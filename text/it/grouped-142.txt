
Operazione Deny Flight (in lingua inglese, letteralmente, "negare il volo") era il nome in codice dell'operazione militare lanciata dall'Organizzazione del Trattato dell'Atlantico del Nord (NATO) il 12 aprile 1993 in attuazione della risoluzione 816 del Consiglio di sicurezza delle Nazioni Unite, la quale istituiva una zona d'interdizione al volo estesa sull'intero spazio aereo della Bosnia ed Erzegovina in quel momento sconvolta da un sanguinoso conflitto. Il mandato della missione NATO, inizialmente comprendente solo il blocco dei voli militari non autorizzati sui cieli della Bosnia ed Erzegovina, fu poi ampliato con la risoluzione 836 del 4 giugno 1993: i velivoli dell'alleanza atlantica furono autorizzati a condurre raid armati contro obiettivi al suolo onde fornire protezione alle unità della missione dei caschi blu in Bosnia (UNPROFOR), in particolare nelle sei "zone di sicurezza" istituite attorno ad altrettante città assediate dalle forze dei serbo-bosniaci (Sarajevo, Srebrenica, Žepa, Goražde, Tuzla e Bihać).
Nei mesi successivi i velivoli NATO furono varie volte chiamati a sostegno dei caschi blu alle prese con attacchi e bombardamenti delle forze serbo-bosniache, ma il sistema di approvazione dei raid aerei si dimostrò molto complesso e spesso inefficiente, gravato come era dai profondi contrasti politici tra i vari organismi coinvolti: se gli ambienti NATO ritenevano gli attacchi aerei un ottimo strumento di deterrenza nei confronti dei belligeranti, i comandi ONU nella regione erano invece molto restii ad impiegarli, non volendo compromettere il ruolo di stretta neutralità dell'UNPROFOR ritenuto necessario per poter proseguire i negoziati per un cessate il fuoco tra le parti in conflitto. Inoltre, la stessa NATO si ritrovò spaccata tra la linea degli Stati Uniti d'America e quella dei principali alleati europei, Francia e Regno Unito su tutti: i primi sostenevano un atteggiamento di fermezza verso i serbo-bosniaci comprendente il pieno ricorso ai bombardamenti aerei, ma erano contrari a coinvolgere nel conflitto le loro truppe da combattimento terrestri; i secondi, tra i principali contribuenti della missione UNPROFOR, temevano invece le azioni di ritorsione ai raid aerei che i serbo-bosniaci avrebbero potuto mettere in atto contro i caschi blu sul terreno e puntavano tutto sulla strategia negoziale.
Benché relativamente efficace nell'impedire l'impiego di aerei da combattimento da parte dei belligeranti, l'operazione Deny Flight fallì sostanzialmente nel suo compito di garantire la protezione delle "zone di sicurezza" dell'ONU, cosa resa palese nel luglio 1995 con i fatti del massacro di Srebrenica; l'eco degli eventi di Srebrenica portò quindi a una completa rivisitazione delle regole di ingaggio della NATO in Bosnia ed Erzegovina, spingendo per un impiego molto più pesante dei raid aerei. Il 30 agosto 1995, dopo i fatti del secondo massacro di Markale a Sarajevo, la NATO poté quindi lanciare l'operazione Deliberate Force ai danni dei serbo-bosniaci: una massiccia campagna di bombardamenti, protrattasi fino al 14 settembre, colpì duramente l'apparato militare della Repubblica Serba di Bosnia ed Erzegovina, dando un notevole contributo alla stipula di un armistizio generale il 12 ottobre e alla firma degli accordi di pace di Dayton il 14 dicembre.
L'operazione Deny Flight fu ufficialmente terminata il 20 dicembre 1995, con l'avvio dello spiegamento della Implementation Force in Bosnia ed Erzegovina.
Nel 1992 le ostilità nella ormai ex Jugoslavia erano in pieno svolgimento: gli scontri in Croazia, iniziati ancor prima della proclamazione d'indipendenza della nazione stessa dalla Jugoslavia il 25 giugno 1991, erano degenerati in una sanguinosa guerra tra la comunità croata e la locale minoranza dei serbi che, attivamente sostenuta dall'Armata Popolare Jugoslava, aveva istituito l'entità autonoma della Repubblica Serba di Krajina; il 4 gennaio 1992 la comunità internazionale riuscì a negoziare un precario cessate il fuoco che consentì lo spiegamento in Croazia di una missione di pace delle Nazioni Unite (United Nations Protection Force o UNPROFOR), autorizzata il 21 febbraio 1992 con la risoluzione 743 del Consiglio di sicurezza e incaricata di «crear[e] le condizioni di pace e di sicurezza necessarie per raggiungere una soluzione generale della crisi jugoslava»: con quartier generale a Sarajevo (poi spostato a Zagabria), la missione ebbe inizialmente in organico 14.000 uomini tra militari dei caschi blu e personale civile.
La presenza delle forze ONU non impedì l'ulteriore degenerare della crisi jugoslava quando il 1º marzo 1992 la Bosnia ed Erzegovina dichiarò l'indipendenza dalla Jugoslavia: la composizione etnica del paese vedeva tre comunità principali, i bosniaci musulmani o bosgnacchi, i serbo-bosniaci e i croato-bosniaci, irregolarmente frammentate e sparse a piccoli gruppi sul territorio, cosa che rendeva impossibile tracciare frontiere nette tra un gruppo e l'altro. Dotati di ampi rifornimenti di armi pesanti cedute loro dalla ormai disciolta Armata Popolare Jugoslava e sostenuti economicamente e con l'invio di reparti di volontari dalla Repubblica Federale di Jugoslavia di Slobodan Milošević, i serbo-bosniaci furono ben presto in grado di tenere a bada le forze musulmane e croate, superiori in numero ma scarsamente equipaggiate, ed occupare ampie zone di territorio, proclamando l'istituzione di una Repubblica Serba di Bosnia ed Erzegovina sotto la presidenza di Radovan Karadžić e stringendo d'assedio la capitale Sarajevo; la guerra in Bosnia ed Erzegovina degenerò in un sanguinoso conflitto tra le tre etnie l'una contro le altre, con massacri ed episodi di pulizia etnica ai danni di tutte le comunità. L'estensione del mandato della missione UNPROFOR anche alla Bosnia ed Erzegovina, con il compito di garantire la distribuzione degli aiuti umanitari e la protezione della popolazione civile, e il progressivo incremento del suo organico (al 1995 arrivato a 45.000 uomini di trentanove nazioni diverse) non impedirono il progredire della guerra.
Il primo coinvolgimento della NATO nella crisi jugoslava si ebbe nel luglio del 1992, quando l'alleanza varò l'Operazione Maritime Monitor: in attuazione della risoluzione 757 del Consiglio di sicurezza, istitutiva di un embargo totale ai danni della Repubblica Federale di Jugoslavia per il suo ruolo nel conflitto, la NATO dislocò nel mare Adriatico unità navali del Standing NATO Maritime Group 2 affinché pattugliassero le acque davanti al Montenegro e garantissero il rispetto dell'embargo, tanto quello imposto dalla Risoluzione 757 quanto il precedente istituito dalla Risoluzione 713 del settembre 1991 sul traffico di armi verso la ex Jugoslavia, mai concretamente fatto rispettare; in appoggio alle unità navali furono inoltre inviati degli aerei AWACS Boeing E-3 Sentry con il compito di garantire il pattugliamento radar della regione.
Nel tentativo di limitare l'intensità del conflitto, il 9 ottobre 1992 il Consiglio di sicurezza istituì con la Risoluzione 781 una zona d'interdizione al volo estesa su tutta la Bosnia ed Erzegovina, vietando il sorvolo del paese a tutti i velivoli militari che non fossero impegnati in appoggio alla missione UNPROFOR; la misura colpiva in particolare i serbo-bosniaci, gli unici a essere dotati di una consistente flotta aerea militare, i quali tuttavia dimostrarono di non tenere in alcun conto la risoluzione: il 10 ottobre aerei serbi attaccarono con bombe a frammentazione e al napalm le città di Gradačac e Brčko. Per dare più effettività alla decisione presa dal Consiglio di sicurezza, il 15 ottobre la NATO ordinò agli aerei-radar E-3 assegnati all'operazione Maritime Monitor di iniziare a monitorare i cieli della Bosnia ed Erzegovina, varando poi il giorno seguente un'apposita missione (operazione Sky Monitor) e aggiungendo poi, a partire dal 31 ottobre, agli aerei in volo sull'Adriatico altri E-3 che operavano dallo spazio aereo dell'Ungheria, primo caso di cooperazione militare tra l'alleanza atlantica e un paese dell'ex Patto di Varsavia. In aggiunta, il 16 novembre il Consiglio di sicurezza approvò una nuova risoluzione, la 787, per inasprire ulteriormente le sanzioni economiche contro la Jugoslavia: in conformità a queste disposizioni la NATO varò l'operazione Maritime Guard, autorizzando le sue unità navali in Adriatico non solo a monitorare le navi dirette nei porti del Montenegro ma anche a fermarle e ispezionarle.
Le regole d'ingaggio per i velivoli assegnati a Sky Monitor erano severe: visto che l'operazione doveva solo monitorare l'applicazione della zona d'interdizione al volo e non implementarla essa stessa, i velivoli dell'alleanza erano autorizzati a ricorrere alla forza solo per autodifesa. Senza alcuna entità incaricata di garantire con la forza il rispetto della Risoluzione 781, essa fu ben presto apertamente violata da tutte le parti in conflitto: nei successivi sei mesi dalla sua istituzione, gli aerei della NATO rilevarono più di 500 violazioni della zona d'interdizione (nell'80% dei casi ad opera di velivoli serbo-bosniaci), anche se prevalentemente operate da elicotteri impegnati in missioni di trasporto truppe. Il conflitto non accennava intanto a diminuire: il piano di pace proposto dall'inviato delle Nazioni Unite Cyrus Vance e da quello della Comunità europea David Owen non riuscì a incontrare l'approvazione delle parti in guerra, mentre nel gennaio 1993 pesanti combattimenti presero vita nella Bosnia orientale portando all'assedio da parte dei serbo-bosniaci di una serie di enclavi tenute dai musulmani, tra cui Srebrenica, Žepa e Goražde. I primi mesi del 1993 segnarono anche un mutamento della politica degli Stati Uniti d'America verso il conflitto jugoslavo: se il presidente George H. W. Bush, in questo spalleggiato dai vertici militari del Pentagono, era più che riluttante a farsi trascinare in una complicata crisi in una zona estranea agli interessi strategici nazionali, la nuova amministrazione di Bill Clinton, al governo dal 20 gennaio 1993, dimostrò un maggiore interesse per la questione e, pur ribadendo la contrarietà a impegnare forze di terra statunitensi, decise di assumere un ruolo più attivo; il 23 febbraio Clinton ordinò il lancio dell'operazione Provide Promise, e aerei da trasporto statunitensi iniziarono a paracadutare viveri e aiuti umanitari nelle enclavi musulmane assediate.
Le palesi violazioni della zona d'interdizione aerea e il ruolo più attivo assunto nella crisi dagli Stati Uniti spinsero le Nazioni Unite ad adottare misure più dure: il 31 marzo 1993 il Consiglio di sicurezza varò la Risoluzione 816 con cui, oltre a ribadire l'istituzione della zona d'interdizione, si autorizzava l'impiego di «tutte le misure necessarie» perché essa fosse fatta effettivamente rispettare. In ottemperanza a questa risoluzione, il 12 aprile seguente la NATO varò l'operazione Deny Flight.
La direzione dell'operazione Deny Flight fu assegnata all'Allied Forces Southern Europe (AFSOUTH), il comando della NATO con sede a Napoli responsabile per le operazioni nell'Europa meridionale, retto in quel momento dall'ammiraglio statunitense Jeremy Boorda. Gli aerei da combattimento assegnati all'operazione furono riuniti nella 5ª Forza aerea tattica alleata (5 ATAF), la quale ricevette contingenti di velivoli da Stati Uniti, Regno Unito, Francia, Paesi Bassi, Spagna e Turchia; aerei da ricognizione furono forniti da Germania e Portogallo, mentre il Canada e l'Italia misero a disposizione solo aerei da trasporto. Per i francesi la partecipazione a Deny Flight rappresentò la loro piena reintegrazione nella NATO, dopo la formale uscita di Parigi dalla struttura militare dell'alleanza decisa nel 1968, mentre per i tedeschi l'operazione fu la prima missione militare operativa condotta fuori dai propri confini dalla fine della seconda guerra mondiale. Gli aerei della 5 ATAF operavano principalmente a partire dall'Italia, in particolare dalle basi aeree di Aviano, di Sigonella, di Gioia del Colle e di Villafranca, oltre che dalle portaerei dislocate in Adriatico (si alternarono in questi compiti le statunitensi USS Theodore Roosevelt e USS America, le britanniche HMS Invincible e HMS Ark Royal, le francesi Foch e Clemenceau); i velivoli da combattimento impiegati dai reparti statunitensi comprendevano gli aerei d'attacco a suolo A-10 Thunderbolt e i caccia multiruolo F-14 Tomcat, F-15 Eagle, F-16 Fighting Falcon (impiegato anche da olandesi e turchi) e F/A-18 Hornet (impiegato anche dagli spagnoli), mentre i britannici volavano su Tornado (impiegati anche dai tedeschi), Harrier e Jaguar, questi ultimi usati anche dai francesi unitamente ai Mirage 2000.
Le regole d'ingaggio stabilite per l'operazione erano conseguenza dei rapporti tra l'Occidente e la Russia, tradizionalmente vicina ai serbi, nonché delle contese interne alla stessa alleanza atlantica: gli Stati Uniti erano favorevoli a impiegare la forza aerea per costringere le parti in conflitto a rispettare le risoluzioni dell'ONU, ma non avevano alcuna intenzione di dispiegare nei Balcani truppe da combattimento terrestri, men che meno sotto il comando delle Nazioni Unite; Regno Unito e Francia, al contrario, avevano fornito alla missione UNPROFOR in Bosnia ampi contingenti di truppe e temevano che azioni decise potessero spingere i belligeranti a rivalersi sui caschi blu sul terreno, dotati solo di armi leggere e dispersi in piccole guarnigioni, con conseguente necessità di inviare altri reparti per tirare fuori dai guai le unità dell'ONU. Conseguentemente, gli aerei della 5 ATAF potevano aprire il fuoco solo contro i velivoli scoperti all'interno della zona d'interdizione e attivamente impegnati in un combattimento: gli aerei e gli elicotteri che violavano la zona d'interdizione ma che non partecipavano direttamente a combattimenti potevano solo essere invitati ad atterrare o a lasciare la zona, anche "sfiorandoli" ad alta velocità per costringerli. Gli aerei NATO non potevano inseguire altri velivoli al di fuori dello spazio aereo della Bosnia ed Erzegovina, e non potevano sparare su postazioni al suolo nemmeno se da esse fosse stato fatto fuoco su di loro.
Il lancio dell'operazione fu salutato da alcuni commentatori come un evento importante, segnando per le Nazioni Unite e la NATO il passaggio da una mera fase di monitoraggio delle ostilità e aiuto umanitario alle popolazioni civili a un coinvolgimento più propriamente militare, ma altri dipinsero l'azione come una sorta di «foglia di fico» utile a placare l'opinione pubblica occidentale ma ininfluente sull'andamento del conflitto, visto che i combattimenti si svolgevano prevalentemente al suolo senza che il fattore aereo giocasse un ruolo significativo in essi. In definitiva l'operazione aveva un significato prevalentemente simbolico, una dimostrazione di forza militare utile a sostenere il piano di pace Vance-Owen ma senza azioni decise contro i serbi, che avrebbero messo in difficoltà il presidente russo Boris El'cin con gli ambienti ultranazionalisti e filo-serbi in patria proprio mentre proponeva rapporti più distesi con l'Occidente.
Al momento dell'inizio di Deny Flight, in Bosnia ed Erzegovina si trovava solo una trentina di aerei da combattimento ad ala fissa, tutti in mano all'aeronautica della Repubblica Serba: questi velivoli effettivamente non furono più usati in combattimento, ma i serbi potevano contare anche sul supporto di aerei da combattimento dislocati nella Krajina e nella Federazione Jugoslava, zone sottratte al controllo della NATO. Inoltre, le regole d'ingaggio limitarono l'efficacia di Deny Flight nei confronti degli elicotteri da trasporto truppe, attivamente impiegati da tutte le parti in conflitto: tali velivoli potevano solo essere invitati ad atterrare senza possibilità di aprire il fuoco contro di loro, con la conseguenza che gli elicotteri si posavano al suolo ai primi avvertimenti ma ripartivano una volta che gli aerei della NATO lasciavano la zona; inoltre, tutti i belligeranti presero a dipingere i loro elicotteri con colori e contrassegni tipici delle organizzazioni autorizzate dall'ONU a continuare i voli sulla Bosnia (come la Croce Rossa, ad esempio), rendendo difficoltosa la loro identificazione e spingendo i comandi NATO a essere molto cauti nelle intercettazioni, per paura di causare incidenti di fuoco amico. Come risultato, fino al termine dell'operazione fu documentato un totale di 5.711 voli non autorizzati nello spazio aereo della Bosnia ed Erzegovina.
Mentre Deny Flight muoveva i primi passi (già il 12 aprile si registrò la prima perdita dopo lo schianto nell'Adriatico di un Mirage francese a causa di un guasto, seguito l'11 agosto da un F-16 dell'aviazione statunitense perduto in mare sempre per incidente: in entrambi i casi il pilota fu tratto in salvo), le Nazioni Unite presero una serie di decisioni che portarono a un maggior coinvolgimento dell'alleanza atlantica nel conflitto: il 16 aprile 1993 il Consiglio di sicurezza, con la Risoluzione 819, istituì una "zona sicura" attorno a Srebrenica, ordinando alle forze serbo-bosniache di cessare gli attacchi e i bombardamenti all'enclave e inviando nella città un contingente dell'UNPROFOR per disarmare le locali milizie bosgnacche e garantire l'accesso ai convogli umanitari e per l'evacuazione dei feriti (anche se i riferimenti a un'effettiva "protezione" della città da parte delle forze ONU rimanevano vaghi); il 6 maggio seguente, dopo aver constatato che la città era ancora sotto il tiro dell'artiglieria serbo-bosniaca, il Consiglio di sicurezza varò la Risoluzione 824, con cui riaffermava l'istituzione della zona di sicurezza di Srebrenica e dichiarava l'istituzione di altrettante zone di sicurezza intorno alle città di Sarajevo, Žepa, Goražde, Tuzla e Bihać, tutte parimenti assediate dai serbi.
Dopo varie discussioni circa i modi per garantire l'effettiva implementazione delle zone di sicurezza, il 4 giugno il Consiglio di sicurezza approvò la Risoluzione 836, che dava mandato alle unità dell'UNPROFOR di fare ricorso a qualsiasi mezzo, compreso l'uso della forza, perché le zone di sicurezza fossero fatte rispettare, e agli Stati membri delle Nazioni Unite, in coordinamento con il Segretario generale, di impiegare le loro forze aeree per sostenere le operazioni dei caschi blu. La risoluzione ampliava il ruolo assegnato alla NATO oltre la mera sorveglianza della zona d'interdizione al volo, incaricandola di intervenire con attacchi aerei al suolo qualora ciò fosse stato richiesto da unità dell'UNPROFOR in difficoltà, ma era caratterizzata da ambiguità di fondo che ne condizionavano l'applicazione: non si parlava esplicitamente di "difendere" o "proteggere" le zone di sicurezza, mentre gli attacchi aerei erano previsti solo "a sostegno" dei caschi blu per "scoraggiare" eventuali attacchi esterni.
Ulteriori complicazioni venivano poi dal sistema adottato per autorizzare gli attacchi dei velivoli NATO; dopo accese discussioni tra il presidente Clinton e il segretario generale dell'ONU Boutros Boutros-Ghali, la NATO dovette rinunciare al principio secondo cui spettasse all'alleanza stessa la scelta del tempo e del luogo degli attacchi, e mettere in piedi una procedura nota come "della doppia chiave": la richiesta di un'incursione aerea, formulata da un comandante dell'UNPROFOR in una delle zone di sicurezza, doveva essere indirizzata al comando centrale della missione a Sarajevo e, dopo una verifica sulla sua fondatezza, girata per l'approvazione al segretario generale o, su sua delega, al rappresentante ONU per la Jugoslavia (il norvegese Thorvald Stoltenberg, subentrato al dimissionario Cyrus Vance e rimpiazzato poi a sua volta nel gennaio 1994 con il giapponese Yasushi Akashi); solo dopo l'approvazione dei vertici dell'ONU la richiesta poteva passare alla NATO, scendendo dal suo organo di controllo politico (il Consiglio del Nord Atlantico e il suo segretario generale, il tedesco Manfred Wörner) al comando dell'AFSOUTH responsabile della conduzione materiale delle operazioni. Il sistema era in definitiva macchinoso e complesso, allungando a tal punto la distanza temporale tra una violazione di una zona di sicurezza e gli attacchi aerei da consentire ai responsabili della violazione di ritirarsi ed evitare così una rappresaglia per le loro azioni.
I primi mesi di svolgimento di Deny Flight furono tranquilli per i velivoli della NATO, che giornalmente si alternavano nel pattugliamento dei cieli della Bosnia ed Erzegovina per far rispettare la zona d'interdizione e per esercitarsi nel supporto alle unità dell'UNPROFOR; l'istituzione delle zone di sicurezza, tuttavia, non comportò alcun mutamento nel proseguimento dei combattimenti. Il 1º agosto il comandante in capo delle forze serbo-bosniache, generale Ratko Mladić, lanciò un'offensiva nel settore di Sarajevo che portò alla conquista dei monti Igman e Bjelašnica, tranciando così l'ultima via di collegamento terrestre tra la capitale e il resto delle zone controllate dai bosgnacchi; il farraginoso meccanismo della "doppia chiave" fu messo in moto e il 18 agosto gli aerei della NATO compirono alcune aggressive esercitazioni sopra le postazioni delle truppe di Mladić, simulando delle manovre di attacco: la dimostrazione di forza fu apparentemente sufficiente a impressionare i serbo-bosniaci e ad indurli a cedere il controllo dell'Igman e del Bjelašnica alle unità dell'UNPROFOR. Mladić, tuttavia, non esitò a minacciare di prendere in ostaggio i caschi blu dell'UNPROFOR e di usarli come scudi umani, qualora fosse stato minacciato di attacco aereo.
L'inizio del 1994 vide una serie di cambiamenti ai vertici delle forze internazionali impegnate nella ex Jugoslavia: oltre alla sostituzione di Stoltenberg con Akashi come rappresentate politico dell'ONU nella regione, in gennaio il generale britannico Michael Rose sostituì il belga Francis Briquemont come comandante dei caschi blu dislocati in Bosnia ed Erzegovina, mentre in aprile l'ammiraglio statunitense Leighton Smith subentrò al pari grado Boorda alla guida dell'AFSOUTH. Il nuovo anno si aprì con una grave crisi originata, il 5 febbraio, da un nuovo bombardamento serbo-bosniaco del centro di Sarajevo: un proiettile di mortaio da 120 mm colpì il mercato cittadino nella piazza di Markale ("mercato" in bosniaco) nel centro storico, uccidendo 68 persone e ferendone altre 197, il più grave massacro di civili dai primi giorni dell'assedio. Sebbene in un primo momento gli osservatori dell'UNPROFOR non fossero stati in grado di determinare con precisione da dove la bomba fosse stata sparata, il massacro generò nelle opinioni pubbliche statunitense ed europee un forte sentimento ostile ai serbi: Boutros-Ghali diede un assenso di massima per condurre attacchi contro le postazioni di artiglieria serbo-bosniache al fine di «impedire in futuro simili attacchi», come chiedeva con insistenza il presidente Clinton. Dopo accese discussioni in seno al Consiglio del Nord Atlantico con i governi europei che avevano truppe su terreno, timorosi delle possibili ritorsioni serbe contro i caschi blu, il 9 febbraio passò infine una proposta francese più moderata: gli aerei della NATO avrebbero bombardato le postazioni dell'artiglieria serbo-bosniaca in un raggio di 20 chilometri dal centro di Sarajevo, se esse non fossero state ritirate o poste sotto controllo dell'UNPROFOR entro dieci giorni.
L'ultimatum della NATO non fu gradito né ad Akashi e Rose, preoccupati che esso avrebbe compromesso il ruolo di neutralità dell'UNPROFOR e trascinato i caschi blu in guerra, né al presidente russo El'cin, alle prese con gli oppositori ultranazionalisti in patria; con l'appoggio di Boutros-Ghali e del primo ministro britannico John Major, El'cin avanzò una proposta per disinnescare la crisi senza far perdere la faccia ai serbo-bosniaci: il 17 febbraio costoro accettarono la richiesta di ritirare la loro artiglieria dalla fascia dei 20 chilometri, mentre il 20 febbraio un contingente di caschi blu russi, accolto in modo festoso dalla popolazione, prendeva posizione nella capitale della Repubblica Serba, Pale, e in alcune posizioni attorno a Sarajevo. La mossa consentì effettivamente di allentare la stretta che gravava sulla capitale bosniaca, facendo calare il numero di vittime registrate giornalmente in città e permettendo la riapertura di alcune strade con l'esterno attraverso cui far affluire gli aiuti umanitari. Spinti dalla necessità di impedire l'attuazione dell'ultimatum, tuttavia, Akashi e Rose interpretarono in modo permissivo la richiesta di porre sotto il controllo dell'UNPROFOR le armi pesanti non evacuate: spesso esse furono semplicemente lasciate in posizione, senza essere disattivate, e piantonate da piccoli distaccamenti di caschi blu, ora più che mai frazionati sul terreno e vulnerabili alle rappresaglie serbe.
Parte delle armi pesanti evacuate da Sarajevo furono spostate nella Bosnia centrale, dove a fine febbraio i serbo-bosniaci lanciarono una pesante offensiva contro le posizioni dei bosgnacchi. Visti i dissidi tra NATO e Russia, i serbi decisero di testare l'effettività delle minacce dell'alleanza atlantica e il 28 febbraio sei cacciabombardieri Soko G-2 Galeb decollarono dall'aeroporto di Banja Luka e andarono a bombardare una fabbrica di armi bosgnacca a Novi Travnik, nel centro della Bosnia; i velivoli furono subito rilevati dagli aerei radar E-3 della NATO, e vista la loro mancata risposta alle chiamate radio due coppie di caccia F-16 statunitensi furono dirette alla loro intercettazione: nel corso di un lungo inseguimento, mentre i Galeb cercavano di rifugiarsi oltre il confine con la Krajina, gli F-16 abbatterono quattro dei velivoli incursori con la morte di tre piloti serbi. L'azione, il primo scontro armato reale mai condotto dalla NATO nella sua storia, non incontrò alcuna obiezione da parte delle autorità russe, che la considerarono legittima.
Nella notte tra il 28 e il 29 marzo 1994 le forze serbo-bosniache, rinforzate da reparti di volontari giunti dalla stessa Serbia e appoggiate da 100 carri armati e 350 cannoni, lanciarono una pesante offensiva contro l'enclave di Goražde nella Bosnia orientale; benché da tempo assediata dai serbi, sul fronte dell'enclave la situazione era tranquilla da quasi un anno: colte completamente alla sprovvista, le forze bosgnacche che la difendevano iniziarono a cedere terreno. Goražde era una delle zone di sicurezza istituite dalla Risoluzione 824, ma l'invio nell'enclave di un battaglione di caschi blu ucraini era stato bloccato dai serbo-bosniaci e al momento dell'offensiva le uniche truppe ONU presenti in loco erano tre osservatori militari e otto ufficiali di collegamento; nonostante le ripetute segnalazioni della violazione della zona di sicurezza trasmesse dagli osservatori militari, per diversi giorni i vertici della missione ONU ignorarono o minimizzarono la situazione di Goražde: Akashi sostenne che non esisteva alcun pericolo per la popolazione civile, mentre il generale Rose si convinse che la crisi era stata organizzata dagli stessi bosgnacchi per trascinare l'ONU e la NATO nel conflitto.
Solo dopo alcuni preoccupanti rapporti circa un'imminente caduta della città, inviati da una squadra da ricognizione dello Special Air Service infiltrata nell'enclave per verificare la fondatezza delle notizie pervenute (e che riportò un morto e un ferito grave mentre cercava di monitorare l'andamento degli scontri), Akashi e Rose decisero di richiedere l'assistenza della NATO. Nel pomeriggio del 10 aprile due F-16 statunitensi divennero i primi velivoli dell'alleanza atlantica a portare a termine una missione di attacco al suolo: coordinati da un EC-130 attrezzato come posto di comando aviotrasportato e guidati dagli operatori del SAS al suolo, gli aerei sganciarono quattro bombe Mk 82 che centrarono due carri armati e un posto di comando dell'artiglieria dove rimasero uccisi nove ufficiali serbo-bosniaci; il pomeriggio successivo i velivoli della NATO tornarono sopra Goražde e colpirono di nuovo le postazioni serbo-bosniache, distruggendo un altro carro armato e due autoblindo.
Il generale Rose dichiarò che questi attacchi dovevano essere visti come misure di autodifesa delle forze ONU più che come un tentativo di indebolire una delle parti in lotta, ma la reazione dei serbo-bosniaci fu rabbiosa: il 14 aprile forze serbe bloccarono diversi presidi dell'UNPROFOR nella zona di Sarajevo, riappropriandosi di alcune armi pesanti e prendendo in ostaggio 150 tra osservatori militari e caschi blu, e il 15 aprile una decisa offensiva fece crollare le linee bosgnacche a Goražde. Quello stesso giorno un aereo da ricognizione francese Dassault Étendard IV fu colpito da un missile antiaereo portatile mentre sorvolava la città, ma nonostante i danni riuscì a rientrare sulla portaerei Clemenceau. Il 16 aprile un'incursione di carri armati serbo-bosniaci in direzione del centro cittadino obbligò Rose a dare il suo assenso a nuovi attacchi aerei a Goražde, ma il generale pretese che i velivoli aprissero il fuoco solo su mezzi che stessero effettivamente prendendo parte agli scontri; come conseguenza, un Harrier britannico decollato dalla portaerei Ark Royal fu abbattuto da un missile a ricerca di calore mentre sorvolava ripetutamente le linee serbo-bosniache alla ricerca di un bersaglio lecito: il pilota, tenente Nick Richardson, riuscì a eiettarsi con successo e fu recuperato dagli operatori del SAS presenti nell'enclave.
L'ammiraglio Leighton Smith protestò duramente contro la pretesa del generale Rose di selezionare arbitrariamente i bersagli da colpire, mossa che a suo dire esponeva a rischi inutili i piloti della NATO, e sospese ogni ulteriore operazione aerea sopra Goražde. Akashi tentò di intavolare delle trattative per fermare gli scontri e portare al rilascio degli ostaggi, ma dopo alcune aperture i serbo-bosniaci ricominciarono i loro assalti all'enclave; Boutros-Ghali ordinò di riprendere gli attacchi aerei, ma per tutta risposta il 18 aprile il generale Rose ordinò di evacuare da Goražde la squadra del SAS, privando i velivoli della NATO degli indispensabili osservatori al suolo per indirizzare gli attacchi e rendendo quindi impossibili nuove incursioni di precisione. Il 22 aprile il Consiglio di sicurezza condannò, con la Risoluzione 913, l'offensiva serbo-bosniaca su Goražde e chiese l'immediata proclamazione di un cessate il fuoco; al contempo il Consiglio della NATO, dopo tre giorni di aspre discussione condizionate dal veto britannico a nuovi attacchi aerei, diramò un ultimatum perché gli assedianti si ritirassero entro un raggio di 3 chilometri dal centro cittadino entro il 24 aprile seguente, pena nuove pesanti incursioni aeree. Grazie alla mediazione di Milošević e di El'cin, ormai indispettiti dall'intransigenza dei vertici della Repubblica Serba, Akashi riuscì a far accettare le richieste della NATO ai serbo-bosniaci: il 24 aprile i combattimenti cessarono e unità dell'UNPROFOR poterono rientrare a Goražde, anche se i serbo-bosniaci rimasero padroni di circa il 15% del territorio della zona di sicurezza, i cui confini del resto erano solo vagamente definiti.
I fatti di Goražde ebbero pesanti conseguenze politiche: l'atteggiamento accondiscendente mostrato verso i serbo-bosniaci e l'ostinata difesa della neutralità dell'UNPROFOR distrussero la credibilità di Akashi e del generale Rose non solo agli occhi del governo di Sarajevo ma anche negli ambienti della NATO, sebbene i due continuassero ad avere il pieno appoggio dei governi francese e britannico, più che mai preoccupati per l'incolumità delle loro truppe sul terreno. La crisi aprì una spaccatura tra NATO e ONU, in particolare in merito alla definizione della politica delle "zone di sicurezza" e sulle condizioni per l'impiego dei raid aerei: Boutros-Ghali riconobbe l'efficacia degli attacchi, ma al tempo stesso difese la prudente condotta dell'UNPROFOR, frammentata sul terreno ed esposta alle rappresaglie dei belligeranti, e la necessità di un atteggiamento strettamente neutrale verso le parti in lotta.
L'atteggiamento dei vertici ONU in Bosnia ed Erzegovina non mutò nelle settimane seguenti la battaglia di Goražde: il 28 aprile i serbo-bosniaci cannoneggiarono un posto d'osservazione dell'UNPROFOR nella zona di sicurezza di Tuzla, mentre in luglio, anche come risposta alle continue pressioni per un accordo di pace che venivano ormai anche dalla stessa Federazione Jugoslava, le forze di Mladić attaccarono i convogli ONU nella zona di Sarajevo uccidendo anche un militare britannico; in tutte queste occasioni i comandi dell'UNPROFOR si rifiutarono di chiedere l'intervento della NATO, arrivando anche a nascondere all'opinione pubblica alcuni episodi di sopraffazione cui erano andati incontro i caschi blu.
Il 4 agosto truppe serbo-bosniache prelevarono con la forza dal deposito di Illidža presso Sarajevo alcune armi pesanti sotto controllo ONU (un carro armato, due autoblindo e un cannone antiaereo), ferendo un casco blu ucraino; un elicottero dell'UNPROFOR inviato a rintracciare le armi rubate fu sottoposto a fuoco antiaereo, e una pattuglia francese fu presa prigioniera. Il comando dell'UNPROFOR autorizzò per l'indomani pomeriggio un attacco aereo della NATO sulle postazioni serbo-bosniache, ma il generale Rose avvertì lo stato maggiore di Mladić dell'imminente azione comunicando anche la zona prescelta per il raid: come conseguenza, i velivoli dell'alleanza non trovarono bersagli da colpire, salvo una carcassa di carro armato abbandonata che fu centrata da due A-10 statunitensi. Mentre l'azione era ancora in corso, i serbo-bosniaci contattarono l'UNPROFOR e promisero di restituire le armi sottratte, spingendo Rose a cancellare ulteriori incursioni aeree; pochi giorni dopo, però, le forze di Mladić assalirono un altro deposito appropriandosi di altre armi pesanti.
In settembre presero vita duri scontri tra forze serbe e bosgnacche nei dintorni di Sarajevo e il 22 settembre una pattuglia di caschi blu francesi si scontrò con un reparto serbo-bosniaco, riportando due feriti; fu richiesto l'intervento degli aerei NATO, che il giorno successivo presero di mira un carro armato serbo-bosniaco individuato all'interno della fascia di esclusione dei 20 chilometri, senza tuttavia riuscire a colpirlo. L'incidente, di per sé insignificante, fu fonte di nuovi contrasti tra NATO e ONU: l'ammiraglio Leighton Smith aveva ordinato di non preavvertire i serbo-bosniaci del raid, onde non consentire loro di attivare l'antiaerea, ma il generale Rose ignorò la direttiva sostenendo che il carro armato preso di mira si trovava troppo vicino a un villaggio, con il conseguente rischio di vittime civili. Quando Mladić minacciò di abbattere ogni aereo che avesse tentato di atterrare all'aeroporto di Sarajevo, l'unica misura presa dall'UNPROFOR fu di chiudere lo scalo, scatenando nuovi forti malumori in seno agli ambienti NATO: le due logiche contrapposte, quella dell'ONU che puntava sui negoziati e sulla stretta neutralità delle sue forze e quella della NATO che puntava sull'effetto deterrente delle incursioni aeree, si dimostrarono inconciliabili e acuirono le fratture tra i due organismi.
Il 22 ottobre 1994 le forze bosgnacche asserragliate nella sacca di Bihać scatenarono una massiccia offensiva contro i serbo-bosniaci, iniziando a guadagnare molto terreno nel nord-ovest della Bosnia; contemporaneamente le forze croato-bosniache, che ormai da due anni osservavano una sorta di tacita tregua con i serbi, lanciarono un pesante attacco nell'Erzegovina occidentale. Mentre la Repubblica Serba ordinava la mobilitazione generale, Milošević mise da parte i suoi contrasti con Karadžić e iniziò a rinforzare i serbo-bosniaci con reparti di volontari provenienti da Serbia e Krajina, oltre a fornire carri armati e armi pesanti tra cui i moderni sistemi missilistici antiaerei a lungo raggio S-75 (SA-2 "Guideline" in codice NATO) e Kub (SA-6 "Gainful") ricevuti dalla Russia. Il 2 novembre i serbi scatenarono una massiccia controffensiva nel settore di Bihać partendo anche dalla confinante Krajina, prendendo in contropiede i troppo dispersi reparti bosgnacchi e riconquistando il terreno perduto. Le forze serbe finirono ben presto con il superare la vecchia linea del fronte e penetrare nella zona di sicurezza posta dall'ONU attorno a Bihać, i cui confini del resto non erano tracciati con precisione; per protesta contro l'offensiva bosgnacca la Francia aveva ritirato il 30 ottobre il proprio contingente dislocato nell'enclave, lasciando la difesa della zona di sicurezza a un battaglione di caschi blu del Bangladesh molto male equipaggiato.
Sotto pressione da parte degli statunitensi, Boutros-Ghali ordinò a Rose di dare il via a raid aerei contro le forze attaccanti, ma il generale vanificò questa disposizione ordinando ai suoi osservatori sul terreno di non indicare alcun bersaglio ai velivoli della NATO; la situazione fu poi ulteriormente esacerbata dal comportamento del comando dell'UNPROFOR, che minimizzò la portata delle notizie provenienti da Bihać e vietò ai giornalisti di recarvisi. Incitato dal Congresso, il presidente Clinton propose misure più dure per intervenire nella crisi jugoslava, tra cui l'abolizione unilaterale dell'embargo sulle armi alla Bosnia ed Erzegovina e alla Croazia; l'opposizione degli alleati europei, francesi e britannici in primo luogo, fu così dura da far paventare al nuovo segretario generale dell'alleanza, il belga Willy Claes, il rischio di una spaccatura dell'organizzazione.
Le forze serbo-bosniache intanto premevano su Bihać, appoggiate anche da attacchi aerei di velivoli che decollavano dall'aeroporto di Udbina in Krajina, distante solo pochi minuti di volo dalla città; vista la proibizione a inseguire velivoli fuori dallo spazio aereo della Bosnia ed Erzegovina, le forze aeree della NATO erano impotenti davanti a queste violazioni della zona di interdizione al volo. Infine, su insistenza degli Stati Uniti, il 19 novembre il Consiglio di sicurezza varò la Risoluzione 958 con la quale si autorizzavano attacchi aerei in appoggio all'UNPROFOR anche sul territorio della Krajina; il 21 novembre seguente 36 caccia statunitensi, francesi, britannici e olandesi attaccarono l'aeroporto di Udbina in più ondate centrando la pista di atterraggio, quelle di rullaggio e due batterie antiaeree poste a protezione del sito. Benché apparentemente robusta, anche per insistenza del comando dell'UNPROFOR l'azione si tradusse più che altro in una mossa simbolica, visto che non furono colpiti né gli hangar della base, che ospitavano circa 15 velivoli e 10 elicotteri, né i depositi di carburante, e i danni alle piste furono riparati nel giro di due settimane; ciò nondimeno, il bombardamento scatenò proteste dal parte della Russia, che lo ritenne un'azione «arbitraria».
Il 22 novembre due caccia britannici in volo sopra Bihać furono oggetto di lanci di missili dalle postazioni dei serbo-bosniaci e in risposta il giorno seguente gli aerei della NATO bombardarono i siti antiaerei delle forze di Mladić nella zona; questa azione confermò la presenza nelle mani dei serbo-bosniaci di moderni armamenti antiaerei, il che portò a nuove contese politiche: l'ammiraglio Leighton Smith si dimostrò restio a impiegare i suoi uomini in ulteriori missioni, almeno finché la contraerea serbo-bosniaca non fosse stata neutralizzata, e i comandi dell'UNPROFOR sfruttarono la nuova situazione per dimostrare l'inopportunità di nuovi raid aerei. La risposta dei serbo-bosniaci alle nuove incursioni fu di alzare ulteriormente il livello della contesa: i depositi di armi pesanti controllati dall'ONU nella zona di Sarajevo furono circondati dalle truppe serbo-bosniache e circa 400 caschi blu furono presi in ostaggio in varie località della Bosnia; all'aeroporto di Banja Luka gli osservatori militari dell'ONU furono obbligati a sdraiarsi sulla pista di atterraggio come scudi umani contro possibili raid aerei e il comando serbo-bosniaco pretese che i velivoli della NATO comunicassero preventivamente il loro piano di volo nello spazio aereo della Bosnia ed Erzegovina. Inevitabilmente queste misure acuirono lo scontro interno alla stessa NATO tra chi, come gli Stati Uniti, credeva nell'efficacia dei raid aerei e chi, come Francia e Regno Unito, anteponeva la sicurezza delle proprie truppe sul terreno.
La crisi fu infine risolta da Karadžić che, impensierito dai successi dei croato-bosniaci nella regione della Livanjsko polje in Erzegovina, ai primi di dicembre avanzò la proposta di un cessate il fuoco generale, anche per via dell'inverno imminente che avrebbe inevitabilmente portato a un rallentamento delle operazioni belliche; mediata dall'ex presidente statunitense Jimmy Carter, la tregua entrò in vigore il 1º gennaio 1995 e i caschi blu presi in ostaggio furono rilasciati.
La tregua resse fino al 9 febbraio 1995, quando i combattimenti ripresero progressivamente più o meno su tutti i principali settori bellici. Un importante cambiamento ai vertici della missione ONU si verificò alla fine di gennaio, quando l'ormai screditato generale Michael Rose fu rimpiazzato alla guida dei caschi blu in Bosnia ed Erzegovina dal generale britannico Rupert Smith: a differenza del predecessore, Smith decise di puntare su un atteggiamento molto più deciso, se necessario andando contro gli interessi del proprio governo, e si convinse che solo l'uso della forza avrebbe spinto i serbo-bosniaci a scendere a trattative e a rispettare le risoluzioni del Consiglio di sicurezza. Questo atteggiamento scavò ben presto un solco tra il generale Smith e il nuovo comandante in capo dell'UNPROFOR, il generale francese Bernard Janvier, ben deciso invece a seguire l'atteggiamento del suo governo circa il coinvolgimento dei caschi blu nei combattimenti.
Il 1º maggio le forze regolari croate scatenarono una massiccia offensiva (operazione Fulmine) nella Slavonia occidentale, parte della Repubblica Serba di Krajina, riconquistandola dopo duri scontri; i serbo-bosniaci reagirono a tale attacco scatenando prima un'offensiva contro posizioni croato-bosniache nella Posavina, e poi riprendendo i bombardamenti su Sarajevo violando apertamente la zona di esclusione dei 20 chilometri per le armi pesanti. Il generale Rupert Smith chiese con insistenza l'intervento degli aerei della NATO, ma dal quartier generale dell'UNPROFOR a Zagabria tanto Akashi quanto il generale Janvier si limitarono a deplorare il bombardamento della capitale bosniaca senza prendere altre misure; Boutros-Ghali in persona cercò di ridurre la tensione crescente tra i comandi di Zagabria e Sarajevo tramite un incontro con i rispettivi responsabili il 12 maggio, ma senza troppo successo. Il 22 maggio i serbo-bosniaci assalirono i depositi dell'ONU nella zona di Sarajevo e si ripresero ampie quantità delle loro armi pesanti, mossa del resto imitata dagli stessi difensori bosgnacchi che pure avevano sottoposto i loro pezzi di artiglieria alla sorveglianza dell'UNPROFOR; il continuo bombardamento di Sarajevo e l'evidente fallimento della zona dei 20 chilometri indussero infine Akashi a dare il suo assenso a nuovi raid aerei dimostrativi.
Dopo un ultimatum di Rupert Smith ignorato dai serbo-bosniaci, il 25 maggio gli aerei NATO compirono per la prima volta un raid punitivo non indirizzato contro un obiettivo direttamente coinvolto in scontri aperti: quattro F-16 statunitensi e due F/A-18 spagnoli centrarono con bombe a guida laser (usate per la prima volta nel teatro bosniaco) un importante deposito di munizioni serbo-bosniaco situato in una caserma abbandonata vicino Pale, distruggendolo completamente senza causare vittime. Per tutta risposta Karadžić denunciò ogni precedente accordo con le Nazioni Unite e fece assaltare gli ultimi depositi di armi pesanti ancora presidiati dall'UNPROFOR, dove furono presi in ostaggio circa 200 caschi blu; la NATO replicò il 26 maggio centrando con nuove incursioni altri sei depositi di munizioni secondari nella zona di Pale, ma gli alleati europei espressero forti riserve al proseguimento dei raid. I serbo-bosniaci intensificarono ancora di più le ostilità bloccando tutte le vie di accesso a Sarajevo e aumentando il numero di caschi blu presi in ostaggio a 400: alcuni di questi furono impiegati come scudi umani, ammanettati a pali e blocchi di cemento nelle vicinanze di obiettivi militari, e ripresi in queste posizioni umilianti dalle troupe della televisione di Pale.
Il 27 maggio soldati serbo-bosniaci a bordo di un veicolo ONU catturato assalirono il posto di blocco dell'UNPROFOR sul ponte di Vrbanja a Sarajevo facendo prigionieri dieci caschi blu francesi; un plotone francese lanciò un contrattacco e riprese il ponte al termine di una battaglia costata la vita a due francesi e quattro serbi. Davanti a questi episodi il nuovo presidente francese Jacques Chirac, al governo da una decina di giorni, invocò un mandato più forte per l'UNPROFOR, trovando anche l'appoggio del governo britannico che il 28 maggio aveva dovuto assistere a un duro scontro a fuoco tra i suoi caschi blu e le truppe serbo-bosniache nell'enclave di Goražde: il 29 maggio Parigi e Londra decisero la formazione di una "Forza di reazione rapida" a sostegno dell'UNPROFOR di 12.500 uomini, dotati di mezzi corazzati e artiglieria pesante, mossa poi avallata dalla Risoluzione 998 del Consiglio di sicurezza ma solo dietro rassicurazioni che la forza si sarebbe attenuta al mandato concesso ai caschi blu. La risposta dei serbo-bosniaci fu di organizzare, il 2 giugno, una sorta di trappola ai danni di un F-16 statunitense in volo sopra Bosanski Petrovac: l'aereo stava effettuando un volo di ricognizione su una zona non segnalata come coperta dalla contraerea serba, ma fu colpito da un missile SA-6 sparato da una batteria mobile appena posizionata nel sito; il pilota, capitano Scott O'Grady, si eiettò con successo e trascorse sei giorni nascosto dietro le linee serbo-bosniache prima di venire recuperato incolume da un'unità di marines trasportati in elicottero.
Il recupero di O'Grady consentì di allentare la tensione in seno alla NATO, e la crisi degli ostaggi fu ancora una volta risolta per via negoziale: in vari incontri con lo stesso Mladić, il generale Janvier assicurò che nessun altro raid aereo della NATO sarebbe stato più autorizzato se gli ostaggi fossero stati rilasciati e tra il 3 e il 18 giugno tutti i caschi blu furono progressivamente liberati. Il 20 giugno lo stesso Janvier negò l'autorizzazione alla NATO per abbattere due caccia serbi che avevano violato la zona d'interdizione al volo sopra Banja Luka, mentre Akashi, in una lettera a Karadžić del 23 giugno, assicurò che le unità della Forza di reazione rapida in fase di schieramento in Bosnia non avrebbero alterato la posizione di stretta neutralità dell'UNPROFOR; infine, Boutros-Ghali tolse al generale Rupert Smith la possibilità di richiedere altri raid aerei, avocando a sé la decisione su come reagire caso per caso ad altre violazioni. Inevitabilmente, tutte queste misure furono percepite dalla NATO come una capitolazione su tutta linea dell'ONU nei confronti dei serbo-bosniaci.
Il 16 giugno le forze bosgnacche iniziarono una vasta offensiva a tenaglia (operazione T) nella Bosnia centro-orientale: il braccio settentrionale dell'offensiva, che puntava a sbloccare Sarajevo dall'assedio, si infranse contro il complesso sistema trincerato allestito dai serbo-bosniaci intorno alla città, ma il braccio meridionale, a 100 chilometri di distanza, approfittò della dispersione delle forze serbe per guadagnare terreno nella regione del massiccio montuoso di Treskavica e aprirsi la strada in direzione di Goražde; davanti alla prospettiva che i bosgnacchi potessero ristabilire i contatti con le enclavi della Bosnia orientale, isolando la Repubblica Serba dalla valle della Drina e tagliando la principale via di collegamento con la Serbia stessa, Karadžić e Mladić ordinarono la mobilitazione generale e diedero il via al piano per la conquista di queste postazioni, già da tempo preparato.
I confini della zona di sicurezza di Srebrenica erano alquanto disputati e fin dalla sua istituzione si erano susseguite scaramucce e piccoli scontri tra le forze serbo-bosniache e la guarnigione bosgnacca; il presidio dell'enclave era ora affidato a un battaglione di caschi blu olandesi, ma vista l'esiguità del suo organico (600 uomini, di cui solo la metà erano truppe da combattimento) la sua era una presenza poco più che simbolica, priva di reali capacità di difesa. Il 3 giugno un contingente di soldati serbo-bosniaci pesantemente armati mosse all'attacco di un posto di controllo dei caschi blu nella zona sud dell'enclave; il comandante del battaglione olandese, colonnello Thom Karremans, chiese formalmente l'intervento dei velivoli della NATO, ma la richiesta fu completamente ignorata dai suoi superiori e agli olandesi non restò altro che abbandonare la postazione. Dopo altre scaramucce, il 6 luglio circa 2.000 soldati di Mladić (compresi contingenti di volontari provenienti dalla Serbia) attaccarono l'enclave con appoggio di carri armati e artiglieria: ancora una volta le postazioni degli olandesi furono prese sotto tiro, ma nuovamente le richieste di Karremans di raid aerei sugli attaccanti non trovarono ascolto presso i suoi superiori a Zagabria e Sarajevo; non agevolò la cosa il fatto che il generale Rupert Smith fosse in quel momento assente dal suo comando e che il suo vice, maggior generale Hervé Gobillard, fosse un ufficiale francese ligio alle istruzioni di Parigi.
Il meccanismo di trasmissione delle notizie in seno all'apparato burocratico dell'ONU era completamente inceppato e solo il 9 luglio ci si rese conto della gravità della situazione: i carri armati serbi erano a un chilometro dal centro della città, sei posti di controllo dei caschi blu erano stati travolti e 55 soldati olandesi presi prigionieri dagli attaccanti; Akashi ordinò ai caschi blu di bloccare con delle barricate le vie di accesso alla città, ma una nuova richiesta di raid aerei in appoggio fu cassata dal generale Janvier con il pretesto che gli attacchi della NATO avrebbero potuto turbare dei colloqui di pace in quel momento aperti a Belgrado con Milošević. Akashi e Janvier inviarono messaggi a Mladić avvertendolo dell'imminenza di attacchi aerei contro le forze serbo-bosniache, ma la precisazione che tali azioni sarebbero state dirette solo contro truppe avvistate nell'atto di sparare sui caschi blu depotenziò notevolmente la portata di questo avvertimento. Infine, l'11 luglio due F-16 olandesi ricevettero l'autorizzazione ad attaccare le postazioni serbe: furono sganciate solo due bombe ai danni di due carri armati, mentre una successiva ondata di F-16 statunitensi rientrò alla base senza aver attaccato alcun bersaglio. Mladić rispose all'incursione minacciando di radere al suolo Srebrenica e di fucilare i caschi blu presi prigionieri se nuovi attacchi aerei fossero stati lanciati dalla NATO e davanti a ciò le Nazioni Unite capitolarono. Il ministro della difesa olandese Joris Voorhoeve intervenne personalmente presso Akashi per fermare gli attacchi aerei e ordinare alle forze del colonnello Karremans di ritirarsi dal centro della città.
Il 12 luglio, mentre il Consiglio di sicurezza adottava la Risoluzione 1004 con cui si chiedeva l'immediata cessazione dell'offensiva e il ritiro delle unità serbo-bosniache dall'enclave, le forze di Mladić presero completamente possesso di Srebrenica: gli uomini dai 17 ai 60 anni d'età furono separati dal resto della popolazione, poi successivamente evacuata, e trasportati in varie località dove furono trucidati in massa; il numero delle vittime fu poi stimato tra le 6.000 e le 8.000.
Il 14 luglio le unità serbo-bosniache mossero all'attacco dell'enclave di Žepa, poco a sud di Srebrenica; i difensori bosgnacchi disarmarono il contingente di caschi blu ucraini assegnato alla protezione della zona di sicurezza e opposero una dura resistenza prima di essere obbligati alla resa il 25 luglio: un centinaio di prigionieri di guerra bosgnacchi fu ucciso dopo la cattura, ma al contrario di Srebrenica alla popolazione fu concesso di evacuare il centro abitato e trovare rifugio nelle zone controllate dal governo di Sarajevo. Contemporaneamente, il 19 luglio i serbo-bosniaci ripresero i bombardamenti su Bihać e Sarajevo, colpendo anche un convoglio dell'UNPROFOR e uccidendo due caschi blu francesi; il generale Rupert Smith rispose a questi attacchi facendo brevemente bombardare dall'artiglieria della Forza di reazione rapida le trincee serbe.
L'eco del massacro di Srebrenica e le continue violazioni delle zone di sicurezza obbligarono la comunità internazionale a rivedere le sue strategie. Per discutere sul da farsi, tra il 20 e il 21 luglio si riunirono a Londra i ministri degli Esteri e della Difesa dei membri NATO nonché rappresentanti di Russia e Nazioni Unite; nonostante i britannici fossero fermamente intenzionati a portare avanti una soluzione strettamente diplomatica del conflitto, su influenza degli Stati Uniti dalla conferenza uscirono misure decise: la NATO promise di impegnare tutto il suo potenziale perché l'enclave Goražde non divenisse la prossima vittima dell'offensiva serbo-bosniaca, ma soprattutto fu semplificato il sistema della "doppia chiave" eliminando il ramo politico del processo decisionale e concentrando unicamente nei comandi militari (quello dell'UNPROFOR a Zagabria e quello dell'AFSOUTH a Napoli) la scelta dei modi e dei tempi delle incursioni aeree. Si decise inoltre di evacuare il personale dell'UNPROFOR dalle zone controllate dai serbo-bosniaci per evitare nuove prese di ostaggi, e si diede mandato alla NATO di bombardare non solo le forze impegnate in eventuali attacchi alle zone di sicurezza ma anche le loro installazioni militari nelle retrovie e le linee di comunicazione, estendendo senza limiti la portata delle incursioni all'intera macchina bellica dei serbo-bosniaci.
Il 29 luglio il generale Rupert Smith si incontrò con il comandante delle forze aeree dell'AFSOUTH, il generale statunitense Michael E. Ryan, per mettere a punto piani concreti per un'azione comune tra l'alleanza e l'UNPROFOR, sfociati poi il 10 agosto in un protocollo d'intesa segreto (di cui, pare, furono tenuti all'oscuro i delegati russi e cinesi dell'ONU) secondo cui da quel momento in poi gli attacchi aerei sarebbero stati "sproporzionati" rispetto all'entità dell'offesa e non sarebbero stati necessariamente limitati all'area dove si sarebbero verificate violazioni da parte dei serbo-bosniaci. Entro il 14 agosto la NATO aveva stilato una lista di potenziali obiettivi da colpire, combinando insieme due piani strategici già approntati in precedenza: "Dead Eye", volto a distruggere il sistema di difesa antiaerea della Repubblica Serba, e "Deliberate Force", dedicato invece alle minacce dirette alle zone di sicurezza; furono subito intensificati sulla Bosnia ed Erzegovina i voli di ricognizione, anche tramite i nuovi aeromobili a pilotaggio remoto RQ-1 Predator, e le attività di sorveglianza elettronica delle comunicazioni dei serbo-bosniaci.
La leadership statunitense ritrovò una certa unità in merito alla crisi jugoslava: il pensionamento del generale Colin Powell, che dalla sua carica di Capo dello stato maggiore congiunto aveva sempre avversato qualsiasi avventura militare nei Balcani, portò alla nomina alla guida dell'apparato militare statunitense del generale John Shalikashvili, desideroso invece di chiudere al più presto la crisi onde evitare ulteriori spaccature tra gli Stati Uniti e gli alleati europei. Boutros-Ghali e il suo delegato Akashi furono isolati e di fatto esclusi dai colloqui di pace con le parti belligeranti in favore di un diplomatico statunitense, il vice segretario di stato Richard Holbrooke: la posizione di Holbrooke era che i negoziati dovessero andare avanti, ma che un credibile uso della forza da parte della NATO sarebbe stato necessario per spingere alla trattativa gli elementi più radicali nel campo serbo-bosniaco.
La situazione militare stava nel frattempo cambiando rapidamente. Il 4 agosto le forze croate scatenarono una grande offensiva (operazione Tempesta) travolgendo nel giro di tre giorni le difese della Repubblica Serba di Krajina e portando alla sua dissoluzione, con il conseguente esodo di 200.000 serbo-croati dal paese, in fuga dalle violenze delle truppe croate; l'offensiva fu preceduta di poche ore da un attacco di quattro F/A-18 statunitensi a due radar di difesa aerea dei serbo-croati a Knin e all'aeroporto di Udbina, anche se non risulta con certezza che l'azione fosse stata in qualche modo coordinata con i croati. Il crollo della Krajina portò alla fine del blocco dell'enclave di Bihać e a una serie di offensive da parte dei croato-bosniaci e dei bosgnacchi, che iniziarono a guadagnare molto terreno nella Bosnia occidentale; per rappresaglia, i serbo-bosniaci ripresero i bombardamenti su Goražde e Sarajevo.
Il 28 agosto cinque colpi di mortaio sparati dalle postazioni serbo-bosniache colpirono il centro di Sarajevo: uno si abbatté sulla piazza di Markale, uccidendo 39 civili e ferendone altri 90; l'azione provocò forte indignazione nelle opinioni pubbliche occidentali, e il presidente Clinton ebbe gioco facile nello spronare gli alleati europei all'azione. In quel momento, il generale Janvier aveva lasciato il comando di Zagabria per una licenza mentre Boutros-Ghali era a letto con l'influenza e aveva delegato le sue decisioni al suo vice Kofi Annan: senza frapporre troppi ostacoli, Annan acconsentì alla richiesta statunitense di trasmettere il potere decisionale spettante a Janvier al generale Rupert Smith a Sarajevo, il quale la sera del 28 agosto diede la sua autorizzazione agli attacchi aerei della NATO senza ulteriori consultazioni con i suoi superiori alle Nazioni Unite; mentre le forze dell'alleanza si andavano radunando, il generale Smith tenne un atteggiamento prudente, rilasciando alla stampa e allo stesso Mladić rassicuranti dichiarazioni sul fatto che i responsabili della strage di Markale non erano ancora stati individuati con precisione, mentre contemporaneamente gli ultimi caschi blu ancora presenti nelle zone controllate dai serbo-bosniaci venivano fatti ritirare con discrezione.
Nelle prime ore del 30 agosto l'operazione Deliberate Force ebbe inizio: la prima parte dell'operazione prese di mira la rete di difesa antiaerea serbo-bosniaca della Bosnia orientale e i velivoli alleati, facendo largo impiego di munizionamento a guida laser, centrarono postazioni di missili, stazioni radar, bunker di comando e centri di comunicazione; a partire da poco prima dell'alba e poi per tutto il resto della giornata gli aerei NATO passarono a colpire depositi di munizioni, magazzini militari e postazioni di armi pesanti nella regione di Sarajevo, appoggiati anche dal tiro dei cannoni della Forza di reazione rapida dell'UNPROFOR che dalla loro posizione dominante sul monte Igman riversarono un nutrito fuoco sulle trincee serbo-bosniache attorno alla città. La contraerea serbo-bosniaca reagì all'attacco e nel pomeriggio del 30 agosto ottenne il suo unico successo quando un missile spalleggiabile Strela-2 a ricerca di calore abbatté un Mirage 2000 francese sopra Pale: i due membri dell'equipaggio, tenente Jose Souvignet e capitano Frederic Chiffot, si salvarono eiettandosi, ma atterrarono in una zona controllata dai serbo-bosniaci e furono subito fatti prigionieri, rimanendo in detenzione fino alla fine delle ostilità.
I bombardamenti continuarono il 31 agosto con nuove missioni contro i depositi di munizioni serbo-bosniaci nella zona di Sarajevo, ma il 1º settembre il generale Janvier, rientrato precipitosamente a Zagabria, ottenne una sospensione dell'operazione motivata ufficialmente con il peggiorare delle condizioni meteo ma di fatto voluta per aprire un negoziato con i serbo-bosniaci: in un incontro con Mladić, Janvier formulò un ultimatum congiunto dell'ONU e della NATO, dando tempo ai serbo-bosniaci fino alle 23:00 del 4 settembre per ritirare le loro armi pesanti dalla fascia dei 20 chilometri attorno a Sarajevo e garantire la piena libertà di movimento ai convogli con gli aiuti umanitari. Contemporaneamente erano in corso dure discussioni sia in seno tanto all'ONU che alla stessa NATO sull'opportunità di riprendere i raid aerei, ma allo scadere dell'ultimatum le armi pesanti serbo-bosniache non erano ancora state spostate e Mladić continuava a formulare minacce ai danni dei caschi blu; nel pomeriggio del 5 settembre ripresero gli attacchi ai depositi di munizioni nella zona di Sarajevo, ma a partire dai giorni seguenti l'azione fu estesa a obiettivi militari strategici nella Bosnia occidentale e poi alle linee di comunicazione della Repubblica Serba: furono centrati ponti, nodi stradali e centri di comunicazione, come pure l'aeroporto di Banja Luka. L'apice dell'operazione fu raggiunto il 10 settembre, quando l'incrociatore statunitense USS Normandy lanciò sulle postazioni serbo-bosniache tredici missili da crociera BGM-109 Tomahawk colpendo in particolare il più importante centro di comunicazioni dell'esercito di Mladić, privato per diverse ore della possibilità di comunicare con i suoi comandanti sul campo; dei bombardamenti della NATO seppero avvantaggiarsi bosgnacchi e croato-bosniaci, che a partire dal 12 settembre lanciarono una grande offensiva (operazione Mistral 2) nella Bosnia nord-occidentale conquistando molto terreno e ristabilendo i collegamenti terrestri con l'enclave di Bihać.
Durante i bombardamenti non si erano mai interrotti i colloqui tra Richard Holbrooke e Milošević, che alla fine riuscì a persuadere la dirigenza serbo-bosniaca ad accettare la via dei negoziati; la disponibilità a negoziare da parte di Holbrooke era dovuta anche al ridursi degli obiettivi militari ancora da colpire: l'AFSOUTH aveva stilato ulteriori piani per estendere la campagna a danno di obiettivi industriali (grandi fabbriche, centrali elettriche e dighe), ma ciò avrebbe di conseguenza aumentato notevolmente la probabilità di causare vittime civili e ben difficilmente una simile opzione sarebbe stata autorizzata dai governi europei. La dirigenza di Pale era però ormai messa con le spalle al muro da Milošević, e il 14 settembre fu raggiunto un accordo per la sospensione dei bombardamenti in cambio del ritiro delle armi pesanti serbo-bosniache dalla fascia dei 20 chilometri da Sarajevo entro il 16 settembre, scadenza poi ampliata di 72 ore; il 20 settembre, constatato l'adempimento delle disposizioni da parte dei serbo-bosniaci, l'operazione Deliberate Force ebbe termine: circa 350 aerei NATO condussero un totale di 3.515 sortite sulla Bosnia ed Erzegovina (per tre quarti ad opera di velivoli statunitensi) di cui 750 d'attacco contro 56 obiettivi determinati, l'81% dei quali distrutto o danneggiato gravemente.
Il periodo successivo a Deliberate Force vide un intenso avviarsi di negoziati mentre all'opposto i combattimenti andavano progressivamente scemando. La NATO condusse le sue ultime operazioni offensive contro i serbo-bosniaci il 4 ottobre, quando velivoli statunitensi EA-6B Prowler lanciarono alcuni missili su postazioni radar che li avevano agganciati, e il 9 ottobre, quando una squadriglia di F-16 distrusse una postazione di artiglieria che aveva aperto il fuoco su una base dell'UNPROFOR a Tuzla. Il 12 ottobre infine entrò in vigore una tregua generale su tutto il fronte, preludio all'apertura dei negoziati di pace avviati il 1º novembre seguente a Dayton: non senza difficoltà, il 21 novembre fu approvato un accordo di pace entrato poi formalmente in vigore il 14 dicembre seguente dopo la cerimonia per la firma ufficiale a Parigi. L'accordo prevedeva l'istituzione di una forza militare per l'implementazione delle clausole del trattato (Implementation Force o IFOR), guidata dalla NATO e comprendente anche truppe di terra statunitensi, e in tale ambito l'operazione Deny Flight risultava ormai non più necessaria: il 20 dicembre l'operazione fu ufficialmente terminata dalla NATO e i suoi assetti aerei trasferiti alla nuova operazione Decisive Endeavor, volta all'appoggio dello spiegamento della IFOR.
Michael Beale, Bombs over Bosnia: The Role of Airpower in Bosnia-Herzegovina, Montgomery, Air University Press, 1997, OCLC 39892597.
 Alastair Finlan, Jugoslavia, il crollo di uno Stato, RBA Italia/Osprey Publishing, 2010, SBN IT\ICCU\TO0\1834004, ISNN 2039-1161.
 Jože Pirjevec, Le guerre jugoslave 1991-1999, Einaudi, 2002, ISBN 88-06-18138-6.
 Tim Ripley, La guerra nei Balcani - Il conflitto aereo, RBA Italia/Osprey Publishing, 2011, SBN IT\ICCU\TO0\1914106, ISNN 2039-1161.
(EN)  Operazioni NATO nella ex Jugoslavia dal sito dell'Allied Joint Force Command Naples
Operazione Market Garden fu il nome in codice assegnato dai comandi Alleati, durante la seconda guerra mondiale, ad un'operazione militare in Olanda che aveva l'obiettivo di conquistare e controllare cinque ponti, uno in fila all'altro. All'ultimo ponte le truppe di Montgomery si trovarono però bloccate da una divisione corazzata tedesca che si trovava lì praticamente per puro caso. Poiché per la riuscita dell'operazione quattro ponti non bastavano, il piano fallì.
Market Garden si rivelò tuttavia un tentativo, piuttosto frettoloso e abbastanza improvvisato, per cercare di sfruttare il particolare momento di debolezza e sbandamento del nemico tedesco e, nel concreto svolgimento dei fatti, si trasformò in una serie di eventi imprevisti e confusi – spesso contrastanti a causa delle volontà di chi eseguiva le operazioni – che videro protagoniste da parte alleata il più alto numero di truppe aviotrasportate dell'intera seconda guerra mondiale, le quali però ad Arnhem si trovarono a fronteggiare non soldati demoralizzati e male armati, ma un corpo d'élite delle SS.
L'ottimismo nell'ideare il piano era dato dalla disfatta improvvisa delle armate tedesche avvenuta alla fine di agosto dopo la sacca di Falaise, che aveva permesso agli alleati di consolidare e ampliare le proprie teste di ponte nella Francia nord-occidentale e di dilagare in profondità, liberando con grande rapidità gran parte del paese e del Belgio, arrivando quindi a contatto con la cosiddetta Linea Sigfrido sul confine tedesco.
L'obiettivo era quello di attraversare di sorpresa il Reno con le truppe alleate arrivate in Europa in seguito allo sbarco in Normandia, avanzando poi direttamente sul suolo tedesco e sulla vitale regione industriale della Ruhr, allo scopo di provocare un crollo definitivo del nemico e concludere la guerra entro il Natale del 1944. Pur trattandosi di una grande e complessa operazione combinata, aerea e terrestre, messa in atto a partire dal 17 settembre 1944, il successo della stessa dipendeva dal fatto che tutti i ponti venissero conquistati prima che i tedeschi avessero il tempo di distruggerli.
Dopo il completo successo della battaglia di Normandia le forze alleate erano arrivate con grande rapidità alla frontiera con il Belgio in anticipo rispetto alla pianificazione iniziale, allungando notevolmente le linee di rifornimento con conseguenti difficoltà nell'approvvigionamento soprattutto di carburante (il cui consumo era enorme nelle armate alleate completamente motorizzate) e quindi con la impellente necessità di disporre di almeno un porto di grandi capacità per sostenere le truppe al fronte.
Peraltro, nei comandi alleati e tra le truppe al fronte si accentuava sempre più un sentimento di superiorità e di ottimismo, di fronte al crollo tedesco nella sacca di Falaise, e anche la convinzione di aver ottenuto ormai la vittoria decisiva da sfruttare con la massima rapidità per concludere la guerra prima della fine del 1944.
Gli Stati Maggiori a Washington, inoltre, premevano con insistenza per utilizzare offensivamente e in modo audace anche le ingenti forze aviotrasportate disponibili, accuratamente addestrate e organizzate; la pianificazione operativa rimaneva ancora confusa (durante i mesi di luglio e agosto numerose operazioni delle truppe aviotrasportate erano state in un primo tempo studiate per poi essere annullate, di fronte agli sviluppi delle operazioni), tuttavia sia il Capo di Stato Maggiore dell'Esercito statunitense, generale George Marshall, sia il comandante delle United States Army Air Forces, generale Henry Arnold, facevano pressioni sul comandante supremo delle forze di spedizione alleate in Europa, generale Dwight Eisenhower, affinché si sfruttasse la situazione e si organizzasse l'impiego anche di queste truppe scelte.
Le valutazioni sulla situazione al fronte e sulle successive operazioni da condurre per ottenere la vittoria definitiva erano in realtà già in corso dalla metà di agosto nel quartier generale alleato: il giorno 13 il generale britannico Bernard Law Montgomery (comandante sul campo di tutte le forze alleate sbarcate in Europa dopo il 6 giugno 1944) suggerì per la prima volta ad Eisenhower di organizzare un unico blocco offensivo comprendente soprattutto il XXI Gruppo di Armate anglo-canadese, supportato dalla 1ª Armata statunitense del generale Hodges, e limitando a funzioni di supporto le altre armate statunitensi operanti nella Francia centro-orientale.
L'idea del generale britannico suscitò immediatamente grandi polemiche e grossi contrasti nei comandi alleati; dopo dieci giorni venne faticosamente concordato un compromesso reso ufficiale solamente il 1º settembre, quando Eisenhower assunse direttamente il comando supremo sul campo di tutte le forze alleate (XXI Gruppo di Armate di Montgomery, XII Gruppo di Armate del generale statunitense Omar Bradley e VI Gruppo di Armate del generale Jacob Devers). Con questa nuova organizzazione di comando il generale Eisenhower intendeva assumersi la responsabilità diretta della campagna terrestre e coordinare un'avanzata su due fronti, a nord e a sud, in modo da impiegare anche le potenti e mobilissime armate statunitensi, mentre la tattica originaria di Montgomery mirava ad evitare una dispersione di uomini e mezzi, ma indubbiamente era anche studiata per valorizzare al massimo le forze britanniche e il loro comandante.
Dopo numerose discussioni, Eisenhower decise di autorizzare l'avanzata a nord di Montgomery diretta alla rapida conquista di ponti sul Reno con l'ausilio delle truppe scelte aviotrasportate presenti in Inghilterra; tuttavia Bradley si oppose alla concezione operativa di Montgomery diretta a sfondare a nord le linee nemiche nei Paesi Bassi, lungo la costa, su un fronte ristretto, palesando non immotivati dubbi strategici sulla fattibilità del piano e sollecitando da Eisenhower l'autorizzazione a proseguire la sua avanzata più a sud, guidata audacemente dalla 3ª Armata del generale George Smith Patton in direzione della Mosa e della Mosella. Questo non sarebbe stato l'unico caso di astio e di rivalità anche personale tra gli ufficiali alleati; motivata da diversità di concezioni strategiche, da reciproca scarsa considerazione e anche da antichi retaggi storici.
Il 3 settembre, l'11ª Divisione corazzata britannica entrò trionfalmente ad Anversa, il grande porto fluviale belga sull'estuario della Schelda il cui possesso e utilizzo avrebbe risolto tutti i problemi logistici del fronte alleato; ma, in mancanza di ordini espliciti del comando superiore, l'unità meccanizzata non proseguì per liberare gli approcci all'estuario, le cui penisole di Walcheren, Zuid-Beveland e l'allora isola di Noord-Beveland erano saldamente in mano ai tedeschi che si andavano rinforzando con le unità della 15ª armata di Gustav-Adolf von Zangen ed erano dotate di armamento pesante. Pertanto il porto rimase completamente inutilizzabile per il traffico alleato.
Lo stesso 1º settembre, data dell'assunzione diretta del comando supremo da parte di Eisenhower, il generale statunitense trasferì il quartier generale dello SHAEF da Londra a Granville, in Bassa Normandia, a 700 km dal fronte. Tuttavia i piani alleati stavano prendendo forma grazie soprattutto alle direttive di Montgomery che, dopo essere stato promosso maresciallo di campo e aver assunto il comando del XXI Gruppo d'armate (costituito dalla 1ª Armata canadese del generale Crerar e dalla 2ª Armata britannica del generale Miles Dempsey), si preparava a proseguire l'avanzata in profondità in Belgio e Paesi Bassi.
Gli olandesi, che avevano constatato la debolezza e il mediocre morale delle forze tedesche sul loro territorio e che, tramite la resistenza ne avevano dato ampia e dettagliata comunicazione allo SHAEF, premevano per dare inizio alla liberazione ed il principe Bernardo dei Paesi Bassi, allora trentatreenne capo delle forze armate dei Paesi Bassi e dipendente direttamente dallo SHAEF, si recò a colloquio con Montgomery per informarlo della sua intenzione di recarsi a Diest, in quel momento quartier generale della Brigata Principessa Irene, la principale unità dei Paesi Bassi tra le forze di terra alleate situata a 18 km dal fronte.
Montgomery si mostrò poco propenso a credere alle informazioni trasmesse dalla resistenza e accennò a Bernardo l'intenzione alleata di effettuare un'ampia operazione aviotrasportata che precedesse le truppe di terra, ma senza rivelare dettagli né richiedere alcuna collaborazione da parte degli olandesi, che riteneva inaffidabili e disorganizzati.
Le forze aviotrasportate alleate erano state raggruppate nella 1ª Armata aviotrasportata, composta da un corpo d'armata statunitense su due divisioni (82ª e 101ª) e da un corpo d'armata britannico con altre due divisioni paracadutisti (la 1ª e la 6ª) ed altri reparti minori, e comandata dal generale Lewis Brereton. Questa unità era stata approntata per altre operazioni pianificate dopo lo sbarco in Normandia che però erano state annullate dato che le truppe di terra avevano raggiunto gli obiettivi prima dell'inizio dell'attacco dall'aria.
La Germania nazista del 1944 era in uno stato precario: la campagna a est, che nei progetti di Adolf Hitler doveva assicurare al paese le grandi risorse atte a renderlo la prima potenza europea e impedire qualsiasi attacco alleato alla Festung Europa, si era trasformata nella principale preoccupazione e fonte di perdite per le forze armate; lo sbarco in Normandia aveva scosso i tedeschi e a distanza di un mese, il 20 luglio, un gruppo di ufficiali aveva anche tentato, senza successo, un complotto con l'intento di uccidere il Führer; le conseguenze del fallimento si erano fatte duramente sentire sullo stato maggiore della Wehrmacht.
Durante la spietata repressione, ordinata da Hitler, circa 5.000 persone erano state uccise, tra congiurati, loro famiglie e personaggi legati al complotto anche indirettamente. Tra queste vi erano anche i feldmarescialli von Kluge e Rommel, entrambi suicidi. Il primo venne sostituito come comandante in capo del fronte occidentale dal feldmaresciallo Walter Model. Kluge, in una lettera di commiato prima del suicidio indirizzata ad Hitler, aveva invitato il dittatore a cercare di porre fine ad un conflitto ormai senza speranza per la Germania. Coloro che si salvarono dall'arresto dovettero convivere con la paura di essere accusati di disfattismo o di tradimento dall'apparato repressivo nazista, a causa delle nuove inevitabili sconfitte dovute alla superiorità alleata, e alla conseguente inapplicabilità delle direttive hitleriane dirette alla resistenza e al contrattacco.
Nei Paesi Bassi, agli inizi di settembre, la lunga ritirata tedesca si era ormai trasformata in rotta, raggiungendo l'apice il giorno 5, che divenne noto come Dolle Dinsdag (martedì folle). In quel momento, i Paesi Bassi erano praticamente aperti ad un facile attacco alleato, che tuttavia non si materializzò immediatamente, sia per i problemi di rifornimento, sia per mancanza di informazioni chiare sulla situazione critica dei tedeschi.
Mentre filo-nazisti olandesi ritiravano i loro risparmi dalle banche ed iniziavano un esodo, la resistenza si preparava all'insurrezione armata. Tra gli occupanti tedeschi ed i membri del NSB scoppiò il panico; molti documenti furono distrutti in tutta fretta e più di 30.000 membri scapparono dai Paesi Bassi in Germania portando con loro le proprie famiglie.
Il pomeriggio del 4 settembre il feldmaresciallo Gerd von Rundstedt venne convocato da Hitler, che gli riaffidò il comando del fronte occidentale come Oberbefehlshaber West. Sostituito da Rundstedt, il feldmaresciallo Model venne comunque mantenuto al comando del Gruppo d'armate B, nonostante Rundstedt avesse una mediocre considerazione delle qualità militari del più giovane subordinato. Le unità tedesche erano in ritirata oltre l'estuario della Schelda, e si erano verificati diversi casi di diserzione, che erano stati duramente repressi dai tribunali militari.
Alcuni reparti alleati avevano continuato a inseguire i tedeschi in fuga, proseguendo la marcia attraverso il Belgio in direzione del confine dei Paesi Bassi. Il 10 settembre la Divisione corazzata Guardie, sotto il comando del generale Allan Adair, rese sicura la sponda meridionale del canale Mosa-Schelda, dove un importante ponte era rimasto fortunosamente intatto. Il ponte - subito ridenominato "ponte di Joe" dal nome del colonnello Joe Vandeleur, comandante del reggimento delle Irish Guards della Divisione corazzata britannica delle Guardie - venne scelto come punto di partenza per l'assalto via terra nell'ardua operazione di avanzata in profondità nei Paesi Bassi.
Nello stesso giorno, Eisenhower incontrò Montgomery a Bruxelles e riuscì a convincerlo a rinviare l'avanzata, offrendo in cambio un maggior numero di rinforzi che avrebbero rafforzato le truppe di Montgomery. L'accordo comprendeva che, parallelamente alle forze di terra, sarebbero entrate in azione anche le unità aviotrasportate disponibili.
Il piano, con nome in codice "Market Garden", era in realtà diviso in due parti, proprio a indicare l'avanzata simultanea delle truppe di aria e di terra: "Market" riguardava l'impiego dei paracadutisti, "Garden" quello delle truppe di terra.
L'ideatore del piano "Market" fu il generale Lewis H. Brereton, comandante in capo della 1ª Armata aviotrasportata alleata, che riuscì a prepararlo in poco tempo (una settimana) a partire dal 10 e a renderlo definitivo per il 17 settembre. Ciò fu possibile anche per il fatto che le altre operazioni annullate avevano fornito una notevole esperienza tecnica nello staff di Brereton, e che proprio una di queste, l'operazione "Comet", era stata progettata proprio per la zona di Arnhem (una città dei Paesi Bassi della Gheldria) e prevedeva l'impiego della 1ª Divisione aviotrasportata britannica e della brigata polacca.
L'intento era quello di utilizzare tutti i velivoli disponibili e trasportare gli uomini nei Paesi Bassi a ondate, una al giorno per almeno tre giorni, coperti dai caccia e dai bombardieri, anche se questo avrebbe significato privare le ondate successive dell'effetto sorpresa.
Sfortunatamente in quel periodo non era possibile addentrarsi oltre la Manica di notte, a causa della completa oscurità del novilunio. L'insieme delle forze aeree complessive di Brereton ammontava a 1.300 velivoli C-47 Dakota, 250 Armstrong Whitworth AW.41 Albemarle, Handley Page Halifax e Short S.29 Stirling, e 2.500 alianti, che sarebbero partiti da 24 aeroporti. Circa 1.500 caccia avrebbero scortato i trasporti e l'impiego complessivo sarebbe stato di oltre 5.000 velivoli se si comprendevano quelli destinati a manovre diversive come il lancio di fantocci su altre zone per richiamare l'attenzione tedesca altrove.
I 35.000 uomini delle unità che sarebbero state lanciate vennero messe sotto il comando del generale Frederick Browning, comandante del I Corpo aviotrasportato britannico, vista anche la sua conoscenza di quella parte del piano, basata sulla divisione britannica e la brigata polacca, praticamente identica all'appena annullata operazione "Comet". La scelta di Browning non andò molto a genio agli statunitensi, tra cui figurava anche James Maurice Gavin, e anche per molti britannici sarebbe stato meglio designare come comandante lo statunitense Matthew Ridgway, a loro giudizio più capace e con più esperienza.
Lo staff di Brereton mise a punto una strategia il cui scopo era quello di impadronirsi dei ponti principali appartenenti alle tre città dei Paesi Bassi con almeno 90.000 abitanti: Eindhoven, Nimega e Arnhem. In una discussione del piano di battaglia Browning chiese a Montgomery quanto tempo ci avrebbero messo i mezzi corazzati a raggiungere Arnhem. Montgomery rispose due giorni; Browning affermò: possiamo tenerlo per quattro; "ma, signor Maresciallo, temo che quell'ultimo ponte sia un po' troppo lontano". L'operazione si sviluppava su 102 km partendo dal confine tra Belgio e Paesi Bassi fino ad Arnhem, con il suo ponte sul basso Reno; senza la conquista di "quell'ultimo ponte" l'operazione sarebbe in pratica fallita. Per la riuscita dell'operazione la visibilità aerea era molto importante e i lanci si sarebbero dovuti effettuati necessariamente di giorno, visto che era periodo di novilunio. I meteorologi diedero un responso positivo per il 17 settembre, data in cui il clima sarebbe migliorato per circa 48 ore: quel giorno venne scelto come D-Day delle operazioni.
Dopo essere stata lanciata a nord di Eindhoven, la 101ª Divisione Aviotrasportata statunitense del generale Maxwell Taylor avrebbe dovuto avanzare verso nord lungo il fiume Aa e conquistare il ponte sul canale Guglielmo a Veghel. Successivamente, gli uomini di Taylor avrebbero piegato a sud e avrebbero occupato il ponte di St. Oedenrode, sul fiume Dommel, e quello di Son, sul canale Guglielmina. Infine, a sera inoltrata, sarebbero dovuti entrare a Eindhoven.
Allo stesso modo, l'82ª Divisione Aviotrasportata statunitense, sotto il comando del generale James Maurice Gavin, avrebbe seguito un piano tattico simile a quello della 101ª. Lo spionaggio alleato aveva ritenuto molto probabile una concentrazione nemica nei pressi di Kleve, diversi km a est di Nimega, e perciò l'82ª avrebbe dovuto essere paracadutata più a ovest, a Groesbeek, una zona boscosa conosciuta per le sue alture che potevano raggiungere un massimo di 100 m. Una volta preso il controllo di Groesbeek, l'82ª si sarebbe diretta a ovest verso Grave per conquistare il ponte sulla Mosa e sul Canale Mosa-Waal. Se tutto fosse andato secondo i piani, gli uomini di Gavin avrebbero quindi puntato su Nimega e si sarebbero diretti al ponte principale sul Waal.
Apparentemente più semplice era l'obiettivo della 1ª Divisione Aviotrasportata britannica, i Red Devils (Diavoli Rossi). Dopo un aviosbarco a ovest di Arnhem, il generale "Roy" Urquhart avrebbe guidato gli uomini verso il ponte stradale lungo il basso Reno (senza dimenticare la necessità di conquistare anche il ponte ferroviario e un ponte di barche poco distante dai primi due). In realtà, la presenza di forze nemiche in questa zona era ancora più probabile che a Kleve e per di più Urquhart avrebbe necessariamente dovuto attraversare tutta la città di Arnhem prima di poter raggiungere il ponte.
La resistenza olandese aveva comunicato l'informazione relativa alla possibile presenza in zona di elementi di due divisioni Waffen-SS, ma lo stato maggiore britannico non ne tenne conto. L'aviosbarco dei reparti britannici sarebbe avvenuto in tre giorni: il primo giorno sarebbero arrivate il grosso della 1ª brigata alianti del generale Philip "Pip" Hicks e la 1ª brigata paracadutisti del generale Gerald Lathbury, che avrebbero dovuto occupare il ponte e presidiare le aree di sbarco per i rinforzi. Il giorno seguente sarebbe arrivata la 4ª brigata paracadutisti del generale Hackett e il resto della 1ª brigata alianti. Il motivo per cui parte della brigata di Hicks sarebbe arrivata il giorno dopo è che 36 aerei dovevano essere utilizzati per trasportare il quartier generale di Browning, che atterrò nella zona della 82ª.
Nel terzo giorno era programmato l'arrivo della brigata paracadutisti polacca di Sosabowski, sul terreno immediatamente a sud del ponte stradale che non sarebbe stato possibile utilizzare il primo giorno. Sosabowski, già professore all'Accademia di guerra polacca, era molto dubbioso sull'esito dell'impresa. Anche Urquarth era molto perplesso sulla necessità di lanciare le truppe in zone distanti da 10 a 15 km dall'obiettivo per non interferire con le operazioni di lancio della 82ª a Nimega e non far passare gli aerei da trasporto dopo il lancio nei pressi dell'aeroporto tedesco di Deelen, a 12 km a nord di Arnhem, che era ben dotato di difese antiaeree potenzialmente pericolose per i velivoli alleati.
Il piano originario di Montgomery, dopo l'approvazione di Eisenhower, veniva ora pienamente supportato dal comando alleato, consentendo piena autonomia operativa al generale britannico. Montgomery organizzò rapidamente le sue forze, affidando il compito offensivo principale al XXX Corpo d'armata del generale britannico Brian Horrocks, che dal 4 settembre aveva iniziato a muovere verso il Belgio inseguendo i tedeschi. Coadiuvata dal XII e dall'VIII Corpo, rispettivamente al comando dei generali Neil Ritchie (alla sua sinistra) e Richard O'Connor (alla sua destra), la forza di Horrocks sarebbe avanzata a nord lungo la strada che, dal cosiddetto "ponte di Joe" sul canale Mosa-Schelda, conduceva a Eindhoven, Grave, Nimega e Arnhem, ribattezzata "Club Route", la strada di fiori (nelle carte da poker i fiori in inglese sono clubs).
Il piano era tanto semplice quanto strettamente legato al rispetto della tabella di marcia. Poiché le divisioni aviotrasportate erano dotate di armamento leggero e di poca artiglieria ed armi anticarro, non era previsto che tenessero le posizioni per più di 48 ore. Entro quel tempo, il XXX Corpo doveva coprire i 102 km fino ad Arnhem superando i ponti che erano obiettivo delle Screaming Eagles della 101ª statunitense, poi quelli sulla Mosa, sul canale Mosa-Schelda e sul Waal a Nimega che erano l'obiettivo dell'82ª statunitense, ed infine i tre ponti (uno di barche, uno ferroviario e il grande ponte stradale) ad Arnhem che erano di competenza dei Red Devils britannici.
L'idea di fondo era quella di «stendere un tappeto di truppe aviotrasportate per farci passare le truppe di terra», come disse Browning durante una riunione, ma il meno ottimista maggiore Urquarth, capo dell'ufficio informazioni della 1ª armata aviotrasportata, domandò in risposta se il tappeto doveva essere formato da truppe aviotrasportate vive o morte.
Il problema di far passare 20.000 uomini su una sola strada stretta e fiancheggiata da paludi per buona parte del percorso non prendeva in considerazione la possibilità di ritardi e presumeva una scarsissima resistenza da parte tedesca a parte qualche unità della riserva, con la facile cattura dei ponti intatti e la sicura protezione del corridoio dai contrattacchi tedeschi provenienti da est. In effetti, vi erano anche delle unità del genio pontieri pronte ad intervenire in caso di necessità, ma ovviamente con una perdita di tempo proporzionale alla larghezza del corso d'acqua da superare.
A questi dubbi si aggiunse quello di Francis Wilfred de Guingand, capo di stato maggiore del XXI Gruppo d'armate e al momento ricoverato in Inghilterra per una malattia, il quale osservò che l'operazione arrivava troppo tardi per sfruttare lo sbandamento tedesco e che il margine di manovra del XXX Corpo d'armata era troppo limitato. Montgomery non gli diede ascolto, e proseguì deciso a eseguire il piano, in parte per rifarsi con una smagliante vittoria dallo smacco subito con l'assunzione direttamente da parte di Eisenhower del comando di tutte le forze terrestri alleate, e anche per giocare un ruolo decisivo nella vittoria finale sulla Germania.
In realtà l'informazione essenziale della presenza ad Arnhem del II Panzerkorps SS era nota agli alleati tramite le intercettazioni di Ultra, ma la necessità di non svelare la fonte portò ad inoltrare allo SHAEF notizie parziali, che vennero ulteriormente minimizzate da Montgomery, e comunque vennero ritenuti più attendibili i riscontri della fotoricognizione che non rilevava la presenza di numerosi mezzi corazzati nell'area.
Vennero anche preparati i piani per l'aerocooperazione, che assegnavano come supporto aereo ravvicinato alle truppe di terra ed anche ai paracadutisti vari reparti di cacciabombardieri Typhoon, Mustang e Thunderbolt, i quali avrebbero però dovuto operare solo ed esclusivamente su chiamata diretta da parte delle truppe di terra. Il 16 settembre il piano venne ufficialialmente attivato per il giorno successivo.
Alla fine, a parte la cattura di alcuni ponti, nulla di quanto ottimisticamente pianificato si sarebbe verificato poi concretamente.
La situazione tedesca era molto preoccupante. Circa 82.000 uomini, 46.000 veicoli e 530 cannoni, che costituivano la 15ª Armata del generale Gustav-Adolf von Zangen, erano in ritirata verso i Paesi Bassi dal Canale Mosa-Schelda dai primi di settembre. Prima dell'inizio della grande operazione alleata le uniche forze che Model poteva mettere in campo erano costituite dai resti della 7ª Armata che stavano ripiegando e dalla 719ª Divisione costiera, formata da truppe anziane e mal equipaggiate, prive di qualunque esperienza di combattimento.
Assolutamente insignificante era la presenza della Luftwaffe; i velivoli alleati dominavano con facilità i cieli d'Europa. Inoltre il sistema di spionaggio tedesco non era solo inefficace, dal momento che il codice Enigma era stato decifrato, ma anche inefficiente a tal punto da non riuscire a identificare correttamente le unità britanniche e statunitensi presenti al di là del confine dei Paesi Bassi.
In questa situazione Model diede ordine alle due divisioni corazzate SS, la 9. SS-Panzer-Division Hohenstaufen e la 10. SS-Panzerdivision "Frundsberg", raggruppate nel II SS-Panzerkorps, di ripiegare proprio ad Arnhem (considerata paradossalmente un'area tranquilla al di fuori dei possibili obiettivi offensivi alleati) per essere riorganizzate e ricostituite con calma; ne era tuttavia previsto lo spostamento successivo verso la Germania proprio negli stessi giorni dell'attacco alleato. La Frundsberg aveva in quel momento 3.500 uomini, la Hohenstaufen 6.000, su un organico standard di 9.000 uomini; entrambe erano dotate di carri medi, di tipo Panzer IV o Panzer V Panther, in numero non elevato e di un reggimento antiaereo con alcuni Flakpanzer IV Ostwind, di un battaglione da ricognizione e di un reparto di semoventi anticarro. Parte di questi era distaccata in kampfgruppe che appoggiava la 7ª e la 15ª Armata.
Model diede disposizioni affinché il territorio dei Paesi Bassi orientali fosse presidiato e difeso, allo scopo di contenere una possibile manovra alleata (su cui gli strateghi tedeschi avevano continuato a discutere per giorni). I comandi tedeschi si aspettavano due manovre: la prima considerava uno sbarco alleato di una 4ª Armata britannica (in realtà inesistente) sulle coste dei Paesi Bassi, con l'obiettivo di accerchiare la 15ª Armata tedesca di von Zangen; la seconda prevedeva una manovra a tenaglia sulla regione della Ruhr, dove il XXI Gruppo di armate di Montgomery avrebbe puntato a nord verso Wesel e la 1ª Armata statunitense di Hodges a sud lungo il Reno.
Agli strateghi tedeschi, in particolare a von Rundstedt e Model, una cosa sola sembrava chiara: l'appoggio della 1ª Armata aviotrasportata alleata a supporto delle operazioni di terra, visto che le truppe paracadutiste non venivano più utilizzate in operazioni dallo sbarco in Normandia, e non figuravano impegnate a terra, evidentemente perché impegnate nella preparazione di un'altra operazione d'assalto aereo.
Durante la formazione di altri kampfgruppe, l'arrivo dei rimpiazzi e periodi di addestramento nei giorni precedenti al 17 settembre, il generale Wilhelm Bittrich, comandante del II Corpo corazzato SS, inviò il generale di brigata Heinz Harmel a Berlino per richiedere rinforzi. Nessuno aveva previsto che il giorno 17 gli alleati avrebbero attaccato.
Quanto a Hitler, ben lontano dal rinunciare alla lotta, fin dai primi di settembre, nonostante la situazione catastrofica al fronte, aveva ipotizzato addirittura ambiziose e irrealistiche controffensive dirette principalmente a contrattaccare la temuta 3ª Armata di Patton, spintasi audacemente oltre la Mosa e la Mosella in direzione della Lorena. Pertanto Hitler e l'OKW, sottovalutando le possibilità offensive alleate nel settore settentrionale del fronte e considerando molto più pericolosa l'avanzata statunitense, avevano concentrato la maggior parte delle riserve corazzate (quattro nuove ed inesperte Panzer-Brigaden) nel Gruppo d'armate G del generale Blaskowitz schierato a sud, per sferrare un contrattacco contro Patton.
L'ordine di battaglia è alquanto complesso, visto che durante lo svolgimento delle operazioni i tedeschi chiamarono in campo unità della riserva dal territorio nazionale e anche allievi di scuole militari, provenienti dal Wehrkreis VI (distretto militare VI), oltre ad unità della Kriegsmarine e della Luftwaffe (soprattutto batterie FlaK aggregate ai kampfgruppe). Alcune unità non vennero impiegate, sebbene previste e tenute in allerta, come la 52ª Divisione di fanteria britannica Lowlands, per il mancato conseguimento degli obiettivi.
129ª Brigata: 4º Reggimento Somerset Light Infantry (SLI), 4° e 5° Wiltshire (Wilts)
214ª Brigata: 7° SLI, 1° Worcestershire Regiment (Worcs), 5° Duke of Cornwall's Light Infantry (DCLI)
Reale Brigata dei Paesi Bassi Prinses Irene (colonnello A. de Ruyter van Steveninck)
1ª Armata aviotrasportata alleata (generale Lewis Brereton, vice: generale F. A. M. Browning)
48ª, 233ª, 271ª, 437ª (RCAF, Royal Canadian Air Force), 512ª, 575ª Squadriglia (Dakota)
1ª Brigata alianti: 1º Reggimento Border, 2º Reggimento South Staffordshire (South Staffs), 7º battaglione del King's Own Scottish Borderers (KOSB)
156ª Brigata: 4/5° Royal Scots Fusiliers, 6° Queen's Own Cameron Highlanders (Cameronians), 1° Glasgow Highlanders
II Corpo Panzer SS (Generalmajor der Waffen-SS (maggior generale SS) Wilhelm Bittrich)
S.S. Panzergrenadier Bataillon 16 (Sturmbannführer Sepp Krafft) - reparto di addestramento indipendente, poi collegato al II Panzerkorps, infine Kampfgruppe Krafft, rinforzato da due reggimenti di marina, una compagnia di polizia e 10 StuG IIIg dello StuG Abteilung 280, alla data del 19 settembre (600 uomini iniziali)
Kampfgruppe von Tettau (tenente generale Hans von Tettau), formato il 17 settembre in risposta agli aviosbarchi alleati ad Arnhem e dipendente dal Comando Paesi Bassi
S.S. Schule Arnheim - scuola sottufficiali SS (colonnello Lippert), 3000 uomini su tre battaglioni
KG Knoche (su 3 battaglioni di fanteria per 1200 uomini e due battaglioni FlaK della Luftwaffe)
Reggimento addestramento Divisione Hermann Goering (colonnello Waldemar Kluge, su 1800 fanti, un battaglione corazzato e una batteria FlaK da 20mm dell'aeroporto di Deelen), posto sotto il KG Von Tettau il 18 settembre
Kampfgruppe Chill (tenente generale Kurt Chill) con 1650 fanti su 3 battaglioni, un battaglione anticarro con 7 pezzi da 75mm e un reggimento di artiglieria con 5 pezzi da 105mm e 3 da 150mm
Alle ore 23:00 del 16 settembre, orario britannico – ovvero orario locale olandese meno un'ora – l'operazione Market ebbe ufficialmente inizio. I bombardieri iniziarono a colpire la strada che da Eindhoven portava a Nimega e Arnhem. Tutte le 117 postazioni della contraerea tedesca, molte delle quali evacuate ancora prima di subire il bombardamento, vennero ripetutamente raggiunte.
La prima ondata vide 200 bombardieri Lancaster e 23 Mosquito sganciare 890 tonnellate di bombe sugli aeroporti militari tedeschi dei Paesi Bassi settentrionali, un'operazione che si ripeté lungo tutte le postazioni e le basi aeree a Eindhoven, Ede, Nimega, Wesel e Kleve per le 24 ore successive. Le 1.340 sortite dei bombardieri vennero appoggiate da 1.440 caccia. Fra i luoghi colpiti vi fu il manicomio di Wolfheze, vicino ai quali si trovavano alloggiati soldati tedeschi, dove un'incursione di bombardieri B-26 Marauder causò circa novanta vittime tra i degenti.
Alle 8:00 del 17 settembre venne disposta una pausa per le incursioni di bombardieri e caccia, che ora avrebbero dovuto fornire soprattutto appoggio per i velivoli da trasporto; su ogni rotta erano disposte numerose imbarcazioni di salvataggio per ripescare gli equipaggi ammarati. Le truppe iniziarono a imbarcarsi; riguardo ai velivoli si dispose la precedenza agli alianti, più lenti, seguiti dai Dakota e quindi dai ricognitori. Dalle 9:30 alle 10:25 tutti gli aerei della prima ondata erano decollati; un totale di 2.083 velivoli sorvolarono le coste britanniche e ognuno si predispose per seguire la rotta stabilita. La 101ª Divisione aviotrasportata avrebbe seguito la cosiddetta rotta sud. L'82ª Divisione aviotrasportata avrebbe seguito una rotta più settentrionale assieme con la 1ª; con l'82ª viaggiava il gruppo di alianti del QG di Browning.
Durante la traversata le postazioni contraeree tedesche vennero bombardate ancora. Alle 12:40 i velivoli da trasporto entrarono in territorio nemico, e le prime unità della 21ª compagnia indipendente paracadutisti si lanciarono per delimitare le zone di atterraggio. Alle 13:00 i primi alianti toccarono terra a ovest di Arnhem nell'area denominata LZ-S, cioè Landing Zone S, la zona di atterraggio della 1ª brigata alianti; alle 13:19 iniziarono gli atterraggi degli uomini delle truppe divisionali e l'artiglieria di Urquhart nella LZ-Z; alle 13:50 e per i successivi 18 minuti ebbero inizio i lanci della 1ª brigata parà di Lathbury.
I soldati della 101ª si paracadutarono nel frattempo a nord di Eindhoven; l'82ª si lanciò correttamente a sud di Nimega. Alcune unità sbagliarono di poco il lancio e atterrarono poco distante – chi a Grave, chi direttamente sulle alture di Groesbeek che dominavano la strada da proteggere, chi dall'altra parte del fiume Aa – rispetto al proprio obiettivo. Circa 68 aerei e 71 alianti furono abbattuti o andarono dispersi per diversi motivi; nonostante tutto, in rapporto ai 2.083 aerei da trasporto impiegati, le perdite nel complesso furono lievi.
Alle 14:08 tutte le unità uscite indenni nella traversata erano atterrate senza problemi. Circa 20.000 soldati, 511 veicoli, 330 pezzi d'artiglieria e 590 tonnellate di materiale. I piloti degli alianti britannici si unirono agli aviotrasportati, mentre quelli statunitensi, secondo gli ordini stabiliti, cercarono di far ritorno dietro le linee.
All'incirca verso le 14:35, dopo che tutte le unità erano atterrate o si erano lanciate correttamente, l'operazione Market Garden ebbe ufficialmente inizio. Le forze di terra iniziarono l'attacco dal ponte di Joe con il potente fuoco d'appoggio di 480 cannoni, mentre la Divisione corazzata britannica delle Guardie procedeva lungo la Club Route protetta dal fuoco di sbarramento. I corpi d'armata di Horrocks, Ritchie e O'Connor avanzarono verso nord in modo parallelo puntando a nord sia di Lommel sia di Weert, mentre la Divisione corazzata Guardie di Adair raggiunse Valkenswaard, a circa 11 km a sud di Eindhoven, alle 19:30 e lì rimase fino a nuovo ordine. La linea difensiva tedesca si infranse subito, anche se le forze di Montgomery non poterono spingersi oltre a causa della mancanza di supporto aereo. Il Kampfgruppe Walther, impegnato nella difesa del settore attaccato, non si aspettava di dover fronteggiare una potenza di fuoco così elevata, infatti venne sbaragliato, subì gravi perdite e dovette ritirarsi.
Scarsa resistenza incontrarono anche i reparti della 101ª Divisione aviotrasportata statunitense, che nel tardo pomeriggio raggiunsero quasi tutti gli obbiettivi prefissati. Il 501º Reggimento di fanteria paracadutisti si era impadronito dei ponti a Heeswijk e Veghel, circa 25 km a nord di Eindhoven; il 502º Reggimento di fanteria paracadutisti invece piegò 6 km verso sud, raggiungendo St. Oedenrode e occupando il ponte.
Un insuccesso si verificò invece a Son (a metà strada tra Eindhoven e St. Oedenrode), dove il 506º Reggimento di fanteria paracadutisti non fece in tempo a giungere sul posto, permettendo così ad uno sparuto gruppo di reclute della Luftwaffe di far saltare il ponte. Questo episodio costituì un primo, importante ritardo al piano Garden, costringendo all'immobilità assoluta fino all'arrivo del XXX Corpo di Horrocks e delle sue attrezzature idonee a permettere la traversata ai mezzi corazzati, dato che i paracadutisti nel frattempo avevano attraversato a nuoto e erano arrivati sulla riva opposta assicurandosi una precaria testa di ponte.
Anche il lancio dell'82ª Divisione aviotrasportata, nel complesso ebbe successo: 7.467 soldati toccarono terra, tuttavia i tedeschi distrussero due dei tre ponti di Grave sul canale Mosa-Waal prima dell'arrivo del 504º e del 505º Reggimento fanteria paracadutisti. Maggior fortuna ebbero il 508° e lo stesso 505º Reggimento fanteria paracadutisti riuscendo a conquistare le importanti alture di Groesbeek.
Nel campo tedesco, nonostante la sorpresa, le reazioni furono rapide ed efficaci; il primo a reagire alle 13:30 fu il generale Bittrich ad Arnhem; mentre il feldmaresciallo Model trasferiva il suo posto di comando tattico 10 km più ad est, dato che i paracadutisti stavano atterrando proprio circa a 3 km dall'Hotel Tafelberg, dove stava pranzando.
Bittrich diede immediatamente ordine alle due divisioni SS di preparare dei gruppi da combattimento; per la 9ª divisione la situazione era più critica in quanto i veicoli erano già sui treni, molti dei quali resi "inservibili" per non doverli cedere alla divisione gemella, in vista della partenza programmata alle ore 14:00. Bittrich poi si incontrò con il feldmaresciallo Model; entrambi ritennero che il vero obiettivo degli alleati fosse il ponte stradale di Nimega. Bittrich, tuttavia, avrebbe preferito far saltare sia il ponte a Nimega sia ad Arnhem, mentre Model, cosciente delle disposizioni del Führer, decise di non far saltare prematuramente il ponte di Nimega, di cui avrebbe avuto bisogno per un eventuale contrattacco.
Hitler, molto scosso dai recenti avvenimenti, promise tutti i rinforzi possibili, assegnando priorità assoluta al contrasto e alla resistenza contro la improvvisa offensiva aviotrasportata alleata, ritenuto compito ancor più importante e cruciale della stessa difesa della Germania: 300 caccia, e 3.000 soldati appartenenti alle scuole del distretto militare tedesco al confine con il Belgio (Wehrkreis VI), mezzi corazzati, artiglieria e munizioni, inquadrati nel Kampfgruppe del generale Kurt Feldt, vennero rapidamente inviati nell'area minacciata. Inoltre, il generale Student ricevette, nel tardo pomeriggio, un dispaccio che conteneva i piani dettagliati dell'intera operazione, recuperati da un aliante britannico precipitato vicino al suo quartier generale. Il generale Harmel, comandante della 10ª SS Frundsberg, venne richiamato d'urgenza a Berlino.
Grazie alla capacità di improvvisazione di Model, il piano per sventare l'attacco alleato era già pronto tre ore dopo lo sbarco nei Paesi Bassi. Student avrebbe mantenuto le posizioni a Eindhoven: il Kampfgruppe Chill avrebbe fronteggiato il XII Corpo e il XXX Corpo di Horrocks; la 59ª Divisione di fanteria e la 107ª Brigata corazzata avrebbero respinto la 101ª Divisione aviotrasportata.
Il kampfgruppe del generale Kurt Feldt si sarebbe diretto a Groesbeek, sloggiando dalle alture la 82ª Divisione aviotrasportata statunitense. La divisione SS Frundsberg avrebbe attraversato il ponte stradale di Arnhem, dirigendosi a sud verso Nimega per sbarrare la strada a eventuali avanzate alleate. La divisione SS Hohenstaufen avrebbe respinto ogni attacco da parte della 1ª Divisione aviotrasportata britannica del generale Urquhart, bloccando gli accessi occidentali di Arnhem.
Alle 15:40 la 1ª Brigata aviotrasportata britannica si era assicurata il perimetro della zona di atterraggio a ovest di Arnhem, mentre la 1ª Brigata paracadutisti iniziava a spingersi verso est. Il 1°, il 2º e il 3º Battaglione della Brigata avrebbero seguito tre strade differenti: i primi due rispettivamente a sud e a nord della strada principale per Oosterbeek percorsa invece dal 3º Battaglione. Se la mancanza di difese tedesche aveva reso l'operazione aviotrasportata alleata una vittoria tattica, con l'esultanza dei civili olandesi incontrati durante il cammino, man mano che la 1ª Brigata paracadutisti si avvicinava ad Arnhem si trovava a fronteggiare un crescente numero di cecchini e squadre di mortai.
Ma il problema che avrebbe accompagnato le truppe britanniche fino al termine dell'operazione aveva appena iniziato a manifestarsi: le radio comunicazioni erano inefficienti. Sia l'unità speciale Phantom che i reparti del Royal Signal Corps della divisione non riuscivano a comunicare, a volte anche a distanza di poche centinaia di metri. Nessun problema invece sorse nelle comunicazioni tattiche tra le due divisioni statunitensi o tra il quartier generale di Browning e il XXX Corpo.
Anche il 306th Fighter Control Squadron, unica unità statunitense che con i suoi apparecchi VHF doveva assicurare l'aerocooperazione con i cacciabombardieri, essendo stata fornita di frequenze sbagliate, ebbe grandi difficoltà e non riuscì mai a collegarsi con gli aerei alleati nell'area. Questo condizionò pesantemente l'operatività della divisione aviotrasportata britannica nei giorni dell'operazione
Il primo stop all'avanzata dei tre battaglioni di paracadutisti britannici lo diede nel primo pomeriggio il Kampfgruppe dello sturmbannführer (maggiore delle SS) Sepp Krafft. Trovatisi tra i paracadutisti e Arnhem, l'ufficiale tedesco organizzò i suoi 13 ufficiali, 73 sottufficiali e 359 soldati, più alcuni mortai e cannoni anticarro, schierandoli lungo le due principali vie di accesso alla città. Prima di essere sopraffatti, i tedeschi resistettero tre ore, e nel frattempo il Kampfgruppe Splinder, formato in fretta con unità provenienti da 16 diversi reparti, ebbe il tempo di prendere a sua volta posizione per sbarrare la strada ai britannici.
Nel frattempo, il battaglione da ricognizione della 9ª divisione SS Hohenstaufen, al comando del capitano Gräbner, aveva passato il ponte di Arnhem e si era avviato verso Nimega. Alle 18:30 i tedeschi fecero saltare in aria il ponte ferroviario di Arnhem proprio mentre il 2º Battaglione della Brigata paracadutisti britannica, guidato dal colonnello John Dutton Frost, era in procinto di assumerne il controllo; il ponte di barche era già stato smantellato prima ancora del loro arrivo.
Alle 20:00 ci furono i primi scontri tra i soldati di Frost, che erano riusciti a occupare il lato nord del ponte stradale, e alcuni veicoli corazzati tedeschi. Il 2º Battaglione riuscì a mantenere il possesso del proprio lato del ponte e, durante la notte, il maggiore C. F. H. Gough raggiunse Frost portando con sé altre truppe della 1ª Brigata paracadutisti e una delle tre batterie di artiglieria obici da 75 mm, mentre venne stabilito il contatto radio con il quartier generale della 1ª Divisione aviotrasportata.
In Inghilterra il tempo, contrariamente alle previsioni, cambiò improvvisamente; il sereno lasciò il posto a nebbia e pioggia. I velivoli della seconda ondata dovettero quindi posticipare il decollo fissato per le 6:00. Ciò limitò anche il supporto aereo da parte di caccia e bombardieri alleati alle forze impegnate sul campo, mentre nei Paesi Bassi il cielo era ancora abbastanza limpido da permettere alla Luftwaffe di compiere raid lungo l'intera Club Route, giungendo fino al ponte di Joe.
Sempre alle 6:00 la Divisione corazzata delle Guardie riprese l'avanzata, lasciò Valkenswaard e si diresse a nord; verso sera avrebbe oltrepassato Eindhoven e sarebbe arrivata a Son in tempo per iniziare i lavori di costruzione del nuovo ponte Bailey. Parallelamente, il Gruppo Guardie granatieri e il Gruppo Guardie gallesi della Divisione corazzata britannica seguivano una nuova direttrice per Helmond, la "Heart Route" (strada di cuori). Poco distante da Son, a Best, stava infuriando una lotta accanita presso il ponte sul canale Guglielmina tra il 2/502°, il 3/503º Reggimento fanteria paracadutisti statunitense e la 59ª Divisione di fanteria tedesca.
Il tentativo di conquista del ponte fallì definitivamente alle 11:00, quando i tedeschi riuscirono a farlo saltare. In caso di successo le forze meccanizzate britanniche avrebbero potuto deviare verso Best e attraversare in quel punto; invece l'avanzata delle forze di Horrocks e di Adair dipendeva ora unicamente dal tempo impiegato nella costruzione del ponte Bailey che doveva rimpiazzare il ponte di Son fatto saltare il giorno prima.
Mentre l'82ª teneva saldamente il ponte sul canale Mosa-Waal a Grave ed altri due minori a Heumen ed Honinghutie, a Nimega la situazione era ancora incerta e confusa; entrambi gli schieramenti erano trincerati alle estremità del ponte. Gavin diede disposizione affinché il 1/508° e il 3/508º fanteria paracadutisti tentassero di conquistare definitivamente il ponte lungo il Waal, ma le postazioni tedesche resistettero. Lo stesso accadde a Groesbeek quando i 3.400 soldati provenienti dal Wehrkreis VI (distretto militare VI) del generale Kurt Feldt si lanciarono all'assalto delle postazioni alleate, quasi ripulendo il villaggio attorno alle alture. Gli statunitensi contrattaccarono riuscendo a riprendere parte del territorio perso, ma il ponte di Nimega era ancora saldamente in mano alle SS.
Sulla strada per Arnhem le azioni della 1ª Brigata paracadutisti britannica diventarono sempre meno efficaci, considerato che le forze di Urquhart in pratica erano circondate: a ovest c'era il Kampfgruppe von Tettau proveniente da Renkum, a nord-est il Kampfgruppe SS Spindler, posizionato come forza di blocco (Sperrverband), al quale si aggiungeva di rinforzo il III battaglione SS Landstorm Nederland, un'unità della territoriale con poca esperienza ed armamento insufficiente, ma con 600 uomini.
A metà strada tra Oosterbeek e Arnhem il ponte della ferrovia venne fatto saltare quando i paracadutisti ne erano in vista; il ponte di barche che si trovava poco a valle di quello stradale era stato reso inutilizzabile con la rimozione della sezione centrale. Una volta giunti in città i soldati di Urquhart e del suo vice, il generale Gerald Lathbury, si trovarono costretti a combattere strada per strada, a causa della continua presenza di reparti di fanteria tedesca. I due comandanti finirono per rimanere isolati dal resto del 3º Battaglione, e dovettero rifugiarsi nella soffitta di un civile olandese dove rimasero per circa 24 ore.
Poiché i comandanti erano ufficialmente dispersi, il comando passò nelle mani di P. H. W. Hicks, generale della 1ª Brigata aviotrasportata, che cercò di proseguire l'attacco, malgrado la carenza di comunicazioni e nonostante alcune divergenze d'opinione con il generale Hackett, comandante della 4ª brigata paracadutisti, superiore in grado a Hicks che però era stato designato da Urquarth come terzo in comando dopo Lathbury.
Sul ponte, il colonnello Frost teneva ancora a bada gli assalti tedeschi dal lato nord, non molto distante dal resto della 1ª Brigata paracadutisti. Mentre tentavano di tornare al comando di divisione, Urquarth e Lathbury si trovarono sotto il fuoco, e quest'ultimo fu ferito gravemente alla schiena, dovendo infine essere affidato ai tedeschi; Urquarth rimase nuovamente tagliato fuori.
Terminata la sua ricognizione a Nimega, il capitano Gräbner distaccò alcuni semoventi del 9º battaglione da ricognizione della Hohenstaufen, che rimasero a protezione del ponte sul Waal, poi portò il resto dei suoi veicoli ad Elst, a metà strada tra Nimega ed Arnhem; infine lasciò alcuni di essi a preparare un blocco stradale e si diresse con i restanti 22 veicoli di vario tipo, tra cui blindati leggeri e semoventi, di nuovo a nord ad Arnhem, tentando di forzare il ponte dal lato sud. Non appena i paracadutisti britannici individuarono il tentativo dei semoventi tedeschi, fecero avvicinare i veicoli nemici e quindi risposero con un fuoco concentrato di armi automatiche ed anticarro, con l'appoggio anche dell'artiglieria divisionale attivata via radio. Alla fine, dopo due ore, 12 mezzi erano distrutti e molti tedeschi, tra cui lo stesso capitano Gräbner, morti o feriti. I restanti veicoli ripiegarono sulla riva sud.
Alle 10:00 la seconda ondata prese il volo, atterrando alle 13:00 in entrambe le destinazioni. 2.656 uomini, 146 jeep, 109 rimorchi e due bulldozer raggiunsero la 101ª Divisione aviotrasportata statunitense, permettendo sia di rinforzare le posizioni sia colpire duramente la 59ª Divisione di fanteria tedesca a Best, catturando almeno 1.400 prigionieri. 1.782 uomini e trentadue cannoni dell'artiglieria divisionale toccarono terra nei pressi di Groesbeek, in tempo per dar manforte all'82ª Divisione aviotrasportata e respingere il Kampfgruppe Feldt.
I rifornimenti destinati alla 1ª divisione aviotrasportata britannica arrivarono alle 15:00 e non senza problemi. Visto che i tedeschi erano a conoscenza del piano ed erano riusciti ad occupare parte delle zone di lancio, solo una piccola parte dei rifornimenti giunse integra: delle 86 tonnellate di materiale lanciate da 35 Stirling, solo 12 vennero recuperate.
Alla fine della giornata il XXX Corpo di Horrocks era ancora a Son, mentre il XII Corpo di Ritchie e l'VIII Corpo di O'Connor non avevano ottenuto grandi successi ai lati della Club Route, e perciò erano ancora molto distanti da Nimega e Arnhem. Alla sera del 18, il colonnello Harzer diede ordine alla Hohenstaufen di "attaccare continuamente, a qualsiasi costo, per tutta la notte". Contemporaneamente, il generale Harmel predisponeva il sabotaggio del ponte sul Waal a Nimega a dispetto degli ordini di Model.
I ritardi e il disordine riguardo ai rifornimenti continuarono anche martedì 19 settembre, quando il decollo previsto per le 10:00 venne posticipato alle 13:00. Il maltempo perdurava con una fitta coltre di nebbia al mattino e un'intensa pioggia il pomeriggio. Il lancio della 1ª brigata paracadutisti polacca venne quindi posticipato all'indomani. Molti degli aerei rimasero a terra – tra cui i rinforzi dell'82ª Divisione aviotrasportata statunitense – tranne i 428 alianti della 101ª Divisione aviotrasportata, di cui peraltro più della metà furono distrutti o costretti a far ritorno in Inghilterra.
Nel cuore della notte, alle 04:00, la 1ª Brigata paracadutisti britannica con il 1º e 3º battaglione, rinforzata dall'11° paracadutisti della 4ª brigata e dal 2° South Staffordshire della 1ª brigata britannica da sbarco aereo, tentò un nuovo attacco ad Arnhem, ma senza adeguata coordinazione per mancanza di comunicazioni radio. Il 3º battaglione cercò di seguire l'itinerario lungo il basso Reno già seguito in precedenza dal 2º battaglione del colonnello Frost, ma si ritrovò sotto il fuoco nemico; anche gli altri tre battaglioni dovettero affrontare sia il Kampfgruppe SS Spindler a nord sia un fuoco di sbarramento di artiglieria proveniente dalla sponda meridionale del fiume (una batteria di cannoni contraerei 2 cm FlaK). Alle 10:00 i britannici ripiegarono, ridotti a soli 156 soldati in tutto tra il 1º e il 3º Battaglione.
Alle 7:15, tuttavia, anche il Kampfgruppe SS Spindler venne messo a dura prova quando l'11° paracadutisti e il 2º Battaglione South Staffordshires britannici irruppero in città, costringendolo a ripiegare. Approfittando della situazione favorevole, Urquhart, e con lui gli ufficiali che condividevano quello stato di quasi-prigionia, poté fuggire e tornare verso la zona controllata dai paracadutisti su una jeep. Giunto al suo quartier generale, l'Hotel Hartenstein – che pochi giorni prima era stato il centro di comando di Model – il generale britannico iniziò subito a studiare un piano per riorganizzare ciò che rimaneva della 1ª Divisione aviotrasportata.
Nel frattempo più a sud, alle 6:45, il ponte artificiale Bailey a Son era ormai pronto e il 2º Reggimento Household Cavalry britannico poté raggiungere Grave alle 8:30, dove si congiunsero con i paracadutisti statunitensi della 82ª Divisione aviotrasportata. Le autoblindo della cavalleria erano seguite dai carri e dai granatieri delle Guardie e dal resto del XXX Corpo e l'avanzata proseguì rapidamente verso i sobborghi di Nimega, in ritardo comunque di 36 ore rispetto alla tabella di marcia prevista.
Nel frattempo a Nimega si tentava ancora una volta di conquistare il ponte ma né il 2/505º fanteria paracadutisti né i granatieri riuscirono nell'impresa. Per l'occasione Horrocks chiamò i rinforzi via terra da Hechtel, ma verso sera tutti gli attacchi vennero sospesi. L'82ª lamentava, dal momento del lancio avvenuto due giorni prima, 200 morti e 700 feriti.
Il generale Gavin, sempre fermamente deciso a prendere il ponte, fece ora attaccare dal 2º battaglione del 505°, insieme ai carri armati delle Guardie, i tedeschi arroccati a Nimega, che consistevano in circa 500 SS appoggiate da cannoni semoventi della 10ª divisione Frundsberg, comandati dal capitano Euling. L'attacco fu un nuovo fallimento e, a questo punto, il generale Gavin decise che i paracadutisti avrebbero tentato di attraversare il fiume con delle imbarcazioni qualche km più a sud, per poi attaccare il ponte dai due lati, coperti dal tiro delle artiglierie e dei carri armati. Il 3/504° del tenente colonnello Tucker venne scelto per questa rischiosa e imprevedibile missione.
Nella stessa mattina, i tedeschi avevano progettato un assalto coordinato contro le postazioni alleate vicine a Son: la 107ª Brigata corazzata avrebbe appoggiato la ormai debole 59ª Divisione fanteria proveniente da Best. La 101ª Divisione aviotrasportata statunitense, solidamente schierata, respinse energicamente il tentativo tedesco e catturò altri 1.400 prigionieri. Tuttavia la 107ª Brigata corazzata riuscì quasi a mettere in fuga il quartier generale della 101ª a Son e finì per fallire solo grazie ai rifornimenti appena arrivati alla divisione aviotrasportata statunitense: 1.342 uomini e un discreto numero di pezzi di artiglieria più 40 tonnellate di materiale.
Ad Arnhem era ormai chiaro che ogni tentativo alleato di conquistare il ponte era destinato al fallimento; sia gli uomini del colonnello Frost sia il resto della 1ª Brigata paracadutisti britannica combattevano senza sosta da almeno 48 ore, di cui le ultime 24 senza adeguati rifornimenti, mentre dall'altra parte i tedeschi continuavano a ricevere mezzi corazzati pesanti, truppe e cannoni di rinforzo. Con l'arrivo degli elementi corazzati della Hohenstaufen e della Frundsberg, raggruppati nei Kampfgruppen Brinkmann (comandante del battaglione da ricognizione corazzato della Frundsberg) e Knaust (ufficiale della Wehrmacht, veterano del Fronte russo, posto al comando di un reparto di carri armati di riserva), il generale Heinz Harmel organizzò metodicamente il martellamento della precaria testa di ponte britannica.
I britannici asserragliati sul lato nord del ponte ancora in grado di combattere erano ridotti a 250, e si ritrovavano arroccati in dieci dei diciotto edifici inizialmente occupati (alcuni dei quali vedevano tedeschi e alleati posizionati su piani differenti e concedersi anche brevi tregue per scambiarsi razioni di cibo). Nonostante la precaria situazione, il colonnello Frost respinse coraggiosamente le ripetute ingiunzioni di resa presentate dal comando tedesco.
Il generale Harmel, dopo il rifiuto britannico di arrendersi, decise quindi di scatenare un attacco in massa contando sulla schiacciante superiorità di fuoco e di mezzi tedeschi; prima di partire per raggiungere Nimega, il generale delle SS organizzò un micidiale bombardamento incrociato con i panzer che colpivano le postazioni nemiche da est a ovest e con l'artiglieria che sparava da nord. La situazione degli uomini del colonnello Frost divenne disperata, bersagliati da tutte le posizioni e attaccati dai carri armati tedeschi decisi a demolire gli edifici e a devastare completamente la città pur di schiacciare il presidio britannico.
Nel frattempo, anche il resto della 4ª Brigata paracadutisti britannica del generale J. W. Hackett (il 10º e il 150º battaglione, visto che l'11° era già stato impegnato) venne impiegato per dare manforte alle operazioni della 1ª Brigata; i reparti britannici si diressero verso le alture a nord-ovest di Arnhem dove incontrarono la resistenza del Kampfgruppe SS Krafft, che venne successivamente costretto a ripiegare verso la strada ferroviaria che conduceva alla città. Tuttavia, nonostante questi successi, nella notte del 19 Urquhart diede l'ordine di ritirata per poter costituire una solida testa di ponte a nord del Reno dove attendere l'arrivo del XXX Corpo.
Il tempo in Inghilterra non accennava a migliorare, impedendo ogni tipo di intervento aereo di supporto ai soldati alleati nei Paesi Bassi. Erano possibili solo missioni di trasporto per i rifornimenti e senza la protezione dei caccia. Nonostante tutto, l'80% delle tonnellate di materiale previsto per l'82ª Divisione aviotrasportata statunitense, che il giorno prima era rimasta senza rifornimenti, arrivò a terra con successo.
La situazione a ovest di Arnhem continuava a peggiorare costringendo il generale Urquhart a ulteriori ripiegamenti; la 1ª Divisione aviotrasportata britannica venne quindi raggruppata nei pressi di Oosterbeek, schierata in una sacca allungata con la base sul basso Reno, estesa nell'area che andava dalla cittadina alle aree boscose fino al fiume. Attaccata a ovest dal Kampfgruppe von Tettau e a est dal Kampfgruppe SS Krafft, la 1ª Divisione aviotrasportata al completo (meno il battaglione di Frost rimasto circondato a nord del ponte stradale) si difese strenuamente, costringendo i tedeschi a continui e aspri scontri in ogni angolo dell'area, tra boschi e abitazioni. Anche il reparto denominato Londsale Force, dal nome del maggiore Lonsdale che lo comandava, riuscì, inseguito dal Kampfgruppe Spindler, a ripiegare faticosamente da Arnhem alla zona all'interno del perimetro.
La battaglia si trasformò in una guerra di logoramento per entrambe le parti, caratterizzata anche da continui scambi di fuoco di mortai e azioni di tiratori scelti. Inoltre il problema dei feriti era divenuto insostenibile, tant'è che venne annunciata una tregua temporanea per permettere a entrambe le parti di soccorrere i propri commilitoni (quelli tedeschi erano intrappolati nel perimetro avversario, quelli britannici non potevano essere curati perché anche i reparti di primo soccorso erano costantemente sotto il tiro nemico). Si ripresentò dunque in misura ancora maggiore ciò che già era accaduto nei pressi del ponte di Arnhem: soldati avversari a presidio di piani diversi degli stessi edifici.
A Groesbeek continui attacchi e contrattacchi si succedettero dall'alba fino alla fine della giornata. Il generale Feldt schierò la 406ª Divisione Landesschützen e il II Corpo paracadutisti per cercare di liberare il villaggio con una manovra a tenaglia. All'inizio questa manovra ebbe notevole successo, costringendo l'82ª Divisione aviotrasportata di Gavin a ripiegare quasi fino a Heumen; il piano tedesco mirava a riconquistare il ponte e tagliare così la strada agli alleati. Verso sera, però, il 508º Reggimento fanteria paracadutisti statunitense, appoggiato dal reggimento britannico Coldstream Guards della Divisione corazzata Guardie, riprese l'iniziativa e riuscì a respingere lentamente i tedeschi fino al punto di partenza.
Più a sud, la 101ª Divisione aviotrasportata respinse nuovamente un assalto della 107ª Brigata corazzata, grazie al supporto dell'8ª Brigata corazzata britannica, mentre le avanguardie del XXX Corpo di Horrocks partite da Hechtel erano ancora in marcia verso Nimega.
Il 3º battaglione del 504º reggimento della 82ª aviotrasportata, guidato dal capace maggiore Julian Cook, iniziò per primo a Nimega la traversata del fiume Waal alle ore 14:40, coperto da un raid aereo alleato dei cacciabombardieri Typhoon dell'83º Gruppo RAF e da un bombardamento a tappeto dell'artiglieria. Alle 15:00 il 3/504° e il 1/504º Reggimento fanteria paracadutisti riuscirono, dopo la pericolosa traversata su imbarcazioni di fortuna, a giungere sulla riva opposta, eliminando, dopo furiosi scontri, le postazioni tedesche sul ponte ferroviario e su quello stradale. Le perdite per gli statunitensi furono alte: 134 tra morti, feriti e dispersi, inoltre solo la metà delle 26 imbarcazioni impiegate riuscì a tornare indietro per caricare un altro gruppo di soldati. I primi carri dei Granatieri britannici attraversarono il ponte solo alle 19:10 e, ancora una volta, si fermarono per il sopraggiungere della notte.
In realtà il ponte stradale sarebbe dovuto saltare sotto i piedi dei soldati britannici secondo l'intenzione del generale Harmel, che aveva fatto predisporre comunque le cariche di demolizione nonostante l'ordine contrario di Model; ma quando lo stesso Harmel, resosi conto di non poter più impedire l'attraversamento, visto che le forze del Kampfgruppe SS Euling che tenevano l'estremità sud erano state sopraffatte, diede l'ordine di innesco delle cariche, nessun'esplosione avvenne nell'immediato. Le cariche vennero subito disinnescate dai genieri britannici che si lanciarono al seguito dei carri armati delle Guardie, tranciando i fili residui e staccando dai piloni le cariche, che erano state inglobate in pezzi di latta sagomati in modo da inserirsi nelle travi e verniciate nello stesso colore, e poi gettate nel Waal.
Più a sud, il XII e l'VIII Corpo tentarono vane azioni piuttosto sconnesse e scarsamente efficaci, rispettivamente attaccando il canale Guglielmina a Best e procedendo verso Helmond. Il XII Corpo non riuscì a sfondare il fronte, e Best rimase ancora in mani tedesche.
Ad Arnhem invece il colonnello Frost era ormai totalmente isolato, in angosciosa attesa dell'arrivo della Divisione corazzata Guardie. Sfiniti e senza quasi più munizioni, i soldati si ritrovavano costretti in un perimetro difensivo sempre più piccolo; lo stesso Frost venne colpito gravemente. I carri armati dei Kampfgruppen Brinkmann e Knaust continuarono a schiacciare con il fuoco i nidi di resistenza e demolirono sistematicamente gli edifici ancora occupati dal nemico, progredendo lentamente ma inesorabilmente verso il lato nord del ponte.
Alle 18:00 quattro carri tedeschi Tiger I attraversarono il ponte stradale da nord e da sud. La manovra intimidì e mise ancor più in difficoltà i britannici, tuttavia i potenti mezzi corazzati bloccarono l'accesso al ponte anche agli stessi tedeschi. Preso il comando al posto del ferito Frost, il maggiore Gough negoziò una tregua alle 21:00, permettendo al nemico di tirare fuori dalle cantine dei rifugi britannici i morti e i feriti di entrambe le parti; Frost, gravemente sofferente per la ferita, diventò così prigioniero di guerra.
Molto lontano da questi disperati e cruenti scontri, il nuovo quartier generale dello SHAEF si era spostato da Granville a Versailles, migliorando notevolmente le comunicazioni. Nonostante il probabile fallimento finale dell'operazione Market Garden, Eisenhower era deciso a continuare ad appoggiare il piano di Montgomery, accantonando definitivamente la sua precedente preferenza per una manovra combinata su due direttrici separate da parte del XXI e del XII Gruppo d'armate.
Il tempo peggiorò ulteriormente, aggiungendo freddo intenso alle scarse condizioni di visibilità e umidità e bloccando a terra i cacciabombardieri alleati in Belgio. Entrambi gli schieramenti si stavano logorando lentamente e mentre in alcune zone gli scontri rimanevano incerti, in altri settori le operazioni progredivano con esiti alterni. Infatti, mentre il Kampfgruppe Feldt venne definitivamente respinto dalla 82ª Divisione aviotrasportata statunitense a Groesbeek, grazie ad un attacco combinato del 504º e del 508º Reggimento fanteria paracadutisti, al ponte di Arnhem la situazione alleata stava ormai precipitando.
Gli uomini del maggiore Gough erano esausti e senza razioni di cibo e acqua da 12 ore, tuttavia tentarono coraggiosamente un ultimo attacco alle 9:00, cercando di ricacciare indietro il Kampfgruppe Knaust (che era parte della divisione Hohenstaufen). L'aspro scontro terminò senza successo per i britannici; i panzer e i semoventi tedeschi continuarono il martellamento e proseguirono l'opera di demolizione e distruzione di tutti i capisaldi nemici residui; la lotta continuò finché il 2º Battaglione non ebbe esaurito completamente le munizioni e quindi costretto ad arrendersi. Alcuni continuarono a combattere con l'arma bianca, ma finirono con l'essere sopraffatti dalla schiacciante superiorità di mezzi e potenza di fuoco delle Waffen-SS. Alle 12:00 i tedeschi avevano finalmente liberato il ponte stradale a Arnhem. Il Kampfgruppe Knaust venne immediatamente inviato a sud del ponte, in direzione di Elst (cittadina posta su una strada secondaria tra Arnhem e Nimega), per fronteggiare un'eventuale manovra offensiva da parte degli alleati provenienti da Nimega.
Sempre alle 9:00 Urquhart emanò nuove disposizioni affinché la sacca di Oosterbeek potesse fronteggiare con successo un altro attacco del Kampfgruppe von Tettau da ovest. Il nuovo attacco tedesco costrinse i britannici ad arretrare leggermente, e solo nel pomeriggio Urquhart poté contattare tramite radio il 64º Reggimento della Royal Artillery britannica per richiedere fuoco di copertura. A causa della strenua resistenza dei britannici, il feldmaresciallo Model si trovò costretto a chiedere ulteriori rinforzi tra cui squadre specializzate in combattimenti stradali e il 506º Battaglione carri pesanti (Schwere Panzerabteilung 506, comprendente 45 dei nuovi carri Tiger II).
Alle 10:00 Nimega era completamente in mano alle forze alleate, che stavano ora attraversando il ponte per puntare a nord, dove, verso le 16:00, si scontrarono con elementi del Kampfgruppe Knaust, proveniente dal ponte stradale di Arnhem.
Finalmente la 1ª Brigata paracadutisti polacca poté effettuare la traversata dopo due giorni di rinvii, decollando alle 14:00 e arrivando a Driel alle 17:08, come annotato da Sosabowski. I tedeschi credettero in un primo momento che il generale polacco volesse tentare di congiungersi alle deboli forze di Gough per riconquistare il ponte di Arnhem; in realtà invece, secondo i piani, i polacchi avrebbero dovuto effettuare la traversata del basso Reno e unirsi ai britannici chiusi nella sacca di Oosterbeek. L'attraversamento del fiume, tuttavia, non poté iniziare fino al giorno successivo. Model ritenne in un primo tempo che il lancio della brigata polacca fosse volto ad attaccare la retroguardia tedesca ed impedire ai rinforzi della divisione Frundsberg di arrivare nella zona di Nimega, e considerò quindi questa manovra potenzialmente molto pericolosa.
A Eindhoven la lotta continuava aspra e incerta; le azioni scollegate e frammentarie dei generali Ritchie e O'Connor si erano ufficialmente interrotte e non avevano portato a nulla di concreto. I fianchi tedeschi lungo la "Hell's Highway", l'autostrada dell'inferno – così veniva chiamata la strada che dalla città conduceva a nord – continuavano a resistere saldamente.
Lo situazione di stallo lungo la Hell's Highway venne interrotta da un nuovo attacco tedesco a tenaglia da est e da ovest (rispettivamente condotto dal Kampfgruppe Walther di Model e dal Kampfgruppe Huber del generale Student). L'obiettivo dei tedeschi era di isolare il tratto di strada che collegava Uden e Grave, separando così i due gruppi delle forze alleate rispettivamente a nord e a sud. Grazie a un tempestivo avvertimento della resistenza olandese, il generale Taylor poté inviare 150 uomini della 101ª aviotrasportata statunitense a presidio di Uden alle 11:00.
Dall'altra parte, alle 14:00, il 501º e il 502º Reggimento fanteria paracadutisti affrontarono il Kampfgruppe Huber a Veghel, dove erano presenti quattro ponti dei quali uno particolarmente importante tatticamente. Per liberare la città si dovette attendere l'intervento dell'artiglieria divisionale, le unità corazzate sul posto e l'arrivo della 32ª brigata delle Guardie britanniche proveniente dal XXX Corpo di Horrocks dirottate a sud. Comunque, il flusso di rifornimenti ed uomini venne interrotto per 24 ore.
Lungo la strada per Driel, alle prime luci dell'alba, uno squadrone di autoblindo del 2º reggimento Royal Horse britannico comandato dal capitano lord Richard Wrottesley iniziò ad avanzare con l'ordine di raggiungere la brigata polacca. Evitando la strada principale, cosa possibile alle autoblindo ma non ai carri armati perché il loro peso faceva sprofondare la sede stradale sul terreno paludoso, due autoblindo e due veicoli da ricognizione raggiunsero la sponda meridionale del basso Reno, collegandosi così alla 1ª brigata paracadutisti polacca. In teoria, la missione principale del piano Market Garden era ora riuscita dopo quattro giorni e diciotto ore dall'inizio delle operazioni.
Contemporaneamente il gruppo corazzato del maggiore Knaust, proveniente da Arnhem, arrivò ad Elst. Secondo i piani alleati, le due brigate della 43ª divisione britannica (Wessex) avrebbero dovuto avanzare da Nimega proprio verso Elst; la 129ª doveva avanzare ai lati della strada, mentre la 124ª doveva attaccare ad ovest attraverso la città di Oosterhout puntando su Driel per occupare il punto di attracco del traghetto; a causa dei ritardi nell'avanzata delle unità di fanteria i tedeschi riuscirono a bloccare l'avanzata con il fuoco di artiglieria e dei mezzi corazzati. Venne predisposto anche l'invio di due DUKW, mezzi anfibi che avrebbero dovuto traghettare rifornimenti per la 1ª divisione aviotrasportata britannica; poiché nessun'altra unità raggiunse lo squadrone blindato che si era ricongiunto con i polacchi a sud del Reno, Wrottesley concluse che l'offensiva evidentemente era fallita.
Nel frattempo due ufficiali dello stato maggiore della 1ª divisione, tra cui il capo di stato maggiore colonnello Mackenzie, avevano raggiunto il quartier generale di Sosabowski, e trasmisero un messaggio in chiaro per Horrocks che illustrava con chiarezza le condizioni critiche della divisione. Si decise di inviare oltre il Reno come rinforzo un gruppo di polacchi per mezzo di battelli di gomma e zattere, visto che il traghetto era scomparso; in effetti la corda era stata tranciata e il traghetto venne ritrovato, troppo tardi, alcuni giorni dopo due km più a valle.
Alle 21:00 Sosabowski iniziò la traversata del fiume su gommoni. Fu un tentativo disperato e pericoloso: alla fine solo cinquanta soldati arrivarono incolumi sull'altra sponda, bersagliati dal fuoco tedesco, e solo trentacinque raggiunsero la 1ª divisione aviotrasportata a Heveadorp.
A Versailles gli ufficiali di Eisenhower si riunirono in un consiglio generale. Eisenhower riaffermò la priorità dell'operazione Market Garden, pur sollecitando modifiche sostanziali agli obiettivi strategici globali; ogni avanzata oltre Nimega e Arnhem venne considerata irrealistica e impossibile. La pianificazione generale prevedeva ora che le armate statunitensi del XII Gruppo d'armate del generale Bradley deviassero verso nord per collegarsi solidamente alle forze britanniche nella regione di Aquisgrana, contemporaneamente alle unità canadesi schierate più a nord sarebbe spettato il compito cruciale di liberare al più presto il porto di Anversa per alleviare in modo sostanziale il problema dei rifornimenti alleati. Le future offensive sarebbero dovute avvenire in modo coordinato, dopo accurata pianificazione e mantenendo la coesione tra i vari gruppi d'armate.
I numerosi grandi successi contro la Germania successivi allo sbarco in Normandia avevano diffuso un sentimento di pericolosa euforia tra truppe e comandi suscitando la inebriante prospettiva di poter concludere vittoriosamente la guerra, senza molte difficoltà, prima di Natale. Queste valutazioni avevano favorito iniziative personali dei vari generali e scarsa coesione complessiva con conseguente disordine nell'avanzata alleata e confusione nelle direttive strategiche e negli obiettivi tattici. Questi errori alleati aiutarono indubbiamente la imprevista ripresa dell'Esercito tedesco, che superò in modo inaspettatamente rapido il crollo militare e morale dell'estate 1944 e riuscì ad organizzare un nuovo fronte difensivo solido e difeso con efficacia e abilità nonostante la netta inferiorità di uomini e mezzi.
Il cielo nell'area delle operazioni stava finalmente iniziando a schiarirsi. Grazie a questo fatto dopo mezzogiorno la 2nd Tactical Air Force alleata poté compire numerosi attacchi aerei contro i tedeschi schierati attorno a Oosterbeek che di conseguenza, anche a causa del supporto dell'artiglieria alleata fornito ai paracadutisti britannici, non riuscirono a strappare altro terreno alla 1ª aviotrasportata britannica.
Model, che aveva modificato continuamente lo schieramento delle sue forze durante i sei giorni di scontri, non riusciva a capacitarsi di come Bittrich non fosse ancora stato in grado di sfondare il perimetro nemico, chiedendo "Quando la finiremo laggiù?". Bittrich, esasperato, evidenziò la straordinaria resistenza manifestata dalle truppe britanniche ad Arnhem e quindi la difficoltà della sua missione, ricevendo dal feldmaresciallo solo la fredda replica: "Voglio quel ponte.". Il feldmaresciallo tedesco diede al suo subordinato un ultimatum di 24 ore per schiacciare i britannici e spazzarli via; Bittrich commentò poi "Model non aveva l'abitudine di tener conto delle giustificazioni, ma mi capì, comunque mi concesse soltanto altre ventiquattro ore per fare piazza pulita dei britannici.
A Veghel la situazione rimase bloccata; il Kampfgruppe Chill e il Kampfgruppe Walther tentarono ancora una volta di attaccare la città su due fronti ma vennero respinti entrambi. Alle 13:00 tutti gli aerei dell'ultima ondata di rifornimenti – che in realtà sarebbe dovuta arrivare il giorno prima – lasciarono le piste di decollo e arrivarono a destinazione due ore più tardi. L'82ª Divisione aviotrasportata statunitense ricevette 3.385 uomini; la 101ª Divisione aviotrasportata ricevette il 907º Gruppo artiglieria campale aviotrasportato, la 1ª Brigata paracadutisti polacca non poté ricevere il resto degli uomini e dell'equipaggiamento perché sottoposta a violenti attacchi che rendevano insicure le zone di atterraggio.
Durante il tentativo di raggiungere i polacchi a Driel, nelle strade secondarie che fiancheggiavano la strada principale, le due brigate della 43ª divisione britannica (Wessex) si trovarono imbottigliate nello stesso incrocio, una diretta ad Elst e l'altra (la 130ª) a Driel; ed entrambe caddero sotto il fuoco dell'artiglieria tedesca. La 130ª Brigata raggiunse Sosabowski solo a notte fonda e, con le 16 imbarcazioni rimaste dopo l'attraversamento del Waal, aiutò i polacchi ad attraversare il basso Reno: verso la fine della giornata 250 uomini si erano ricongiunti ai resti della 1ª Divisione aviotrasportata britannica, di cui solo 200 arrivarono al perimetro dell'Hartenstein.
Per i tedeschi, ancora impegnati nello sgombero del ponte di Arnhem, rimaneva il problema di come far passare i mezzi corazzati attraverso il Reno, a causa delle forti limitazioni che imponeva l'unica opzione esistente, il traghetto a monte del ponte stradale, peraltro inutilizzabile per i carri Tiger visto il loro peso di 60 tonnellate. Altro problema che si poneva alla 9ª divisione Hohenstaufen impegnata a "farla finita con l'aviotrasportata" come aveva ordinato il generale Bittrich al colonnello Harzer, era la difficoltà di manovrare con mezzi corazzati pesanti nelle strette vie di Oosterbeek.
In questo giorno i tedeschi ordinarono ai circa 100.000 civili di Arnhem di evacuare la loro città; più ad ovest la situazione si stava trasformando nella stessa accanita e logorante lotta di posizione che aveva segnato il destino del battaglione del colonnello Frost al ponte di Arnhem.
I tedeschi avevano ribattezzato la zona di Oosterbeek Der Hexenkessel, letteralmente calderone delle streghe, e il dottor Warrack, primo ufficiale medico della 1ª Divisione britannica, propose ad Urquhart di accordarsi con i tedeschi per consegnare loro i feriti in modo da permetterne le cure ed evitare di esporli ad altri rischi visto che i posti di medicazione e gli ospedali da campo venivano spesso colpiti da bombe e cecchini; Urquhart accettò a condizione che fosse chiaro che Warracks parlava come medico e non come rappresentante della divisione.
Entrambi gli schieramenti erano esausti e combattevano giorno e notte, quasi senza dormire. Nonostante tutto la 1ª Divisione aviotrasportata continuava a resistere agli assalti tedeschi. Per le 15:00 fu concessa una tregua, che permise di prendersi cura dei feriti in modo adeguato. A Urquhart non restavano che 1.800 uomini per difendere la precaria sacca. Decise quindi di inviare a Browning un messaggio cifrato che comunicava tra l'altro che "se non verrà stabilito un contatto per le prime ore del 25 considero poco probabile ulteriore resistenza...". Ancora una volta la situazione evolse a favore dei tedeschi quando, nel corso della giornata, due compagnie corazzate dotate di carri pesanti Tiger II da oltre 68 tonnellate arrivarono a rinforzo del Kampfgruppe Frundsberg.
Dalla sponda opposta del basso Reno, Sosabowski e il generale Thomas della 43ª Divisione (Wessex) osservavano impotenti l'andamento della battaglia nella sacca della 1ª aviotrasportata britannica. Venne deciso di compiere un ultimo tentativo, per cercare di far passare il 4º battaglione britannico Dorsetshire del tenente colonnello Tilly insieme ai polacchi dall'altra parte del fiume con i canotti pneumatici. In realtà già si parlava di evacuare gli uomini di Urquhart e secondo il capo di stato maggiore di Browning, generale Walch, anche "apertamente di ritirata". Alle 21:30 gli uomini del 4° Dorset erano pronti, ma non vi era traccia dei canotti. Insieme ai rifornimenti, era pronto anche un plico cifrato in duplice copia ed affidato a due diversi ufficiali con il piano di ritirata, in caso di fallimento.
Alle 2:30 del mattino, iniziava l'attraversamento degli uomini del colonnello Tilly, a valle del perimetro di difesa ed in zona controllata dai tedeschi, anche a causa della forte corrente. Gli uomini attraversarono il fiume sulle imbarcazioni rimaste, una quindicina, sotto un fuoco concentrato ed appena sbarcati dovettero attaccare alla baionetta, nonostante la copertura dell'artiglieria britannica del XXX Corpo. Dei 420 partiti, solo 239 raggiunsero la riva nord, e pochissimi arrivarono al perimetro britannico, ormai ridotto alla zona circostante l'hotel Hartenstein.
L'attuazione del piano di evacuazione della 1ª Divisione aviotrasportata britannica, denominata operazione Berlino, venne decisa da Urquhart alle 8:08 di lunedì 25 settembre. Tutto doveva essere pronto per quella notte; per l'occasione furono preparate 37 barche d'assalto. Durante la pianificazione della fuga, il Kampfgruppe SS von Allworden – con i giganteschi carri Tiger – sferrò un attacco dal lato est della sacca di Oosterbeek, contro la Londsale Force, in un punto relativamente più debole del perimetro. I britannici erano però pronti avendo intercettato la comunicazione radio, ma l'attacco penetrò ugualmente in profondità nelle loro linee e venne fermato solo dall'intervento del 64º reggimento di artiglieria che sparò una grande quantità di granate praticamente sulle stesse posizioni amiche.
L'evacuazione era stata congegnata sulla falsariga del piano analogo per Gallipoli nel 1916, con le radio trasmissioni che sarebbero rimaste attive e un ridotto numero di soldati sarebbe rimasto a presidiare le linee per ingannare i tedeschi mentre il grosso si ritirava verso il fiume. Dodici barche a motore gestite dai genieri canadesi della 23rd Canadian Field Company (First Canadian Army) e i battelli d'assalto superstiti delle precedenti traversate gestiti dalla 260th (Wessex) Field Company avrebbero permesso la traversata sotto la copertura dell'artiglieria.
Alle 20:15 i primi soldati del 156º battaglione paracadutisti (4ª brigata) iniziarono la manovra di evacuazione; Alle 21:00 l'operazione Berlino cominciò con un cannoneggiamento a tappeto sulle aree in mano ai tedeschi. L'attacco durò quaranta minuti, il tempo necessario per permettere alla prima ondata di uomini ancora in grado di farlo di attraversare il fiume. I tedeschi contrastarono le operazioni con un fuoco di sbarramento, ma non si resero conto del fatto che si trattava di un'evacuazione fino al mattino dopo.
Comunque il numero di barche utilizzabili si ridusse di viaggio in viaggio, e ne furono compiuti circa 150. I canadesi ebbero 7 morti e 4 feriti, ma quando dovettero interrompere i trasporti, i soldati che rimanevano ancora sulla riva nord cercarono di passare il fiume a nuoto; si stima che circa 95 soldati persero la vita nel tentativo e oltre 300 finirono nelle mani dei tedeschi. I feriti furono costretti a restare a Oosterbeek con il personale medico; i tedeschi presero più di 6.450 prigionieri tra feriti, ufficiali e medici (questi ultimi decisi a restare ad assistere i compagni). L'operazione ebbe fine alle 01:30 del giorno successivo; poco prima delle 2 i depositi munizioni della divisione vennero fatti saltare ed i cannoni resi inservibili; poiché mancava un numero adeguato di mezzi di trasporto dato che non si credeva che un numero così elevato di uomini potesse riuscire a scampare, i soldati giunsero a Driel a piedi e poi continuarono a marciare fino a Nimega.
Con la ritirata della 1ª Divisione aviotrasportata britannica si concluse l'operazione Market Garden, ed il fronte si stabilizzò; tuttavia, la lotta per il controllo delle zone interessante dalla aspra battaglia era tutt'altro che finita e la loro liberazione definitiva sarebbe avvenuta praticamente solo alla fine della guerra.
L'operazione "Market Garden" si rivelò quindi un fallimento: l'ipotizzato crollo delle difese tedesche sul Reno non si verificò; il grande fiume non fu attraversato; alcuni reparti scelti alleati subirono gravi perdite o furono distrutti; la battaglia si concluse con un imprevisto successo tedesco, utile per il morale e la propaganda del Terzo Reich; il territorio conquistato dagli anglo-statunitensi si rivelò sostanzialmente inutile dal punto di vista strategico generale. Lo sfondamento a nord verso la Ruhr sarebbe stato possibile solo quattro mesi dopo, in una situazione strategica e politica completamente diversa.
Sia l'operazione che le sue conseguenze vanno inquadrate nell'ambito delle divergenze strategiche fra il maresciallo Montgomery ed i comandanti statunitensi, in particolare Patton e Bradley, solo parzialmente composte dal comandante in capo alleato Eisenhower. Montgomery infatti attribuì il fallimento dell'offensiva del XXI Gruppo d'armate alla decisione di Eisenhower di supportare nel contempo anche l'offensiva della 3ª armata statunitense a sud delle Ardenne.
Al contrario, Patton e Bradley non mancarono di recriminare sull'eccessiva condiscendenza del Comandante in Capo alleato nei confronti di Montgomery e sul mancato supporto alla spinta delle mobilissime colonne meccanizzate statunitensi oltre la Mosa e la Mosella, apparentemente molto più promettente in vista di uno sfondamento della Linea Sigfrido. Deve essere comunque rilevato che i tedeschi, contemporaneamente all'efficace e riuscito contrasto all'Operazione Market Garden, sferrarono anche un'inaspettata controffensiva a sud (a partire dal 18 settembre), contro le punte avanzate di Patton in Lorena che, anche se sostanzialmente fallita con gravi perdite, diede una nuova dimostrazione dell'imprevista capacità di ripresa della Wehrmacht anche sul Fronte Occidentale.
In ogni modo, i rapporti tra i due alleati si incrinarono in modo duraturo, e molti generali statunitensi furono in qualche modo quasi contenti del fallimento di Montgomery.
Secondo lo storico militare britannico Basil Liddell Hart il fallimento delle operazioni è da imputarsi ad un'eccessiva fiducia da parte delle armate alleate nel fatto che il nemico fosse ormai sul punto di cedere; nel mancato apprezzamento da parte del servizio informazioni alleato della presenza delle due divisioni Waffen-SS Frundsberg e Hohenstaufen (indebolite e scarsamente dotate di mezzi ma costituite da truppe e comandanti esperti, combattivi e decisi) nei dintorni di Arnhem; nell'incapacità da parte dei comandi alleati di individuare le migliori direttrici d'attacco; e nella capacità da parte dei comandi tedeschi di concentrare truppe, organizzare rapidamente raggruppamenti tattici improvvisati ma efficienti, impiegando tutti i reparti immediatamente disponibili, e sfruttare posizioni naturalmente forti.
Peraltro, nonostante la sconfitta, la sicurezza alleata non venne completamente intaccata, al punto che la successiva controffensiva delle Ardenne colse di sorpresa i comandi alleati, intenti alla preparazione di nuove offensive lungo le due classiche direttrici (a nord delle Ardenne il XXI Gruppo d'armate di Montgomery ed a sud, nei pressi di Aquisgrana, la 1ª e la 3ª armata USA). Malgrado ciò la pianificazione alleata continuò a dare la priorità alle azioni del XXI Gruppo anche alla vigilia del risolutivo attraversamento del Reno da parte degli statunitensi della 1ª Armata a Remagen (7 marzo 1945) e dalle truppe della 3ª Armata del generale Patton nella regione dell'Eifel (23 marzo 1945).
Il ponte di Arnhem fu fatto saltare dai tedeschi vari mesi dopo; il ponte attuale, sebbene somigliante al vecchio come forma, è una ricostruzione successiva, ed è stato intitolato a John Frost, il comandante del 2º battaglione paracadutisti che riuscì ad arrivare al ponte e tenerlo coraggiosamente per quattro giorni, prima di essere costretto alla resa di fronte alle soverchianti forze tedesche.
Le perdite olandesi non sono quantificabili con certezza, il numero è altamente variabile e lo stesso vale per le perdite dei tedeschi. Le perdite denunciate da questi ultimi ad Arnhem e Oosterbeek furono 3.300, dei quali 1.300 morti, ma si ritiene che le perdite del gruppo d'armate B tedesco in tutta l'area dell'operazione Market Garden ammontino alla cifra approssimativa di 20.000. Altre stime parlano di 18.000 civili vittime dei rigori dell'inverno seguente. Della sola 1ª divisione aviotrasportata, su 10005 uomini partiti, tornarono indietro a sud del Reno solo 2163, più 160 polacchi e 75 del 4° Dorset; i morti sono stati stimati in 1200, con 6642 dispersi, feriti e prigionieri.
La prima pellicola dedicata agli episodi dell'operazione Market Garden è il film britannico L'inferno degli uomini del cielo, diretto da Brian Desmond Hurst nel 1946. Nel 1977 Richard Attenborough diresse Quell'ultimo ponte, film con Michael Caine e Sean Connery tratto dall'omonimo libro di Cornelius Ryan. Ispirato all'operazione vi è anche Replacements, episodio della serie televisiva Band of Brothers - Fratelli al fronte (2001), prodotta tra gli altri da Steven Spielberg e Tom Hanks.
Su questo evento storico si basano numerosi videogiochi, tra cui Close Combat 2: A Bridge Too Far (1997), che riporta anche brevi filmati e documenti degli eventi; in Brothers in Arms: Hell's Highway (2008) il giocatore vive la storia dal punto di vista di un soldato del 502° Parachute Infantry Regiment della 101ª divisione aviotrasportata; Company of Heroes: Opposing Fronts (2007) si focalizza sulla fanteria tedesca, Codename: Panzers Phase I (2004) ha una missione ispirata all'operazione Market Garden, e Medal of Honor: Frontline (2002) vede il protagonista agire mentre l'operazione è in atto; inoltre anche un altro gioco della serie, Medal of Honor: Airborne, fa rivivere in prima persona l'operazione nei panni di un soldato della 82ª Divisione Aviotrasportata statunitense. L'operazione è rivivibile anche nel videogioco R.U.S.E., in cui ci si trova a comandare le truppe aviotrasportate. L'operazione Market Garden è inoltre presente nel videogioco tattico della Battlefront, Combat Mission: Battle for Normandy, con il modulo aggiuntivo Market Garden (2013).
Badsey, Stephen, Operazione Market Garden, Osprey Publishing/RBA Italia, 2009, ISSN 1974-9414.
 Bauer, Eddy, Storia controversa della seconda guerra mondiale, vol. 6, DeAgostini, 1971, ISBN non esistente.
 Hastings, Max, Apocalisse tedesca, Milano, Mondadori, 2006, ISBN 88-04-56159-9.
(DE) Hirschfeld, Gerhard, Fremdherrschaft und Kollaboration – Die Niederlande unter deutscher Besatzung 1940–1945, (Studien zur Zeitgeschichte; 25), Stuttgart, Deutsche Verlags-Anstalt, 1984, ISBN 3-421-06192-0.
 Liddell Hart, Basil H., Storia militare della seconda guerra mondiale, Milano, Mondadori, 1996, ISBN 88-04-42151-7.
 Ryan, Cornelius, Quell'ultimo ponte, BUR, Milano, Rizzoli, 2001, ISBN 978-88-17-12607-6.
(EN) Market-garden.info Operazione Market Garden: un ponte di troppo, su market-garden.info. URL consultato il 4 aprile 2010 (archiviato dall'url originale il 21 luglio 2011).
 The First Lift - Sunday 17th, su pegasusarchive.org. URL consultato il 20 aprile 2010.
 Formation of the Oosterbeek Perimeter - Wednesday 20th, su pegasusarchive.org. URL consultato il 20 aprile 2010.
 Arnhem Bridge - Wednesday 20th, su pegasusarchive.org. URL consultato il 20 aprile 2010.
(EN) Nederlanders in de Waffen-SS, su waffen-ss.nl. URL consultato il 20 aprile 2010.
(EN) A Magnificent Disaster - Excerpt: Chapter 6 Black Tuesday, su magnificentdisaster.com. URL consultato il 20 aprile 2010.
(EN) WW2 Holland, su battlefieldseurope.co.uk. URL consultato il 20 aprile 2010 (archiviato dall'url originale il 18 luglio 2010).
(EN) Coldstream Guards - British Army Website, su army.mod.uk. URL consultato il 20 aprile 2010 (archiviato dall'url originale il 15 marzo 2010).
(EN) Il monumento digitale dedicato ai caduti dell'operazione Market Garden, su marketgarden.com.
(EN)  Operazione Market Garden: l'ultimo atto alla scuola di Arnhem. Scritto da Niall Cherry
(EN) Articolo illustrato sull'operazione Market Garden, su battlefieldseurope.co.uk. URL consultato il 4 aprile 2010 (archiviato dall'url originale il 18 luglio 2010).
(EN) Documenti storici sulla storia dell'82ª Divisione aviotrasportata, su american-divisions.com. URL consultato il 4 aprile 2010 (archiviato dall'url originale il 21 dicembre 2008).
(EN) Piano di battaglia n° 11 dell'82ª Divisione aviotrasportata datato 13 settembre 1944, su american-divisions.com. URL consultato il 4 aprile 2010 (archiviato dall'url originale il 21 dicembre 2008).

Operazione Rheinübung (in tedesco Unternehmen Rheinübung) fu il nome in codice di un'operazione messa in atto dalla Kriegsmarine tedesca nell'Atlantico settentrionale tra il 18 maggio e il 1º giugno 1941, nell'ambito della cosiddetta «battaglia dell'Atlantico» della Seconda guerra mondiale. Secondo il piano originale, l'operazione doveva consistere in un raid contro i convogli navali alleati diretti nel Regno Unito da parte di una divisione navale tedesca composta da due unità recentemente entrate in servizio con la Kriegsmarine, la nave da battaglia Bismarck (comandante Ernst Lindemann) e l'incrociatore pesante Prinz Eugen (comandante Helmut Brinkmann), sotto il comando del viceammiraglio Günther Lütjens.
Salpate il 18 maggio 1941, le unità tedesche si diressero verso nord al fine di entrare in Atlantico attraverso lo stretto di Danimarca, mentre varie squadre navali della Royal Navy britannica si lanciavano al loro inseguimento; il 24 maggio le navi di Lütjens affrontarono una formazione navale britannica guidata dal viceammiraglio Lancelot Holland nella battaglia dello stretto di Danimarca, durante la quale il grande incrociatore da battaglia britannico HMS Hood fu affondato. Danneggiata nello scontro, la Bismarck si separò dal Prinz Eugen e cercò di rientrare nel porto francese di Brest, mentre forti contingenti della Home Fleet dell'ammiraglio John Tovey e della Force H dell'ammiraglio James Somerville conversero sulla sua posizione.
Dopo vari tentativi di seminare i suoi inseguitori, nel tardo pomeriggio del 26 maggio la Bismarck fu gravemente danneggiata al timone da un attacco di velivoli decollati dalla portaerei britannica HMS Ark Royal; ormai incapace di governare, la nave da battaglia tedesca fu raggiunta dalle unità di Tovey e affondata alle 10:36 del 27 maggio, a circa 600 km dalla costa francese, con la perdita di 2 091 uomini, mentre il Prinz Eugen riuscì a raggiungere indenne il porto di Brest, nella Francia occupata, il 1º giugno seguente.
Durante entrambe le guerre mondiali, il Regno Unito dipese dalla sua marina mercantile per l'approvvigionamento di cibo e di altre materie essenziali, provenienti sia dagli Stati Uniti sia dai propri possedimenti coloniali. Per i trasporti navali lungo le rotte commerciali, disponeva di una flotta mercantile imponente che, al 3 settembre 1939, data della sua entrata in guerra, ammontava a circa 21 000 000 di tonnellate di stazza lorda. Nello stesso periodo la Kriegsmarine, la cui strategia prevedeva teoricamente di contrastare tali collegamenti marittimi, disponeva di una flotta di superficie insufficiente, con sole due navi da battaglia e nessuna portaerei, mentre la Royal Navy britannica ne possedeva rispettivamente quindici e sei, e di una flotta sottomarina dotata di 56 U-Boot, un numero che il Befehlshaber der U-Boote, l'ammiraglio Karl Dönitz, giudicò assolutamente inadeguato per distruggere il traffico mercantile diretto in Gran Bretagna.
Grandi sforzi furono compiuti dai britannici allo scopo di proteggere questi vitali collegamenti che, a dispetto delle enormi perdite patite quantificate in circa 14 000 000 di tonnellate di naviglio mercantile affondato nel periodo tra il 1939 ed il 1945, risultarono indispensabili anche agli altri paesi Alleati belligeranti in entrambe le guerre mondiali; l'importanza del mantenimento della sicurezza delle rotte fu riconosciuta non solo da Winston Churchill, Primo Lord dell'Ammiragliato fino all'11 maggio 1940 e successivamente Primo ministro per gran parte del conflitto, il quale, al termine della seconda guerra mondiale, riconobbe che l'offensiva degli U-Boot contro i collegamenti marittimi fu la minaccia nemica che gli causò i maggiori timori, ma anche dallo stesso Hitler che, a conflitto in corso, sostenne che gli U-Boot sarebbero stati "l'arma decisiva". La battaglia dell'Atlantico della prima guerra mondiale e quella della seconda videro confrontarsi le forze britanniche e tedesche, appoggiate dai loro alleati ed esercitarono una profonda influenza sull'esito delle guerre mondiali e sullo sviluppo di armi e tecniche di lotta subacquea ed antisommergibile.
Nel maggio 1941, gli incrociatori da battaglia della Kriegsmarine Scharnhorst e Gneisenau e l'incrociatore pesante Admiral Hipper erano di base a Brest, sulla costa atlantica francese, e la loro presenza costituiva una seria minaccia alla navigazione dei convogli diretti in Gran Bretagna; nel periodo tra la fine di gennaio e la fine di marzo infatti, i primi due, al comando dell'allora contrammiraglio Lütjens, avevano effettuato, dopo aver forzato il varco tra l'Islanda e le isole Fær Øer, una riuscita crociera nell'Atlantico centrale, denominata "operazione Berlin", durante la quale avevano affondato 22 mercantili rientrando poi a Brest senza subire alcun danno. Queste vittorie si erano aggiunte a quelle conseguite dalla corazzata tascabile Admiral Scheer la quale, nella sua crociera durata circa cinque mesi, aveva affondato o catturato altri 17 mercantili, rientrando senza danni alla base di Bergen, in Norvegia. Per arginare la minaccia rappresentata dalle due grandi navi di superficie tedesche, l'Ammiragliato britannico dispose di bloccare il porto di Brest con navi appartenenti alla Home Fleet e alla Force H, le quali si alternarono in operazioni di pattugliamento posando anche un grande numero di mine; queste navi però vennero presto ritirate per essere destinate a compiti di scorta per i convogli truppe in viaggio per il Medio Oriente.
La flotta di superficie tedesca venne in seguito integrata da due potenti e moderne corazzate: la Bismarck e la Tirpitz, la quale stava terminando le prove in mare nel Baltico e sarebbe stata operativa ai primi di luglio. L'entrata in servizio di queste navi suscitò la viva preoccupazione di Churchill, il quale ebbe a commentare che, se le due grandi navi da battaglia fossero state impiegate congiuntamente, per la prima volta la Royal Navy si sarebbe trovata di fronte a due unità di potenza pari o superiore alle sue due unità più moderne, le corazzate HMS King George V e HMS Prince of Wales. Tuttavia, mentre la prima nave tedesca venne assegnata, insieme all'incrociatore pesante Prinz Eugen, a rinforzare la già consistente forza navale presente a Brest, la seconda sarebbe stata successivamente inviata, dopo l'inizio dell'operazione Barbarossa, in Norvegia, con il duplice incarico di caccia ai convogli che transitavano per la rotta artica diretti in Unione Sovietica e con la funzione ulteriore di esercitare un ruolo di flotta in potenza (fleet in being). La situazione, nell'aprile del 1941, si presentava favorevole per la Germania, poiché solo nei due mesi precedenti il tonnellaggio di naviglio mercantile affondato, ad opera sia degli U-Boot sia delle navi corsare, aveva raggiunto la somma di oltre un milione di tonnellate, e il momento venne ritenuto idoneo per sferrare un'ulteriore offensiva: l'"operazione Rheinübung" ("esercitazione sul Reno").
Per affrontare questa nuova minaccia i britannici avevano stazionato a Scapa Flow le moderne navi da battaglia HMS King George V e HMS Prince of Wales, oltre al famoso incrociatore da battaglia HMS Hood, per oltre venti anni la nave da guerra più grande e prestigiosa della Royal Navy. Altrove, a Gibilterra, Halifax e in mare si trovavano gli incrociatori da battaglia Renown e Repulse e le corazzate HMS Revenge, HMS Nelson, Rodney e Ramillies: si trattava di navi potenti, armate con cannoni calibro 381 o 406 mm, ma sia gli incrociatori da battaglia sia le due corazzate della classe Nelson erano unità obsolete, lente e in alcuni casi insufficientemente corazzate. Ad esse si aggiungevano le portaerei Ark Royal e HMS Victorious, dotate di aerei antiquati ed equipaggi ancora scarsamente addestrati. Incrociatori e pattuglie aeree provenienti da basi su entrambi i lati dell'Atlantico e alle Azzorre fornivano capacità di ricognizione alla flotta e uno strumento per la caccia ai sommergibili. Sempre in mare, o pronti a salpare, vi erano in quel momento undici convogli, compreso un trasporto truppe, il Britannic, scortato dalla HMS Rodney diretta a Boston per urgenti lavori di manutenzione, e da quattro cacciatorpediniere della classe Tribal, Eskimo, Tartar, Mashona e Somali.
Il teatro delle operazioni era vastissimo e corrispondeva a tutto l'Atlantico del Nord, al Mare del Nord e al Mare Glaciale Artico, delimitato ad ovest dalla Groenlandia, a sud-est dalla costa atlantica europea, a nord dalla calotta polare, ad est dalla Norvegia. Al centro della parte est si trovavano le Isole britanniche, dalle quali partivano i voli di ricognizione a lungo raggio della Royal Air Force e le varie unità della Royal Navy. All'epoca, gli Stati Uniti non erano ancora entrati in guerra, e quindi le unità statunitensi che pattugliavano l'Atlantico si limitavano a prestare soccorso ai naufraghi delle navi silurate ed eventualmente a fornire informazioni alla Royal Navy. Comunque, gli Stati Uniti, nell'ottica di prepararsi alla guerra, avevano inviato un nucleo di piloti della US Navy Reserve in Gran Bretagna, con la motivazione ufficiale di addestrare i britannici al pilotaggio dei 200 idrovolanti Consolidated PBY Catalina acquistati con il Lend-Lease e consegnati al Coastal Command, dei quali quelli già operativi erano assegnati a due squadriglie che pattugliavano l'Atlantico; oltre a ciò, l'incarico degli istruttori statunitensi era anche quello di studiare le procedure operative del Commonwealth britannico e accumulare così esperienza operativa. A questa fornitura di aerei se ne aggiungeva una navale di 50 cacciatorpediniere vecchi ma veloci, dei quali 27 della classe Wickes, ceduti ai britannici e ai canadesi, che avevano iniziato anch'essi il pattugliamento e la scorta ai convogli, secondo l'accordo Destroyers-for-Bases-Deal ("cacciatorpediniere in cambio di basi") del 1940.
Esistevano dei passaggi obbligati per accedere in Atlantico da parte tedesca; oltre al Canale della Manica, molto sorvegliato e stretto, nel quale era estremamente improbabile che la Bismarck potesse passare inosservata, vi era il cosiddetto GIUK gap, cioè l'insieme dei varchi tra Gran Bretagna e Groenlandia, comprendente tre varchi: quello tra Scozia e isole Fær Øer, relativamente angusto e vicinissimo alle basi britanniche, quello tra le Fær Øer e l'Islanda, ampio ma fortemente pattugliato da navi britanniche stanziate anche in Islanda, e lo stretto di Danimarca tra Islanda e Groenlandia, isole nominalmente danesi ma controllate dagli Alleati; sul fondo di quest'ultimo era inoltre stato posato uno sbarramento di mine a ridosso della costa islandese, e il pericolo era aumentato anche dai ghiacci, che nel periodo primaverile circondavano ancora la Groenlandia, rendendo il punto di passaggio ancora più difficilmente percorribile.
Le forze in campo coinvolte da parte alleata furono numerose, comprendendo anche la scorta di diversi convogli che in determinate fasi vennero stornate dal loro compito iniziale per partecipare alla caccia. Anche i tedeschi coinvolsero numerose unità logistiche e meteorologiche, oltre a vari sbarramenti di U-Boot. In tempi diversi comparvero anche due navi neutrali, una statunitense ed una spagnola.
Portaerei HMS Victorious (con a bordo gli 800Z e 825 Naval Air Squadron) e Ark Royal (con a bordo gli 810, 818 e 820 Naval Air Squadron aerosiluranti, 807 Naval Air Squadron, 808 Naval Air Squadron caccia-ricognitori) – velivoli Fairey Swordfish e Fairey Fulmar
Incrociatori leggeri Galatea, Aurora, Neptune, Hermione, Arethusa, Birmingham e Sheffield.
Cacciatorpediniere HMS Achates, Antelope, Jupiter, Electra, Icarus, Punjabi, Mashona, Cossack, Sikh, Zulu, Maori, Tartar, Sherwood e Hesperus, HMCS Assiniboine, Saguenay e Columbia (canadesi), ORP Piorun (polacco)
U-Boot U-46, U-48, U-66, U-73, U-74, U-93, U-94, U-98, U-108, U-138, U-552, U-556 e U-557.
Petroliere Belchen, Egerland, Esso Hamburg, Friedrich Breme, Heide, Lothringen, Weisenburg e Wollin.
Cutter USCGC Modoc della United States Coast Guard, avvistò la Bismarck al largo della Groenlandia poco prima di un attacco aereo britannico.
Incrociatore pesante Canarias, dell'Armada Española, che venne inviato alla ricerca dei naufraghi della Bismarck.
Il piano dell'operazione Rheinübung prevedeva la partenza da Brest degli incrociatori da battaglia Scharnhost e Gneisenau, con rotta a nord della Francia, per dirigersi nell'Atlantico centrale con l'incarico di attaccare i convogli diretti in Gran Bretagna mentre la Bismarck e il Prinz Eugen, superato lo stretto di Danimarca, sarebbero sopraggiunte da nord creando una sorta di tenaglia, che avrebbe distolto le grandi unità britanniche dalla scorta ai convogli e consentito alla "squadra di combattimento", formata dai due incrociatori, di attaccarli mentre si trovavano indifesi. Le due squadre tedesche sarebbero state accompagnate da una flotta di appoggio: le petroliere Weissenburg e Heide avrebbero stazionato all'estremo nord, mentre verso la costa sud della Groenlandia si sarebbero disposte le petroliere Belchen e Lothringen, le navi appoggio Gonzenheim e Kota Penang, con altre due petroliere (Friedrich Breme ed Esso Hamburg) e una nave logistica, la Egerland, in prossimità delle Azzorre, che solo nel 1943 sarebbero divenute basi di velivoli di pattugliamento a lungo raggio alleati; salparono inoltre varie navi meteorologiche e la petroliera Wollin si riposizionò a Bergen, nella Norvegia occupata, mentre i sommergibili avrebbero svolto compiti di ricognizione.
Un limite all'attuabilità del piano era costituito dalla scarsa autonomia del Prinz Eugen, di circa 8 000 miglia alla velocità di 20 nodi, che scendevano però drasticamente in caso di percorsi ad alta velocità; un altro problema era rappresentato dalla scelta da attuare sul percorso verso l'Atlantico, visto che tutti i varchi erano pattugliati da navi britanniche: le raccomandazioni iniziali del "Gruppo navale nord", sotto il cui comando operativo erano poste inizialmente le navi, erano di dirigere su Bergen dove rifornire al massimo le navi e poi passare per il varco Islanda-Fær Øer, ma Lütjens decise di rifornirsi più a nord presso l'isola di Jan Mayen e passare per lo stretto di Danimarca, percorso più lungo ma che riteneva meno pattugliato, anche se l'Islanda, occupata dal maggio 1940, ospitava una base navale alleata a Reykjavík e una aerea a Keflavík.
L'inizio dell'operazione subì gravi imprevisti e ritardi: immediatamente dopo l'approvazione del piano, avvenuta il 2 aprile 1941 dallo stato maggiore della Kriegsmarine, lo Scharnhost dovette essere sottoposto a urgenti lavori di riparazione alle caldaie che si sarebbero protratti fino a giugno; anche lo Gneisenau, rimasto l'unico braccio meridionale della tenaglia, venne a mancare quando, il 6 aprile seguente, venne silurato da un aereo britannico del Coastal Command che gli spezzò un asse portaelica e allagò due locali macchine, bloccando la nave per sei mesi. Il Prinz Eugen, a sua volta, il 24 aprile urtò una mina magnetica che non fece danni gravi ma obbligò la nave a rimanere ferma per due settimane di lavori; il tempo che passava portava sempre più nella stagione delle notti nordiche corte, che avrebbero diminuito per la squadra da battaglia le possibilità di passare inosservata per un numero rilevante di ore al giorno.
Il Großadmiral Erich Raeder, comandante della Kriegsmarine, si incontrò con Lütjens per decidere se posticipare l'operazione, tenendo conto che ai primi di luglio anche la Tirpitz sarebbe stata pronta e avrebbe quindi potuto unirsi alla sua squadra; Raeder, tuttavia, ritenne che l'azione avrebbe dovuto procedere secondo i piani: la Bismarck avrebbe fatto da esca, con lo scopo di attirare le navi da battaglia britanniche lontano dai convogli che sarebbero stati contemporaneamente attaccati dal Prinz Eugen, e Raeder dispose l'inizio dell'operazione per la fine del mese.
La squadra navale di Lütjens, composta dalla Bismarck, comandata dal capitano di vascello Ernst Lindemann, e dal Prinz Eugen, comandato dal capitano di vascello Helmut Brinkmann, si trovava a Gotenhafen quando ricevette, il 5 maggio, la visita di Hitler, il quale non mancò di esprimere la propria preoccupazione per la sortita di due sole navi con la prospettiva di trovarsi contro un preponderante numero di forze nemiche superiori; Lütjens rispose che la potenza e la velocità della Bismarck le avrebbero consentito di affrontare le navi da battaglia britanniche una alla volta, ma espresse però la propria preoccupazione per gli attacchi degli aerosiluranti provenienti dalle portaerei, e, il 18 maggio, le due navi salparono alla volta della Norvegia.
Le due navi tedesche salparono il 18 maggio 1941, entrambe dopo essere state sottoposte a un'operazione di camuffamento, con la verniciatura sia di onde a prua ed a poppa sia di strisce bianche e nere lungo lo scafo, allo scopo di fuorviare i sommergibili, avanzando separate verso nord per poi riunirsi il giorno 20 per entrare nel Kattegat e proseguendo verso nord, transitando poi nello Skagerrak, lungo la costa svedese. La scorta lungo il primo tratto del percorso e attraverso gli stretti danesi fu garantita dai cacciatorpediniere Z16 Friedrich Eckoldt e Z23 e dagli Sperrbrecher 13 e 31, mentre durante il tragitto fino alle coste norvegesi le navi di Lütjens furono accompagnate dal cacciatorpediniere Z10 Hans Lody e dai dragamine della 5ª Flottiglia.
Nelle prime ore del 21 maggio il Secret Intelligence Service britannico, su segnalazione proveniente dal servizio informazioni del governo svedese, informò l'Ammiragliato che due grandi navi da guerra tedesche erano state avvistate nello stretto: l'incrociatore portaidrovolanti svedese HMS Gotland, in missione di pattugliamento, aveva registrato il transito delle navi di Lütjens, e il vicecapo del servizio segreto svedese, maggiore Törnberg, passò l'informazione al colonnello Roscher Lund, addetto militare del governo norvegese in esilio a Londra, il quale la riferì poi all'addetto navale britannico; l'identità delle due navi non era però ancora stata accertata. L'informazione lo stesso giorno ricevette conferma sia dalla resistenza norvegese, un cui membro di base a Kristiansand avvistò le due navi e le segnalò all'Ammiragliato britannico, sia da un aereo del Coastal Command, che avvistò le due navi tedesche nei pressi di Bergen.
La mattina del 21 maggio la Bismarck e il Prinz Eugen entrarono nel fiordo di Bergen e la possibile sosta sorprese molti degli ufficiali delle due unità tedesche, in quanto la velocità era l'elemento primario per realizzare l'effetto sorpresa e per diminuire il pericolo di venire scoperti, unito al fatto che la Norvegia era facilmente raggiungibile dagli aerei da ricognizione britannici provenienti dalla Scozia; nonostante questo Lütjens dette ordine alla Bismarck di attraccare nel fiordo di Grimstad e al Prinz Eugen nella baia di Kalvanes. Durante la sosta Lütjens dette inoltre ordine di riverniciare lo scafo delle due navi con la pittura grigia, allo scopo di occultarne la vista attraverso la foschia ma, mentre il Prinz Eugen si rifornì di carburante, la Bismarck evitò di farlo, nonostante ne avesse già consumato circa 1 000 tonnellate da quando era salpata, forse con l'intento di muoversi più velocemente e di rifornirsi in mare da una nave cisterna, distante un solo giorno di navigazione.
Il 22 maggio nel Korsfjord vennero avvistate nuovamente le due navi alle 13:15, da uno Spitfire da ricognizione britannico che fotografò la Bismarck da un'altezza di 7.620 metri e le informazioni vennero prontamente riferite all'Ammiragliato; poiché il comandante del Coastal Command, maresciallo dell'aria sir Frederick Bowhill, volle far esaminare il materiale dal suo Stato maggiore, si perse ulteriore tempo perché le foto dovettero essere portate a Londra in modo avventuroso con lo stesso Spitfire che le aveva scattate, e fu solo all'alba del giorno dopo che arrivò la conferma dell'avvistamento in base alla interpretazione fotografica. Nel frattempo, dopo che l'ammiraglio Tovey era giunto ad analoghe conclusioni, la squadra del contrammiraglio Lancelot Holland, costituita dallo HMS Hood, comandato dal capitano di vascello Ralph Kerr, e dalla HMS Prince of Wales, comandata dal capitano di vascello John Leach, insieme alla loro scorta di cacciatorpediniere, era in rotta per lo stretto di Danimarca, ritenuto il passaggio più probabile per le unità di superficie tedesche, dove erano già di pattuglia due incrociatori classe County, l'HMS Norfolk, comandato dal capitano di vascello A.J.L. Phillips, e l'HMS Suffolk, comandato dal capitano di vascello Robert Meyric Ellis e con a bordo il comandante della 1ª divisione incrociatori, il contrammiraglio Frederic Wake-Walker; il dispositivo di sorveglianza era completato dagli incrociatori classe Town HMS Manchester, comandato dal capitano di vascello Harold Drew, e HMS Birmingham, che incrociavano le acque tra l'Islanda e le isole Fær Øer. A Scapa Flow, in attesa di salpare, si trovavano la nave ammiraglia HMS King George V, comandata dal capitano di vascello Wilfrid Rupert Patterson e sulla quale si trovava l'ammiraglio della Flotta Sir John Tovey, comandante in capo della Home Fleet, e quattro incrociatori: i due incrociatori leggeri classe Arethusa HMS Galatea e HMS Aurora, l'incrociatore classe Crown Colony HMS Kenya e l'incrociatore classe Dido HMS Hermione, oltre a 7 cacciatorpediniere.
Una volta avuta la definitiva conferma della presenza della squadra tedesca nelle acque norvegesi, diretta verso il mare del Nord, l'ammiraglio John Tovey salpò con la corazzata HMS King George V insieme alla portaerei HMS Victorious, comandata dal capitano di vascello H.C. Bowell, accompagnate dalla loro scorta, per unirsi alle navi già in mare; nel frattempo l'incrociatore da battaglia HMS Repulse, scortato dai cacciatorpediniere HMCS Assiniboine, HMS Legion e HMCS Saguenay, si diresse verso nord, raggiungendo la zona di operazioni il mattino del 23 maggio. La Victorious era però entrata in servizio soltanto il 14 maggio, pochi giorni prima, e imbarcava due scarne squadriglie "operative" della Fleet Air Arm composte da pochi piloti in servizio attivo e il resto da riservisti: l'800Z Squadron equipaggiato con Fairey Fulmar e l'825 Squadron comandato dal lieutenant commander (capitano di corvetta) Eugene Esmonde, con soli nove Fairey Swordfish Mk I; questi erano dei lenti biplani con tre uomini di equipaggio soprannominati stringbag ("borse a rete") per i tiranti che collegavano l'ala superiore con quella inferiore, ma che furono i protagonisti degli attacchi con siluri della FAA fino alla fine della guerra. In realtà gli equipaggi degli Swordfish erano in addestramento ed alcuni di loro si trovavano per la prima volta su una portaerei.
La sera del 23 maggio l'HMS Suffolk e l'HMS Norfolk avvistarono la Bismarck e il Prinz Eugen nei pressi delle coste della Groenlandia, all'ingresso dello stretto di Danimarca; l'avvistamento venne segnalato all'Ammiragliato ma, dopo alcune salve sparate dalla Bismarck verso il Suffolk, venne dato ordine ai due incrociatori britannici, decisamente inferiori come armamento, di pedinare le due navi tedesche rimanendo fuori tiro. Le unità britanniche seguirono la squadra tedesca a una distanza di 16 miglia a poppa delle due navi tedesche e, mentre il radar del Suffolk gli consentiva di seguirle, le salve sparate dalla Bismarck avevano messo fuori uso il suo radar anteriore e Lütjens dovette ordinare al Prinz Eugen di passare avanti; alle ore 22:00 il comandante tedesco ordinò una virata di 180° gradi, sperando di sorprendere gli inseguitori, ma grazie al radar i due incrociatori britannici riuscirono a dileguarsi e la squadra tedesca riprese la sua rotta verso sud; lo sganciamento del Suffolk e del Norfolk fece tuttavia perdere loro il contatto con le due navi tedesche, ma l'ultimo rapporto proveniente dal Suffolk, inviato alle ore 24:00, fece ritenere al contrammiraglio Lancelot Holland che l'HMS Hood si trovasse ormai a sole 120 miglia dalla Bismarck e dal Prinz Eugen.
Alle ore 00:14 del 24 maggio Holland si diresse verso nord, ritenendo che la squadra tedesca stesse inseguendo i due incrociatori britannici, e ordinò di ridurre la velocità da 30 a 25 nodi; due minuti dopo sulle navi della flotta britannica venne dato il segnale action stations ("posti di combattimento"), stimando che il contatto con il nemico sarebbe avvenuto intorno alle ore 01:40 nonostante nell'ultimo rapporto inviato dai due incrociatori dalla squadra di Wake-Walker fosse stato comunicato che, a causa di una tempesta di neve, il contatto radar era stato perduto; Holland dispose quindi che, se il nemico non fosse stato avvistato per le ore 02:10, lo Hood e la Prince of Wales che lo seguiva avrebbero fatto rotta verso sud in attesa di ristabilire il contatto, lasciando che fossero i cacciatorpediniere di scorta a proseguire la ricerca verso nord.
Il Suffolk riprese il contatto radar con la squadra tedesca alle ore 02:47, fornendo la sua velocità e la sua rotta, e comunicando che essa aveva proseguito verso sud e che non sembrava avesse modificato la presunta intenzione di entrare in Atlantico; la squadra britannica aumentò la velocità a 28 nodi per recuperare il ritardo dovuto alla diversione verso nord; alle ore 03:40 iniziò a rischiarare, facendo ritenere a Holland che un'ora dopo la visibilità sarebbe stata di circa 12 miglia e che sarebbe stato possibile lanciare l'aereo da ricognizione dalla Prince of Wales, ma un imprevisto lo impedì: i serbatoi dell'aereo erano stati inondati di acqua di mare, rendendolo inservibile. Alle ore 05:35 lo Hood e la Prince of Wales avvistarono a prua le due navi tedesche, distanti circa 17 miglia, mentre queste avevano avvistato la squadra britannica 5 minuti prima: alle ore 05:40 il rilevamento consentì alle navi britanniche di andare in punteria, ma la loro posizione, quasi perpendicolare alla rotta della squadra tedesca, impedì loro di utilizzare le artiglierie poste a poppa.
Alle ore 05:43 la Prince of Wales fu la prima ad aprire il fuoco, mancando il bersaglio e riscontrando che uno dei pezzi delle torri prodiere non funzionava; nell'immediatezza dello scontro Holland commise diversi errori: il primo fu quello di scambiare il Prinz Eugen per la Bismarck, probabilmente a causa della sua posizione avanzata, e concentrando il fuoco iniziale su di esso invece che sulla corazzata, il secondo quello di evitare di esaudire la richiesta da parte del capitano Leach di servirsi del nuovo radar della Prince of Wales, ritenendo in questo modo di evitare il rischio di un preciso rilevamento da parte tedesca, ma soprattutto si avvicinò eccessivamente alla Bismarck, considerando che, a minore distanza, lo Hood, non sottoposto ad adeguati lavori di ammodernamento e dotato di una corazzatura di soli 9 cm, sarebbe stata meno esposto al pericolo di ricevere i pesanti proiettili a traiettoria curva provenienti dalla corazzata tedesca.
La Bismarck aprì il fuoco con tutte le sue artiglierie alle ore 05:55, seguita immediatamente dal Prinz Eugen, concentrando il fuoco della prima salva sullo Hood, che in forza del suo ruolo di nave ammiraglia navigava avanti alla Prince of Wales, e, pochi minuti dopo, sulla corazzata britannica. Le prime due salve delle navi tedesche andarono a vuoto mentre, alla sesta salva, due proiettili da 356 mm esplosi dalla Prince of Wales colpirono la Bismarck, danneggiando i depositi di carburante e provocandone l'inizio della perdita. Mentre Holland aveva iniziato ad accostare per utilizzare tutte le sue artiglierie, una granata proveniente dal Prinz Eugen colpì lo Hood al centro nave e, alle ore 06:00, un proiettile da 380 mm, esploso dalla quinta salva della Bismarck, centrò nuovamente l'incrociatore da battaglia britannico, penetrando nella santabarbara dei pezzi contraerei a centronave; l'esplosione di questa si propagò alla riservetta dei cannoni da 381 mm facendo esplodere la nave che, spezzata in due parti, affondò immediatamente con tutto l'equipaggio, tra cui lo stesso Lancelot Holland ed il comandante Ralph Kerr: dei 1.419 membri dell'equipaggio, solo 3 vennero successivamente tratti in salvo.
L'affondamento dello Hood consentì alle due navi tedesche di concentrare il fuoco sull'altra unità britannica rimasta e, alle ore 06:02, un altro proiettile proveniente dalla Bismarck colpì la plancia della Prince of Wales, uccidendo tutti gli ufficiali presenti con l'unica eccezione del comandante Leach, il quale rimase miracolosamente illeso; alle ore 06:09, dopo che la corazzata fu nuovamente colpita dalle salve della squadra tedesca, essa si nascose dietro una cortina fumogena. Il contrammiraglio Wake-Walker, divenuto comandante anziano della squadra, di concerto con il capitano Leach prese la decisione di non proseguire nel combattimento ma di mantenere il contatto in attesa dell'arrivo della Home Fleet, in quel momento distante circa 400 miglia; alle ore 06:13 la Prince of Wales si disimpegnò per dirigersi il giorno successivo, ormai a corto di carburante, verso l'Islanda.
Mentre in Germania si festeggiava la vittoria, dopo il comunicato letto alla radio dal Ministro della propaganda Joseph Goebbels, il capitano Lindemann ed il comandante di squadra, il viceammiraglio Lütjens, si trovarono in disaccordo se proseguire o meno lo scontro con la corazzata britannica: il primo avrebbe voluto portarlo a termine ma il secondo intese seguire il programma originario, facendo rotta verso sud est, in direzione dell'Atlantico centrale, mentre il Prinz Eugen si staccò e fece rotta verso sud per rifornirsi in mare e proseguire la missione: una volta terminata l'operazione, tuttavia, una serie di avarie ai motori indussero il capitano Brinkmann a interrompere la scorreria e a fare rotta verso Brest. I danni subiti dalla Bismarck durante la battaglia indussero Lütjens a rinunciare sia alla caccia ai convogli sia all'ipotesi alternativa di rientrare in Germania, a causa delle ingenti forze alla sua ricerca, e, alle ore 08:00, comunicò a Berlino la sua intenzione di fare rotta verso Saint-Nazaire: era accaduto infatti che uno dei colpi provenienti dalla Prince of Wales aveva sfondato la prua a babordo, facendo imbarcare circa 2 000 tonnellate d'acqua, che avevano fatto abbassare la prua di tre gradi, mentre un altro colpo aveva danneggiato una delle caldaie e le valvole di distribuzione del carburante, causando la perdita di circa 1 000 tonnellate di combustibile che lasciavano una lunga scia sul mare e facendo abbassare la velocità della nave a 28 nodi.
I due incrociatori britannici Norfolk e Suffolk continuarono l'inseguimento della Bismarck; l'ammiraglio Tovey, in quel momento distante circa 320 miglia, grazie al radar del Suffolk apprese che la corazzata tedesca aveva preso la rotta sud ovest e che aveva ridotto la velocità, e, nella tarda mattinata, le forze britanniche iniziarono a convergere verso l'Atlantico centrale: la King George V e la Prince of Wales si trovavano a circa 280 miglia di distanza dalla Bismarck, la portaerei Victorious incrociava lungo la costa meridionale dell'Islanda a una distanza di circa 130 miglia e, mentre più a sud avanzava la corazzata HMS Rodney, comandata dal capitano di vascello Frederick Dalrymple-Hamilton, e alle corazzate HMS Ramillies e HMS Revenge veniva ordinato di sganciarsi dalla protezione dei convogli artici per unirsi alla caccia, la Force H, comandata dal viceammiraglio James Somerville con la portaerei HMS Ark Royal, l'incrociatore da battaglia HMS Renown e l'incrociatore leggero HMS Sheffield scortati da 6 cacciatorpediniere, fu comandata di muovere da Gibilterra e di dirigersi a nord est per allargare la ricerca.
Alle ore 14:40 l'ammiraglio Tovey diede ordine al comandante della 2ª divisione incrociatori, il viceammiraglio Alban Curteis, di avanzare con la Victorious, scortata dagli incrociatori leggeri Galatea, Aurora, Kenya e Hermione, tenendosi a una distanza non inferiore alle 150 miglia dalla Bismarck, allo scopo di consentire il decollo degli aerei nonostante sulla portaerei stessa fossero disponibili solo 9 Swordfish e 6 caccia Fulmar; l'inseguimento, nonostante le pessime condizioni atmosferiche e del mare, proseguì per tutta la giornata con solo un breve cannoneggiamento da parte della Bismarck verso gli inseguitori, avvenuto tra le ore 18:00 e le ore 19:00, per distogliere l'attenzione dallo sganciamento del Prinz Eugen che si stava allontanando verso sud. Alle ore 22:00 Curteis ricevette un messaggio dal Suffolk che lo informava che la Bismarck si trovava a 120 miglia di distanza e quindi, a dispetto delle avverse condizioni atmosferiche, decise di lanciare un attacco aereo.
Alle ore 23:27 fu ristabilito il contatto radar momentaneamente interrotto, mentre alle ore 23:30 la Bismarck venne avvistata dal cutter della Guardia Costiera statunitense Modoc, in pattugliamento alla ricerca di naufraghi del convoglio HX-126, che la vide sbucare da un banco di nebbia; poco dopo comparvero gli aerosiluranti Swordfish provenienti dalla Victorious, guidati dal radar di bordo ASV (Air-to-Surface Vessel) di Esmonde che rilevò la nave alle 23:50. Dapprima gli aerosiluranti puntarono sul Norfolk, avendolo scambiato per la Bismarck, ma chiarito l'errore dalla nave con segnalazioni al proiettore si rimisero in rotta di attacco; gli aerei avvistarono poi il cutter statunitense e vi puntarono contro, accorgendosi subito dell'identità della nave ma perdendo così l'effetto sorpresa. Alle ore 00:10 del 25 maggio, avvistata finalmente la corazzata tedesca, iniziarono il primo attacco ma solo un siluro colpì la murata della Bismarck, uccidendo un membro dell'equipaggio e ferendone altri cinque, senza tuttavia produrre danni apprezzabili, mentre alcune granate provenienti dal fuoco di sbarramento della corazzata, effettuato anche coi cannoni da 380 mm, caddero pericolosamente vicine al cutter, che venne addirittura puntato dalla Prince of Wales, lanciata con i due incrociatori all'inseguimento e alla quale non era stata notificata la presenza del Modoc nell'area. Nonostante la scarsa esperienza degli equipaggi, in buona parte della riserva e ancora in addestramento, nessun aereo venne abbattuto, anche se alcuni rientrarono con danni gravi; due Fulmar mandati in ricognizione non rientrarono e caddero in mare, ma uno degli equipaggi venne ripescato da un cacciatorpediniere.
L'attacco aereo britannico non aveva causato danni rilevanti, ma Lütjens ritenne che il giorno successivo altri attacchi si sarebbero ripetuti e decise quindi di far perdere le sue tracce: alle ore 03:00 ordinò di virare a destra, facendo compiere un giro completo alla nave e portandosi così alle spalle dei due incrociatori che la inseguivano; la strategia ebbe successo e il Suffolk, alle ore 05:00, trasmise all'Ammiragliato di avere perduto il contatto radar. Alle ore 06:54 Lütjens, ritenendo che gli incrociatori britannici non avessero perso il contatto radar, trasmise al quartier generale della Kriegsmarine diversi messaggi informativi sulla situazione, messaggi che vennero intercettati dalle stazioni radio delle isole britanniche e consentendo loro di tracciare i dati di rilevamento.
L'Ammiragliato trasmise a Tovey non la posizione stimata ma i rilevamenti direzionali grezzi, poiché due dei cacciatorpediniere di scorta erano dotati di radiogoniometri e si riteneva che i dati grezzi avrebbero potuto essere meglio incrociati con i rilevamenti fatti sul posto per fornire una posizione più attendibile rispetto a quella rilevata a grande distanza; l'Ammiragliato ignorava però che uno dei rilevatori era fuori uso e il caccia dotato dell'altro apparato, invece funzionante, aveva dovuto rientrare per rifornirsi in Islanda: pertanto i dati vennero calcolati indipendentemente ed erroneamente sulla King George V, e di conseguenza Tovey, nonostante i messaggi provenienti dal Suffolk facessero pensare che la Bismarck stesse facendo rotta verso il golfo di Biscaglia, dedusse dai calcoli fatti che questa si stesse invece dirigendo tra l'Islanda e le Faer Oer.
La Victorious durante la notte lanciò alcuni Fulmar per individuare la corazzata tedesca, ma la scarsa esperienza degli equipaggi anche in questo caso ebbe un peso rilevante e il comandante Bovell "si ritenne fortunato di veder ritornare gli aerei sulla nave"; comunque, dietro ordine di Tovey, alle 07:30 vennero lanciati sette Swordfish in ricognizione, sei dei quali rientrarono senza essere riusciti ad avvistare la Bismarck mentre il settimo venne dato per disperso: il suo nominativo era 5H e portava uno degli equipaggi migliori. Il giorno 25 passò senza che la corazzata tedesca fosse individuata e la scarsità di carburante della Home Fleet cominciava a fare temere a Tovey di dovere rinunciare all'inseguimento, ma, alle ore 10:30 del 26 maggio, un idrovolante Catalina di base a Lough Erne in Irlanda del Nord avvistò la Bismarck a circa a 700 miglia da Brest e a sole 130 miglia di distanza dalla King George V, e trasmise il messaggio "avvistata corazzata a 240°, 5 miglia, rotta 150°; ci troviamo a 49,33° nord e 21,47° ovest, 26 maggio, 10:30".
Ricevuta la posizione della Bismarck, Tovey calcolò che essa sarebbe giunta nel porto di Brest la sera del 27 maggio e, visto l'abbandono della squadra da parte della Prince of Wales e della Repulse per rifornimento, la prima verso l'Islanda e la seconda verso Terranova, constatò che gli restavano solo due unità, la King George V e la Rodney, che la raggiunse alle ore 18:00, e un solo giorno per tentare di intercettarla prima che raggiungesse la zona di copertura della Luftwaffe. A conforto di questa ipotesi arrivò anche un messaggio da parte della Resistenza francese nella persona del tenente di vascello Jean Philippon, di servizio presso il comando combinato tedesco-francese del porto di Brest: all'epoca la Francia sconfitta aveva conservato, attraverso la Repubblica di Vichy, una certa indipendenza nominale su parte del territorio nazionale e nella zona occupata coesistevano a volte comandi misti, come a Brest, importante porto della Marine Nationale in Atlantico. Philippon, udita una conversazione di servizio in cui un ufficiale tedesco ordinava a un suo collega di far mettere in pressione i rimorchiatori, veniva a sapere che la Bismarck era attesa in porto per mercoledì 28: immediatamente preparò un messaggio con un cifrario di emergenza e invece di farlo trasmettere per radio lo affidò avventurosamente a uno sconosciuto che stava per prendere il treno per Parigi, pregandolo di consegnarlo a un certo indirizzo dicendogli che riguardava un bambino ammalato e che fosse questione di vita o di morte; il messaggio venne consegnato e inoltrato all'Ammiragliato britannico.
Il comando navale tedesco del gruppo Ovest a Parigi iniziò a predisporre le forze di scorta per la Bismarck, pur non conoscendone la posizione che Lütjens non aveva trasmesso; due navi di scorta vennero rifornite con nafta per otto giorni di navigazione e altri tre cacciatorpediniere si prepararono a scortare la nave attraverso il golfo di Biscaglia. Anche alcuni gruppi di U-Boot si disposero come barriere in alcune zone di transito per poter eventualmente colpire gli inseguitori, precisamente gli U-94, U-43, U-46, U-557, U-66 e U-93 a sud-est della Groenlandia e gli U-73, U-556, U-97, U-98, U-74, U-48 e l'italiano Barbarigo nel golfo di Biscaglia. Dall'altro lato, altre forze andavano a rafforzare il blocco tra cui la corazzata HMS Nelson, gemella della Rodney, salpata da Freetown verso Gibilterra e il sommergibile HMS Severn in agguato nello stretto di Gibilterra e con la facoltà di entrare anche in acque territoriali spagnole; invece i sommergibili britannici Sealion, Seawolf, Sturgeon, Tigris, Pandora e H44 si disposero in agguato al largo del porto di Brest.
Dopo aver lanciato degli aerei verso Malta per rinforzarne le difese, la Ark Royal con la sua scorta si diresse verso nord e alle ore 04:00 del mattino del 23 maggio rimandò indietro i suoi cacciatorpediniere di scorta perché potessero rifornirsi di carburante; la portaerei lanciò anche in perlustrazione i suoi Swordfish all'alba, nonostante un mare talmente mosso che prua e poppa beccheggiavano di oltre 16 metri e con sbandate laterali di oltre 30° che rischiavano di lanciare in mare i velivoli sul ponte; uno di loro, il 2H, avvistò la Bismarck quasi contemporaneamente al Catalina Z/209 del Coastal Command, ma lo scambiò per un incrociatore; poco dopo il 2F confermò invece l'avvistamento di una corazzata. Altri due aerei vennero lanciati in ricognizione mentre i primi 8 venivano recuperati, con uno di essi che si fracassava sul ponte senza danni all'equipaggio. Alle ore 12:00 le vedette della Bismarck avvistarono un aereo da ricognizione, segno della vicinanza di una portaerei nella zona: la Force H infatti stava sopraggiungendo e si trovava a sole 70 miglia dalla corazzata tedesca, anche se la Renown non era in grado di ingaggiare battaglia con la più potente e meglio armata corazzata tedesca.
L'incrociatore Sheffield, distaccato dalla scorta della Ark Royal da Somerville, si era diretto verso nord con l'ordine di non attaccare la Bismarck ma di seguirla in attesa della Home Fleet; alle ore 14:50, mentre si trovava a circa 20 miglia di distanza dalla Bismarck, subì l'attacco di 14 Swordfish provenienti dalla Ark Royal che, scambiandolo per una nave tedesca, gli lanciarono contro i siluri senza tuttavia colpirlo grazie alle manovre del suo comandante, Charles Larcom, che diede anche ordine alle batterie contraeree di non aprire il fuoco una volta resosi conto che i velivoli si ponevano in posizione di attacco. Questo attacco rappresentò comunque un bene per i britannici, in quanto dimostrò che i detonatori magnetici utilizzati per l'innesco dei siluri erano difettosi ed esplodevano prematuramente, al solo contatto con l'acqua come avvenne per tre dei siluri lanciati, e pertanto i siluri degli aerei vennero riarmati per la seconda ondata con detonatori a percussione regolati alla profondità di 6,7 m; solo alcuni dei piloti si accorsero del palese errore di identificazione (lo Sheffield aveva due fumaioli mentre il Prinz Eugen e la Bismarck solo uno), e uno di loro segnalò col proiettore alla nave «Scusi per l'aringa», riferendosi al siluro che gli aveva lanciato. Nel frattempo la Rodney, che aveva rimandato indietro i suoi cacciatorpediniere a rifornirsi, aveva raggiunto il gruppo da battaglia di Tovey che si trovava a 90 miglia dalla Bismarck, ma con soli 22 nodi di velocità massima non aveva possibilità di raggiungerla.
Alle ore 19:10 la Ark Royal lanciò un secondo attacco con 15 Swordfish e, prima che gli aerei raggiungessero la Bismarck, alle ore 19:48 sia la portaerei sia l'incrociatore da battaglia Renown, senza alcun cacciatorpediniere di scorta, passarono vicino allo U-556, comandato dal capitano di corvetta Herbert Wohlfarth: questi, che aveva esaurita la scorta di siluri contro il convoglio HX-126, non poté attaccarle, limitandosi a seguirle e a segnalare la loro posizione; Wolfhart scambiò il Renown per la King George V, che invece era decine di miglia a nord-nord-ovest della Bismarck e della sua stessa posizione. L'attacco degli Swordfish ebbe inizio alle ore 20:47 e, sotto il fuoco della contraerea tedesca, due siluri andarono a segno: il primo si infranse contro la murata della nave senza causare danni rilevanti mentre il secondo colpì le eliche, distruggendo gli impianti di governo della nave e mettendo fuori uso i timoni che, colpiti mentre la nave stava virando, rimasero bloccati di 12° a sinistra. Sul momento gli aviatori non comunicarono dei colpi a segno, sebbene due equipaggi ritennero di aver visto delle colonne d'acqua che annunciavano dei centri, e si allontanarono senza aver riportato perdite.
Lo Sheffield intanto era ancora a distanza di inseguimento radar e rilevò che la nave inseguita prendeva rotta per 340°, verso la squadra di Tovey. La Bismarck rallentò e i sommozzatori si recarono a poppa per tentare di riparare il danno, ma non riuscirono ad avvicinarsi ai macchinari a causa della grande quantità d'acqua che stava inondando i locali e che causò anche un lieve sbandamento della nave a sinistra, mentre Lindemann tentava di manovrare mandando avanti tutta una turbina e indietro tutta l'altra per tentare di mantenere la direzione, senza tuttavia riuscirvi; quando uno dei sommozzatori riuscì a raggiungere l'attacco del timone di dritta, constatò che era bloccato irrimediabilmente, mentre le condizioni del mare rendevano impossibili le riparazioni fuori bordo, rendendo definitivamente ingovernabile la nave. Poco dopo un altro Swordfish rilevò che la nave faceva rotta a nord e i britannici si resero conto che la nave girava in cerchio, tanto che lo Sheffield se la ritrovò in rotta di avvicinamento e a distanza di tiro; la nave accostò immediatamente facendo fumo di copertura ma le schegge dei colpi vicini fecero tre morti e nove feriti tra l'equipaggio e danneggiarono il radar. A quel punto la Bismarck era libera, ma dopo pochissimo i cacciatorpediniere di Vian raggiungevano lo Sheffield e vennero indirizzati sulla rotta presunta della corazzata.
Lütjens tuttavia, dopo che l'attacco aereo era terminato, constatato che la nave non era più manovrabile alle ore 24:00 trasmise via radio al quartier generale il seguente messaggio: «La nave non può più manovrare. Combattiamo fino all'ultima granata. Viva il Führer». Hitler due ore dopo rispose dal Berghof «Vi ringrazio a nome del popolo tedesco» e ancora in un fitto scambio di messaggi Lütjens propose per il direttore di tiro della Bismarck, capitano di fregata Schneider, la concessione della Croce di cavaliere, prontamente concessa. Ancora, dal quartier generale del Gruppo Ovest a Parigi arrivavano informazioni su possibili aiuti, come il fatto che tre rimorchiatori si stessero dirigendo verso la nave, insieme alla nave appoggio Ermland e che la Luftwaffe aveva approntato un gruppo consistente, 81 aerei, per voli di appoggio dopo l'alba, da guidare con segnali sulla lunghezza d'onda di 852 m e frequenza di 442 KHz. Contemporaneamente Tovey considerò di fare rientrare la Home Fleet, ormai a corto di carburante, per lasciare alle unità sopraggiunte da Gibilterra il compito di affondare la Bismarck, nonostante questa si trovasse ormai a sole 50 miglia di distanza, ma decise comunque di proseguire dando libertà di manovra alla Rodney.
Il rallentamento della Bismarck favorì il successivo attacco portato dalla 4ª flottiglia cacciatorpediniere, composta dalle quattro unità britanniche Cossack, Zulu, Sikh e Maori e dall'unità polacca ORP Piorun, del viceammiraglio Philip Vian, che fece prendere posizione alle sue unità ai lati della poppa e ai masconi della Bismarck; con loro c'erano anche altri due cacciatorpediniere, il Tartar e il Mashona, provenienti dalla scorta della Forza H. Vian predispose i movimenti delle sue navi in modo da tenere sotto controllo la corazzata e permettere a Tovey di serrare le distanze. Una volta in posizione, il Piorun iniziò uno scambio di colpi tra i suoi pezzi da 120 mm e i grossi calibri della Bismarck, a 7 miglia di distanza, allontanandosi dietro una cortina fumogena solo quando i tedeschi iniziarono a centrare i colpi.
Alle 23:24 Vian ordinò l'attacco che venne portato nonostante le condizioni del mare fossero estremamente difficili; alcuni colpi tedeschi provocarono danni sugli attaccanti: al Cossack vennero spezzate le antenne radio e dovette ritirarsi, mentre sullo Zulu venne colpita la centrale di tiro con tre feriti; tutti i caccia interruppero il contatto ma Vian, radunate le sue navi, le inviò in un attacco individuale e la flottiglia lanciò i suoi siluri sotto il fuoco dei cannoni di medio calibro provenienti dalla corazzata tedesca, anche se solo due raggiunsero il bersaglio senza apparentemente provocare danni rilevanti; i cacciatorpediniere che avevano ancora siluri si fecero sotto per un ulteriore attacco infruttuoso ma alle 04:00 del mattino del 26 persero il contatto. Il Piorun avrebbe dovuto rientrare a Plymouth per mancanza di nafta, ma poiché era della classe N (diversamente dalle altre unità che erano della classe Tribal, con soli quattro lanciasiluri) aveva ancora diversi siluri nei suoi due impianti quintupli e rimase in area; i caccia ritrovarono il loro bersaglio alle 05:50 e il Maori attaccò ancora senza esito, ma a questo punto la squadra di Tovey era in arrivo.
Dopo le 05:00 l'idrovolante Arado Ar 196 della Bismarck venne preparato per il lancio, con l'obiettivo di portare il giornale di bordo, il film dell'affondamento dello Hood e i servizi del corrispondente di guerra del Ministero della propaganda Hanf, ma a motore già avviato ci si rese conto che le tubature della pressione della catapulta erano squarciate e non riparabili; l'aereo venne quindi buttato a mare. Nel frattempo, il sommergibile U-556 continuava a seguire a distanza le operazioni senza poter intervenire e con scarso carburante, e veniva raggiunto verso l'alba dallo U-74; comunicato a voce con il suo comandante Kentrat, si diresse verso la base di Lorient. L'ammiraglio Raeder suggerì a Hitler di emettere un comunicato che annunciava il danneggiamento della corazzata per preparare il popolo tedesco alla notizia, e alle 03:00 la Luftwaffe fece decollare i primi velivoli alla ricerca delle navi britanniche; alle 05:00 vennero date istruzioni dall'Ammiragliato tedesco all'addetto navale a Madrid di chiedere l'invio nella zona "di una nave ospedale, una nave mercantile o una nave da guerra per prestare assistenza", e gli spagnoli fecero partire da El Ferrol l'incrociatore Canarias scortato da due cacciatorpediniere; l'addetto navale britannico capitano Hillgarth, informato con voluto ritardo, ricordò agli spagnoli che gli eventuali naufraghi ripescati dovevano essere internati o comunque non restituiti alla Germania; Hitler una volta informato disapprovò l'azione ritenendola "nociva al prestigio nazionale".
L'ammiraglio Somerville aveva predisposto un nuovo attacco di aerosiluranti Swordfish dalla Ark Royal, con la Bismarck localizzata con precisione dai radiogoniometri dei cacciatorpediniere mentre trasmetteva segnali guida agli U-Boot in area; l'attacco venne però giudicato ad alto rischio dallo stesso Somerville per il gran numero di unità britanniche in zona e la concreta possibilità di un attacco su navi amiche, e all'alba venne annullato con il consenso di Tovey; gli incrociatori Norfolk e Dorsetshire nel frattempo erano in arrivo da nord e da sud mentre le quattro navi di Tovey consumavano il loro carburante residuo, e l'Ammiragliato britannico concordò l'invio di una petroliera nell'Irlanda neutrale per rifornirle.
Alle ore 08:00 del 27 maggio, il Norfolk riprese il contatto e illuminò la Bismarck con un proiettore; alle ore 08:43 la King George V avvistò la corazzata tedesca e, alle ore 08:47, la Rodney aprì il fuoco da una distanza inferiore alle 10 miglia, seguita immediatamente dopo dalla nave ammiraglia; la Bismarck rispose al fuoco alle ore 08:49 ma i suoi tiri risultarono imprecisi; mentre i proiettili delle due corazzate britanniche iniziarono a colpirla, la sua terza salva andò a cavallo della Rodney, provocando con delle schegge danni alla centrale di tiro antiaereo. Alle 08:59 la distanza era ridotta a 8 miglia e due proiettili della Rodney arrivarono a segno sulle sovrastrutture, poi le due navi britanniche accostarono per sparare di bordata con tutti i cannoni; subito dopo la Bismarck fece altrettanto trovandosi su una rotta parallela e di controbordo. Alle ore 08:54 era sopraggiunto anche il Norfolk (secondo altre fonti, il Dorsetshire), il quale, da una distanza di circa 15 miglia, aprì il fuoco sulla Bismarck che si trovò quindi sotto il tiro incrociato proveniente da tre navi.
Alle 9:15 circa, la Bismarck si trovò su una rotta che avrebbe interposto la Rodney alla King George V, per cui il suo comandante Darlymple-Hamilton uscì dalla formazione invertendo la rotta puntando a nord; nel frattempo i due cacciatorpediniere di Vian rimasero in zona per un eventuale attacco con i siluri, che invece venne portato dalla Rodney, unica corazzata presente dotata di tubi lanciasiluri: alcuni vennero lanciati a distanza di 3,5 miglia ma senza esito, mentre alcune salve tedesche, cadute a distanza ravvicinata, danneggiarono il tubo lanciasiluri di dritta della corazzata, e ulteriori danni alle sovrastrutture e allo scafo vennero prodotti dallo spostamento d'aria delle sue stesse bordate, a causa dell'angolo orizzontale di tiro che in alcuni momenti era fortemente spostato verso poppa; i danni furono così estesi che al cantiere di Norfolk in Virginia, dove la nave si recò successivamente come già programmato per lavori di manutenzione, dovettero rimuovere estese sezioni di ponte per accedere alle lamiere sconnesse. Alle ore 10:00 la corazzata tedesca era in fiamme e i suoi cannoni ridotti al silenzio, rimanendo tuttavia ancora a galla; un gruppo di marinai uscì dalle sovrastrutture disastrate per buttarsi in mare, ma la nave rimaneva con la bandiera al vento, senza segni di resa. Tovey diede l'ordine di cessare il fuoco e annullò l'ultimo attacco aereo che dodici Swordfish della Ark Royal si erano preparati a lanciare; con il concreto rischio dell'esaurirsi del carburante e il pericolo dei sommergibili, prima di allontanarsi e di fare ritorno in Gran Bretagna diede ordine a tutte le navi con ancora siluri a bordo di affondare la Bismarck con quelle armi.
La corazzata Rodney esplose le ultime salve contro la Bismarck alle ore 10:19, prima di ricevere, alle ore 10:27, l'ordine di Tovey di seguirlo sulla rotta di ritorno e di lasciare il compito di dare il colpo di grazia ai siluri dell'incrociatore Dorsetshire, comandato dal capitano di vascello Benjamin Martin; il Dorsetshire, unica nave con ancora siluri, ne lanciò due a segno a un miglio e mezzo dal traverso di dritta, poi un altro sull'altro lato a un miglio. Contemporaneamente Lindemann, dopo la morte dell'ammiraglio Lütjens, diede ordine di aprire le valvole di presa d'acqua marina per fare affondare la nave e, alle ore 10:36, la Bismarck si rovesciò e affondò. Centinaia di marinai si erano riversati sulla parte dell'opera viva esposta dall'inclinazione della nave, alcuni appoggiandosi alle alette antirollio; molti vennero trascinati giù dalla nave che affondava di poppa.
110 marinai vennero salvati dal Dorsetshire e dal cacciatorpediniere HMS Maori ma, dopo un'ora, l'operazione di soccorso venne bruscamente interrotta dalla notizia della presenza di un U-Boot, che poi si rivelerà essere lo U-74, avvistato dalle vedette del Dorsetshire immobile; il comandante Martin dovette interrompere l'operazione e far passare la nave a tutta forza, come avvenne anche sul Maori, e alcuni naufraghi che stavano cercando di salire a bordo ricaddero in mare; morirono tutti tranne cinque che vennero recuperati dallo U-74; altri tre vennero recuperati su una zattera. Anche la nave meteorologica tedesca Sachsenwald, un peschereccio convertito da 600 tonnellate che operava con la designazione di Wetterbeobachtungsschiff 7, venne dirottata sul luogo per recuperare eventuali naufraghi; dopo diverse ore della giornata del 28 spese nella ricerca, alle 22:35 vennero avvistate due luci rosse e una zattera con naufraghi. Nell'affondamento della Bismarck persero la vita 2 091 marinai, e due membri dell'equipaggio, il Maschinegefreiter Walter Lorenzen e il Matrosengefreiter Otto Maus, vennero recuperati proprio dalla Sachsenwald. Anche l'incrociatore pesante spagnolo Canarias perlustrò la zona, trovando solo cadaveri dei quali ne raccolse cinque per l'identificazione.
La Forza H recuperò gli Swordfish dopo che ebbero buttato a mare i siluri, non essendo possibile appontare con le armi a bordo, e fece rotta su Gibilterra, non prima di essere stata attaccata da alcuni bombardieri Heinkel He 111 e da un Focke-Wulf Fw 200 "Condor" tedeschi, con alcune bombe che caddero vicino alla Ark Royal. Il 28 maggio il cacciatorpediniere inglese HMS Mashona, che rientrava insieme al Tartar verso l'Irlanda a 12 nodi e con penuria di carburante, venne attaccato e pesantemente colpito da aerei tedeschi 100 miglia a sud della squadra di Tovey; la nave venne abbandonata con la sala caldaie allagata e l'afflusso d'acqua incontrollabile, ed affondata dagli stessi britannici; 170 membri dell'equipaggio (secondo altre fonti 184) tra cui il comandante vennero recuperati dal Tartar, che arrivò a Derry con sole 5 tonnellate di nafta nei serbatoi e dai cacciatorpediniere HMS Sherwood e HMCS St. Clair, mentre 36 furono i morti. L'equipaggio dello Swordfish 5H della Victorious, disperso il mattino del 25, ricomparve fortunosamente a Reykjavík dopo aver passato nove giorni su una lancia di salvataggio accanto alla quale erano ammarati, probabile residuo di una nave affondata di un convoglio, ed essere stati recuperati dal mercantile islandese Lagarfoss.
Il Prinz Eugen ruppe il contatto con la Bismarck alle 18:14 del 24 maggio e prese rotta sud. La navigazione si svolse senza incontri fino al 26 maggio, giorno in cui fece rifornimento a nord ovest delle isole Azzorre dalla petroliera Spichern, una preda che in precedenza era la norvegese Krossfonn, dato che i serbatoi della nafta erano rimasti con solo l'8% di carburante. Il giorno successivo incontrò un sommergibile italiano non specificato dal quale seppe che non erano presenti in zona mercantili nemici ma che cinque corazzate erano state avvistate verso sud-ovest in navigazione ad alta velocità; il rapporto però contrasta con la penuria di carburante che le unità britanniche soffrivano dopo la caccia.
Intanto Churchill cercava di spingere il presidente statunitense Franklin Delano Roosevelt a inviare navi della marina statunitense alla ricerca dell'incrociatore tedesco, sperando in uno scontro tra le due marine che scatenasse un incidente diplomatico tra Germania e Stati Uniti, con la prospettiva di accelerare l'entrata in guerra di questi ultimi. In realtà i tedeschi avevano già notato la presenza statunitense in mare, quando il sommergibile U-74 aveva rilevato nel pomeriggio del 16 maggio la presenza dapprima di tre cacciatorpediniere della classe Dunlap e poi di una nave da battaglia della classe New York, a 1 000 miglia a sud dello stretto di Danimarca e rotta a sud-ovest. Le navi vennero seguite fino a notte, e si mossero in formazione da battaglia a luci oscurate per una "esercitazione notturna", come annotò il comandante Kentrat nel suo diario di guerra, di fatto un pattugliamento nella stessa zona di operazioni delle due navi tedesche che non poteva non essere di aiuto ai britannici impegnati nella ricerca. Il Prinz Eugen, dopo essersi nuovamente rifornito il 28 maggio alle 07:00 dalla petroliera Esso Hamburg in posizione 48° N, 33° O, constatò che le tre caldaie manifestavano inconvenienti e una elica aveva una pala spezzata, incidente accaduto durante le manovre tra i ghiacci; avendo bisogno di riparazioni e di una revisione, il comandante diresse verso Brest, dove approdò il 1º giugno ponendo così fine all'operazione Rheinübung.
A seguito del fallimento dell'operazione Rheinübung, con la conseguente perdita della Bismarck, la Kriegsmarine non tentò più di entrare in Atlantico con forze di superficie; inoltre Hitler, nell'estate del 1941, temendo una possibile invasione alleata della Norvegia ordinò che la flotta d'alto mare, compresa la squadra presente a Brest, fosse trasferita nei fiordi del paese scandinavo. Tale intento, a dispetto delle perplessità espresse dal Großadmiral Erich Raeder, venne realizzato tra l'11 e il 13 febbraio 1942, con la cosiddetta "operazione Cerberus", ossia il rientro della squadra in Germania attraverso il canale della Manica, che avvenne senza che la RAF e la Royal Navy riuscissero a intervenire.
La Royal Navy tuttavia, data la presenza della Tirpitz nel Mare del Nord, essendo ben conscia del rischio corso, fu costretta a tenere due squadre di incrociatori costantemente in mare per coprire gli accessi sia al canale di Danimarca sia al varco fra le Isole Fær Øer e Islanda e una squadra comprendente almeno una corazzata a Scapa Flow.
I complimenti riservati al comportamento dell'equipaggio della Bismarck non furono seguiti da analoga attenzione per i comandanti britannici; il 26 maggio Churchill fece preparare un messaggio per Tovey, il comandante più alto in grado in mare durante la caccia e imbarcato sulla ammiraglia Prince of Wales, in quel momento la nave più potente della squadra: in esso si diceva che l'affondamento della Bismarck era talmente prioritario da rischiare che la corazzata britannica potesse rimanere senza carburante o essere sacrificata a tale scopo, nello scontro diretto o affondata dagli U-Boot. Il messaggio fu inviato pur senza l'approvazione dell'ammiraglio Pound, Primo lord del mare, ma fu ricevuto solo a battaglia finita e Tovey, dopo averlo letto, disse che avrebbe disubbidito senza esitazioni a un simile ordine, «il più sciocco e sconsiderato messaggio che sia mai stato trasmesso», a costo di rischiare la corte marziale. Analogamente, di fronte alla richiesta formulata da Pound di fare aprire da Tovey un procedimento disciplinare verso Wake-Walker e Leach per scarsa aggressività, questi rispose che il comportamento dei due ufficiali era stato conforme ai suoi desideri e di fronte al fatto che il procedimento avrebbe potuto essere aperto dallo stesso Ammiragliato rispose che in quel caso avrebbe dato le dimissioni e testimoniato a favore dei colleghi; il fatto non ebbe seguito.
Se la posizione della Bismarck era stata individuata attraverso delle normali intercettazioni radiogoniometriche, una nuova potente arma era entrata nella disponibilità dei britannici. Il 9 maggio 1941 nel corso della operazione Primrose il cacciatorpediniere HMS Bulldog aveva costretto a emergere, abbordato e catturato evitandone l'affondamento il sommergibile tedesco U-110. La cattura permise di entrare in possesso della macchina codificatrice Enigma con la quale i tedeschi codificavano le comunicazioni, e venne fatto credere che il battello fosse stato affondato in modo da non indurre i tedeschi a cambiare la modalità di codifica. Il gruppo segreto di ricerca impiantato dai britannici a Bletchley Park aveva quindi studiato e decodificato la macchina in modo che, per la fine dell'operazione Rheinübung, le comunicazioni della Kriegsmarine erano di fatto in chiaro per la Royal Navy. Di conseguenza 7 su 9 delle petroliere e navi appoggio tedesche impegnate nell'operazione vennero intercettate e affondate o catturate dal 3 al 15 giugno dalle navi britanniche, pregiudicando ogni futura operazione navale tedesca.
La vicenda dimostrò comunque la vulnerabilità di una nave da battaglia, per quanto potente, verso gli attacchi aerei, e i tedeschi non rischiarono più le unità di superficie in Atlantico contro i convogli, limitandosi alla guerra sottomarina e aerea. Gli stessi britannici divennero vittime di questa nuova realtà bellica nell'affondamento della Prince of Wales e della Repulse avvenuto ad opera delle forze aeree giapponesi presso Singapore nel dicembre dello stesso anno.
 Enzo Biagi, La seconda guerra mondiale, parlano i protagonisti, Rizzoli, 1992, ISBN 88-17-11175-9.
 Enzo Biagi, La seconda guerra mondiale, vol. I, Fabbri Editori, 1995, ISBN non esistente.
 Enzo Biagi, La seconda guerra mondiale, vol. III, Fabbri Editori, 1995, ISBN non esistente.
 Gabriele Faggioni e Alberto Rosselli, L'epopea dei convogli e la guerra nel Mare del Nord, Mattioli 1885, 2010, ISBN 978-88-6261-152-7.
 Basil H. Liddell Hart, Storia militare della seconda guerra mondiale, 2009ª ed., Milano, Oscar Storia, Mondadori, 1970, ISBN 978-88-04-42151-1.
 Ludovic Kennedy, Pursuit - the Sinking of the Bismarck, New York, Viking Press, 1974, ISBN 0-670-58314-6. - Tradotto in italiano come  Ludovic Kennedy, Caccia alla Bismarck, Franco Lenzi - Mondadori, 1992, ISBN 88-04-43382-5.
 Léonce Peillard, La Battaglia dell'Atlantico, Mondadori, 1992, ISBN 88-04-35906-4.
 Cesare Salmaggi e Alfredo Pallavisini, La seconda guerra mondiale, Mondadori, 1989, ISBN 88-04-39248-7.
 Russell Grenfell, La corazzata nella nebbia, a cura di Carlo Fruttero e Franco Lucentini, traduzione di Antonangelo Pinna, 1ªª ed., Milano, Arnoldo Mondadori Editore, luglio 1967.
Walter Boyne, Clash of Titans: World War II at Sea (New York: Simon & Schuster 1995)
 Winston Churchill, La seconda guerra mondiale - Parte III, volume I: La Germania punta a oriente, Mondadori, 1950, ISBN non esistente.
Battleship Bismarck, su battleshipbismarck.info. URL consultato il 27 maggio 2013.
(EN) Ordine di battaglia dell'Operazione Rheinübung, su navweaps.com. URL consultato il 25 giugno 2013.
(EN) Sito di aspetti tecnici e storia della nave, su kbismarck.com. URL consultato il 25 giugno 2013.
(EN) Le navi Bismarck & Tirpitz, su bismarck-class.dk. URL consultato il 25 giugno 2013.
(EN) La nave Bismarck, su battleshipbismarck.com. URL consultato il 25 giugno 2013.
(EN) Foto e disegni della nave, su hmshood.com. URL consultato il 25 giugno 2013 (archiviato dall'url originale il 3 gennaio 2006).