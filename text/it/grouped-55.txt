
Conviene far bene l'amore è un film del 1975 scritto e diretto da Pasquale Festa Campanile, trasposizione cinematografica del suo romanzo omonimo. È una commedia erotica con elementi fantascientifici debitrice delle teorie di Wilhelm Reich (l'autore di La funzione dell'orgasmo).
Il film esce in un'epoca dove viene sfatato il mito dell'inesauribilità delle fonti energetiche, nel contesto della crisi energetica di inizio anni settanta e dell'applicazione della cosiddetta Austerity, ovvero di misure restrittive dei consumi di carburanti come il divieto domenicale di circolazione di mezzi privati, misura applicata in Italia dal dicembre 1973 al giugno 1974.
In un prossimo futuro, in un mondo privo di risorse energetiche e tornato ad un'epoca preindustriale - il cavallo e la bicicletta quali unici mezzi di locomozione, il gas unica fonte di illuminazione - un eccentrico scienziato, Enrico Coppola, idea un apparecchio che ricava energia elettrica dai rapporti sessuali, sperimentandolo in una corsia dell'antico Policlinico romano.
Il giovane prestante Daniele e la procace Francesca vengono ricoverati inspiegabilmente in una stessa stanza, avendo subito incidenti procurati dallo stesso Coppola. Una volta sviluppatasi attrazione tra i due l'esperimento ha successo e delle antiche lampadine emanano dopo decenni la luce.
Al fine di ripetere l'esperimento a conferma delle teorie, segue un esilarante tentativo di far ricongiungere le due cavie involontarie, dal momento che la giovane assistente Piera non dispone della sensualità sufficiente onde sviluppare energia apprezzabile.
L'invenzione viene in seguito rubata ma al ricercatore spetta la soddisfazione di rivedere un mondo tornato ai fasti del XX secolo, nonostante la nuova forma di sfruttamento che priverà le masse dell'ultimo piacere concesso, appunto quello sessuale.
Dai ricordi dello sceneggiatore Ottavio Jemma: «[...] la paradossale soluzione reichiana alla crisi energetica non fu scelta a pretesto per raccontare “un'inutile commediola erotica”, come scrive nel suo dizionario Paolo Mereghetti (il Morandini dimentica addirittura l'esistenza del film). L'idea di ispirarsi alle teorie reichiane per realizzare un film fu indiscutibilmente tutta sua, di Festa Campanile.
E avremmo tranquillamente potuto sfruttarla in una ambientazione da commedia “contemporanea”, più familiare forse alle inclinazioni di Pasquale. Fu invece mia la proposta di spingerne gli sviluppi nella direzione della fantascienza, ambientandola nella Roma di un non lontano futuro, oscurata dall'esaurimento delle fonti energetiche. […]
Credo, tra l'altro, che proprio questa impostazione fantascientifica del paradosso energetico abbia impedito a Conviene far bene l'amore, di “invecchiare”, e sono addirittura convinto che una sua ipotetica riprogrammazione nelle sale potrebbe dare qualche sorpresa. […] Mi pare che in pochi film come in questo il sesso venga invece così allegramente dissacrato e senza mai cadere nella volgarità [...]» .
Distribuito dalla Titanus il 27 marzo 1975 col divieto ai minori di 18 anni. Doppiaggio affidato alla Cine Video Doppiatori.
La cartellonistica era caratterizzata da un profilo femminile provvisto di lampadine in luogo dei capezzoli ed una figura maschile cui scaturisce un alone di luce all'altezza del ventre; pittura di un gallo e una gallina in accoppiamento su una batteria elettrica.

La Copa América 2019 sarà la 46ª edizione del massimo torneo di calcio continentale per squadre nazionali maggiori maschili organizzato dalla CONMEBOL. Il torneo si terrà, per la quinta volta, in Brasile. Inizierà il 14 giugno e finirà il 7 luglio.
Il campione in carica del torneo è il Cile, che è stato incoronato nelle due precedenti edizioni (2015 e 2016).
Nonostante il desiderio della CONMEBOL di organizzare il torneo del 2015 in Brasile, lo svolgimento della FIFA Confederations Cup 2013, i Mondiali di calcio del 2014 e le Olimpiadi di Rio de Janeiro 2016 in quel paese fa riconsiderare la decisione.
Anche se l'allora presidente della CONMEBOL, Nicolás Leoz, propose la realizzazione del torneo continentale in Messico (nonostante provenisse da un'altra confederazione), i rispettivi presidenti di Brasile e Cile discussero della possibilità di scambiare la realizzazione dei tornei del 2015 e 2019, anno in cui era originariamente prevista l'organizzazione in quest'ultimo paese. L'intesa sarebbe successivamente approvata, con l'accettazione da parte della Federazione calcistica brasiliana, di ottenere la Copa América nel 2019, sostituendo quella del 2015, in favore della federazione cilena. Tuttavia, la Bolivia aveva anche espresso interesse a prendere il posto del Brasile nell'organizzazione del torneo, essendo l'intenzione ufficiale da parte del Presidente della Repubblica, Evo Morales, e della Federazione calcistica boliviana, Carlos Chávez. Tuttavia, nel mese di novembre 2010, la Federcalcio brasiliana (attraverso l'allora presidente Ricardo Teixeira) avrebbe fatto marcia indietro sulla sua posizione e riaffermando il completamento del torneo 2015 nel suo paese (Brasile), poiché l'intenzione di Teixeira, è stata che il Brasile ha organizzato 4 eventi in 4 anni e voleva mantenere quella posizione, mentre era ancora presidente della CBF. Infine, in una battuta d'arresto inaspettata, soprattutto a causa delle dimissioni di Ricardo Teixeira alla presidenza del CBF e dell'assunzione del suo incarico dal suo successore José Maria Marin, il Brasile decise di rinunciare all'organizzazione del torneo in favore della Federcalcio cilena, ottenendo in cambio l'organizzazione dell'edizione 2019.
La Copa América del 2019 sarà l'edizione finale giocata negli anni dispari. A partire dal 2020, infatti, il torneo si terrà nello stesso anno di tornei simili come il Campionato europeo di calcio.
Il 14 giugno 2018, Il vice presidente della federcalcio brasiliana Fernando Sarney annunciò che 5 città ospiteranno il torneo: Salvador de Bahia, Rio de Janeiro, San Paolo, Belo Horizonte e Porto Alegre.L'elenco ufficiale degli stadi è stato annunciato il 17 settembre 2018. L'Estadio do Morumbi ospiterà la partita inaugurale e il Maracanã ospiterà la finale.
Nella fase a gironi, le dodici squadre partecipanti sono divise in tre gruppi di quattro squadre ciascuno. Si gioca con il Girone all'italiana, in cui ogni squadra gioca una partita con tutte le squadre del girone. Le squadre sono classificate nei gruppi in base ai punti ottenuti in ogni incontro, che vengono assegnati come segue:
0 punti per una partita persa.Si qualificano ai quarti di finale le prime due classificate di ogni girone e le due migliori terze. Se alla fine della fase a gironi due o più squadre finiscono in parità con i punti, si applicano i seguenti criteri di spareggio:
Se il pareggio viene mantenuto tra due squadre dello stesso gruppo, si classifica la squadra vincente della partita giocata tra le squadre coinvolte.
Se, dopo aver applicato i criteri di cui sopra, la parità persiste, viene effettuato un sorteggio delle squadre coinvolte. Il sorteggio è effettuato da un delegato nominato dalla Commissione amministrativa del Conmebol alla presenza dei rappresentanti delle federazioni calcistiche interessate.
Se il pareggio di punti avviene tra due squadre che giocano l'ultima partita del loro rispettivo gruppo e se la parità persiste dopo aver applicato i primi 3 criteri, procede a determinare uno spareggio, tramite calci di rigore.Nei quarti, le squadre che hanno giocato nello stesso girone non possono incontrarsi. I vincitori di ogni partita in questa fase si qualificano per le semifinali. Gli scontri delle squadre nei quarti di finale e le seguenti fasi sono determinati in base al programma del torneo.
I vincitori delle semifinali giocano la finale del torneo, mentre i perdenti delle semifinali giocano la finale per il terzo posto.
Quarti di finale, semifinali, match per il terzo posto e finale si giocano a eliminazione diretta. Se una qualsiasi partita di queste fasi termina con un pareggio dopo i novanta minuti di tempo di gioco regolamentare, si va ai calci di rigore ad eccezione del gioco della finale, in cui viene giocato un tempo supplementare composto da due periodi di tempo di 15 minuti, dopo di che e se si rimane in parità, si va ai calci di rigore per determinare il campione.
All'edizione partecipano tutte e dieci le squadre della CONMEBOL oltre a due provenienti dalla confederazione asiatica.
Dopo diverse defezioni e cambi di programmi, il 4 maggio 2018, la CONMEBOL ha annunciato che il torneo sarebbe stato giocato con 12 squadre, lo stesso numero delle precedenti edizioni dal 1993 (eccezion fatta per la Copa América Centenario), con due nazionali AFC, il Giappone e il Qatar.
I qatarioti prenderanno parte per la prima volta alla competizione, mentre per la compagine giapponese si tratterà di una seconda apparizione (la prima fu nel 1999). Sarà, curiosamente, anche la prima edizione della Copa América in cui nessuna delle squadre invitate appartiene alla CONCACAF; in particolare mancherà il Messico, che ha gareggiato in tutte e dieci le edizioni dal 1993 come squadra invitata.

La Coppa dei Campioni 1956-1957 è stata la 1ª edizione del massimo torneo continentale di pallamano riservato alle squadre di club. Questa prima edizione fu svolta tra selezioni delle principali città europee.
È stata organizzata dall'International Handball Federation, la federazione internazionale di pallamano. La competizione si è conclusa il 9 marzo 1957.

Coppa del Mondo o World Cup è un termine usato in molti sport per denominare un'importante competizione internazionale a cui partecipano atleti o squadre provenienti da tutto il mondo. Si può trattare di un torneo ad eliminazione o di un circuito di gare, a cadenza annuale o pluriennale.

La Coppa Europa di sci alpino 2001 è iniziata il 29 novembre 2000 a Levi, Finlandia, e si è conclusa il 15 marzo 2001 a Piancavallo, Italia. Sono state disputate 33 gare maschili (8 discese libere, 6 supergiganti, 10 giganti, 9 slalom) e 32 femminili (6 discesa, 5 supergiganti, 10 giganti, 11 slalom). In campo maschile si è imposto lo svizzero Ambrosi Hoffmann; in campo femminile la sua connazionale Lilian Kummer.
(DE, EN, FR)   Classifica della Coppa Europa di sci alpino 2001 sul sito della FIS, su data.fis-ski.com. URL consultato il 6 aprile 2010.
La Coppa Italia 2001-2002 è stata la diciassettesima edizione della manifestazione riservata alle società di Serie A. La manifestazione è stata vinta dalla società ospitante, grazie ad Andrea Bearzi che ha deciso la finale con un gol al terzo minuto del primo tempo supplementare (vigeva la regola del golden gol).
La fase finale, articolata come final four, è stata organizzata dalla società Prato Calcio a 5 e si è svolta l'8 e il 9 aprile 2002 presso il palazzetto dello sport sito in località Maliseti. Gli accoppiamenti delle semifinali sono stati determinati tramite sorteggio.

La Fase C.N.D. della Coppa Italia Dilettanti 1998-99 è un trofeo di calcio. Nel 1998-99 viene disputata la 9ª edizione. La vincente disputa la finale per la Coppa Italia Dilettanti contro la vincente della Fase Eccellenza.
Nella prima fase le 162 squadre del Campionato Nazionale Dilettanti vengono raggruppate sia in gare di andata e ritorno che in triangolari. In seguito vi sono i trentaduesimi di finale, i sedicesimi, gli ottavi, i quarti, le semifinali e la finale.

La Coppa Italia Primavera 2008-2009 è la trentasettesima edizione del torneo riservato alle squadre giovanili iscritte al Campionato Primavera. Iniziata il 30 agosto 2008, è terminata il 7 maggio 2009 ed è stata vinta dal Genoa, che ha battuto in finale la Roma.
Andata 21 gennaio 2009, ritorno 4 febbraio 2009. L'ordine di svolgimento delle gare di andata e ritorno è stato determinato tramite sorteggio.
Andata 4 marzo 2009, ritorno 18 marzo 2009. L'ordine di svolgimento delle gare di andata e ritorno sarà determinato tramite sorteggio.
Andata 11 aprile 2009, ritorno 7 maggio 2009. L'ordine di svolgimento delle gare di andata e ritorno è stato determinato tramite sorteggio.
 Regolamento sul sito della Lega Calcio. (PDF), su lega-calcio.it. URL consultato il 21 gennaio 2009 (archiviato dall'url originale il 30 dicembre 2008).
 Pagina dedicata ai risultati sul sito della Lega Calcio., su lega-calcio.it. URL consultato il 21 gennaio 2009 (archiviato dall'url originale il 3 ottobre 2009).
La Coppa Nordamericana di bob è un circuito internazionale di gare di bob organizzato annualmente dalla Federazione Internazionale di Bob e Skeleton (IBSF) . Le gare si tengono generalmente tra novembre e gennaio. È seconda in termini di importanza solo alla Coppa del Mondo e, insieme alla Coppa Europa, analoga competizione che si svolge sulle piste europee, è utilizzata dalle giovani promesse del bob per fare esperienza a livello internazionale ma anche da atleti affermati in ripresa da infortuni o che non trovano spazio nel massimo circuito mondiale. Non è comunque una competizione che prevede limiti di età per parteciparvi.
A differenza della Coppa del Mondo, le gare di Coppa Nordamericana si disputano solo in località nordamericane, anche se sono aperte a bobbisti di ogni nazionalità.

Corcumello è un piccolo centro di circa 230 abitanti della Marsica. Fa parte del comune di Capistrello (AQ) in Abruzzo.
Il paese situato alle pendici del monte Girifalco a 744 m s.l.m. domina il versante occidentale dei piani Palentini nel cuore dell'appennino centrale. L'abitato è incluso in una recinzione a pianta triangolare costituita da case e mura. 
Dista circa sette chilometri dal capoluogo comunale, 15 da Avezzano, 57 dall'Aquila e circa 107 da Roma.
Paese molto caratteristico ed assai antico, la cui struttura urbana risale all'alto medioevo. Il borgo fortificato nacque sul finire del duecento per volontà dei De Pontibus, signori di Tagliacozzo, intorno ad una preesistente torre cintata risalente al XII secolo. 
La sua origine ha radici italiche, quando sull'altura denominata "Collalto" era situato un antico centro fortificato della prima età del ferro, un "ocres" in lingua marsa, "oppida", quindi "castella", in latino. 
Ben cinque chiese e i resti di un'abbazia benedettina fanno intuire il ruolo di primo piano che Corcumello ebbe nel passato della zona, in particolare la chiesa di San Nicola, il palazzo-castello De Pontibus, le quattro porte, di cui rimane ben visibile solo porta Cancello, infine le quattro torri cilindriche quattrocentesche. Le torri furono edificate con lo scopo di ottemperare alle funzioni difensive dei borghi rinascimentali in un tempo in cui le prime armi da fuoco, le bombarde e le colubrine, rendevano inservibili e quindi poco utili le torri a base quadrata o pentagonali.
Il terremoto della Marsica del 1915 ha causato danni a chiese e torrioni ma non tali da essere giudicati irreparabili, tanto che il patrimonio architettonico del borgo antico appare ben mantenuto al contrario di altri centri del territorio.
Dopo la forte emigrazione degli anni passati, restano poco più di 200 abitanti dei quasi 2.000 residenti del primo dopoguerra.
Il nome di Corcumello deriva dal feudatario normanno Roberto da Corcinella che nella prima metà del X secolo dominava il territorio.
La chiesa, dedicata anche a san Pietro, risulta citata nella bolla del 1188 di Papa Clemente III. Eretta dai conti Vetoli presenta diversi elementi quattrocenteschi e del tardo barocco, è stata ristrutturata nel 2014. Dal cinquecento è la chiesa parrocchiale del paese. Pregevoli l'antico organo del XVIII secolo, l'ambone realizzato nel 1267 da Stefano de Moscino e un affresco absidale dove è raffigurato il martirio di San Lorenzo sullo sfondo della città di Roma in epoca rinascimentale.Chiesa di San Lorenzo, edificata dalla famiglia Vetoli nella prima metà del cinquecento.
Canale sotterraneo, detto anche dell'Arunzio o impropriamente di Angizia, ideato dal console Lucio Arrunzio e realizzato tra il 41 e il 54 d.C. nello stesso periodo della realizzazione dei cunicoli di Claudio alla base del monte Aurunzo tra Castellafiume e la località Grottelle. I resti di un altro condotto in muratura si trovano in località Iudici presso il torrente Rafìa.Palazzo-castello dei conti De Pontibus-Vetoli, torrione e giardino pensile.
Torretta-orologio dell'ex casa comunale, abbattuta dopo il terremoto del 1915, ricostruita nel 1935.
Grotta di San Lorenzo, piccola cavità situata sul monte Girifalco oltre il passo di Pagliara abibita durante il Medioevo a un romitorio dedicato a San Pietro da Corcumello.
Corcumello è raggiungibile dalle autostrade A25 Roma-Torano-Pescara ed A24 Roma-L'Aquila-Teramo uscita Magliano de' Marsi, proseguendo in direzione Tagliacozzo fino al bivio di Villa San Sebastiano-Corcumello. Nei pressi della stazione di Villa San Sebastiano ha inizio la strada statale 579 Palentina che collega i piani Palentini alla valle Roveto.
Da Napoli e dall'autostrada A1 uscita Cassino, proseguendo per la SS 690 Avezzano-Sora, uscita Capistrello.
 Giuseppe Grossi, Corcumello dall'antichità al medioevo, Corcumello, Ass.ne Girifalco, 1994, SBN IT\ICCU\AQ1\0018180.
 Giuseppe Grossi, Marsica: guida storico-archeologica, Luco dei Marsi, Aleph, 2002, SBN IT\ICCU\RMS\1890083.
 Sito culturale su Corcumello, su corcumello.it, Corcumello.it. URL consultato il 30 settembre 2016.
 Il portale culturale di Corcumello, su corcumellovillage.it, Corcumello Village. URL consultato il 30 settembre 2016.
a una voce sola, all'unisono (ma anche all'ottava, nel caso di cori composti di voci maschili e femminili o di adulti e ragazzi); nella tradizione ecclesiastica, il canto corale monodico è peculiare del canto gregoriano;
oppure, come più spesso accade, soprattutto nella musica occidentale di estrazione colta, a più parti diverse, con una strutturazione polifonica.La parola deriva dal latino chorus e dal greco χορός. Con questo termine, in architettura si indica anche la zona absidale abitualmente occupata dai cantori durante le funzioni liturgiche in chiesa, o il luogo dove erano collocati i sedili dei cantori, detti stalli, o scranni; il termine coro indica anche una composizione musicale scritta per tale organico.
I componenti sono chiamati cantori o coristi. Il direttore è detto 'maestro del coro'. Nei cori professionali italiani il corista è identificato, anche in sede contrattuale, con la locuzione 'artista del coro'.
Il canto corale è un'espressione artistica presente pressoché ovunque, dalle origini della storia e con continuità. Presso alcuni popoli, come i Pigmei, rappresenta ancora oggi la massima manifestazione culturale.Nella Grecia antica il coro assunse particolare importanza nelle rappresentazioni dell'età di Pericle, evolutesi da manifestazioni religiose e cerimoniali effettuate da un coro di ballerini mascherati. Appartenevano a questo genere i peani, di cui narra l'Iliade (850 circa a.C.), che erano invocazioni ad Apollo, dio taumaturgo. I parthèneia, introdotti nel 650 circa a.C., erano cori muliebri di vergini spartane. Il ditirambo, elevato al livello di musica d'arte corale nel 600ca. a.C., era una narrazione in forma coreografica delle avventure di Dioniso. I cori dei ditirambi originarono le commedie e le tragedie dei secoli V e IV a.C.
I primi esempi di musica corale scritta e decifrata provengono proprio dall'antichità classica: il frammento dell'Oreste di Euripide (rappresentata nel 408 a.C.), quelli degli inni delfici (risalenti al II secolo a.C.) e l'Epitaffio di Sicilo, all'incirca dello stesso periodo.
L'Antico Testamento descrive l'organizzazione del canto corale nell'antica Israele; sono numerose le pagine che narrano dei canti nelle sinagoghe, o di quelli legati ad altre occasioni sociali.
Dalla tradizione ebraica, la musica, che si identificava primariamente con il canto, essendo l'unica forma musicale con il testo e perciò ideale veicolo di comunicazione, passò nella nuova dottrina cristiana adottata dall'Impero Romano.
Nell'Europa occidentale la più antica musica corale scritta è il canto gregoriano, espressione del culto cristiano.
Il canto gregoriano e ambrosiano influenzano tutta la pratica corale medioevale e solo dopo il 1000 si formano le caratteristiche foniche moderne grazie all'arte polifonica. Se inizialmente il coro polifonico è legato alla musica strumentale dal Cinquecento, passando attraverso le scuole dei Paesi Bassi e Romana (Palestrina), la definizione di coro si allarga anche all'aspetto vocale.
Durante tutto seicento e nel periodo barocco e tardo barocco il coro avrà un ruolo da protagonista nelle produzioni sacre di numerosi grandi compositori come Georg Friedrich Händel, Johann Sebastian Bach e tale ruolo rimarrà inalterato anche durante il periodo classico.
Contemporaneamente alla diversificazione dei cori, si diffonde il coro profano che rientra a pieno titolo nel teatro, questa volta però musicale.
Dopo un breve periodo di decadenza, causato dal successo del bel canto e della musica strumentale, il coro risorge con Felix Mendelssohn Bartholdy e Beethoven e con i romantici come Joseph Anton Bruckner, Johannes Brahms per tutto l'800 fino a Sergej Rachmaninov raggiunge livelli altissimi di produzione sia affiancato dall'orchestra che nella sua eccezione più pura e corretta ossia il canto corale a cappella.
Il coro subisce le trasformazioni e le sperimentazioni del Novecento, con il proprio includimento nei processi compositivi elettronici (Stockhausen).
Nella seconda metà del Novecento hanno composto musica per coro diversi musicisti appartenenti a varie correnti: minimalista (Arvo Pärt, Thomas Jennefelt), eclettica e neoromantica (John Rutter, Javier Busto), o della scuola dei paesi baltici (Vytautas Miskinis) o Italiana, di cui il più importante è stato Domenico Bartolucci; sempre italiani, ma di rilevanza e orientamento artistico molto diverso, se ne possono annoverare altri (Battista Pradal. etc.).
Gli anni '70 in Europa e gli anni '80 negli Stati Uniti sono anche il periodo in cui gli autori riscoprono, seguendo l'esempio di Béla Bartók, le melodie popolari arcaiche legate al canto popolare con un'affascinante riscoperta dell'arte dell'elaborazione corale, in Italia vi sono nomi importantissimi legati a questo particolare ambito compositivo come Bruno Bettinelli o Renato Dionisi tra i cori di formazione popolare il Coro della SAT ha avuto sicuramente un ruolo fondamentale a livello nazionale.
L'organico corale moderno è formato solitamente da voci maschili (tenori, baritoni e bassi) e voci femminili (soprani, mezzosoprani e contralti) che cantano insieme. I cori possono anche essere costituiti interamente da sole voci virili o, più raramente, da voci femminili.
A seconda del repertorio, le parti di soprano e contralto che sono normalmente sostenute dalle voci femminili, possono essere cantate da bambini (voci bianche) o da cantanti di sesso maschile (contraltisti e sopranisti).
La dizione 'a voci pari', nella letteratura musicale del Rinascimento, non indicava un organico di voci solo maschili o solo femminili; si riferiva invece alla tessitura della composizione, che poteva essere circoscritta verso l'acuto o verso il grave, ad esempio SSAA (soprano, soprano, alto, alto), oppure ATTB (alto, tenore, tenore, basso) ecc.
Le composizioni corali possono essere monodiche, ossia a una sola voce (si parla allora di coro all'unisono) o polifoniche, ovvero per due o più voci (alcune composizioni possono arrivare ad una divisione fino a 40 o più parti reali, come ad es. il mottetto "Spem in alium" di Thomas Tallis per otto cori a cinque voci o la "Messa Salisburghese" (attribuita a Orazio Benevoli e più recentemente a Heinrich Ignaz Franz Biber), per 56 voci.
Le formazioni corali amatoriali, anche di altissimo livello, sono composte da coristi non professionisti e da un direttore (di solito professionista). In Italia la realtà corale vanta tradizioni antiche e di prestigio; numerosi sono i cori iscritti alle associazioni corali provinciali e regionali le quali, unite, compongono la federazione nazionale corale conosciuta con il nome di Feniarco.

La corona del principe Carlo, successivamente diventato re con il nome di Carlo XV di Svezia, venne disegnata nel 1846 da Johannes Flintoe sulla base di una corona risalente al medioevo e venne poi realizzata dall'orafo Herman Colbjørnsen Øyset. 
È l'unico pezzo dei regalia norvegesi ad essere stato costruito interamente in Norvegia. Non è mai stata indossata. 

Cosimo di Giovanni de' Medici detto il Vecchio o Pater Patriae (Firenze, 27 settembre 1389 – Careggi, 1º agosto 1464) è stato un politico e banchiere italiano, primo signore de facto di Firenze e primo uomo di Stato di rilievo della famiglia Medici.
Pur non avendo mai ricoperto alcuna carica di rilievo nella città (che si mantenne sempre istituzionalmente una Repubblica), egli si poté considerare il massimo uomo di Firenze all'indomani della morte del padre Giovanni (dal quale raccolse l'eredità economica), e in particolare con il ritorno glorioso dall'esilio nel 1434.
Grazie alla sua politica moderata, egli riuscì a conservare il potere per oltre trent'anni fino alla morte, gestendo lo Stato in modo silenzioso attraverso suoi uomini di fiducia e permettendo, in questo modo, il consolidamento della sua famiglia al governo di Firenze. Abile diplomatico, riuscì a capovolgere le alleanze politiche italiane all'indomani della morte di Filippo Maria Visconti, facendo alleare Firenze con l'antica rivale Milano (guidata ora dall'amico Francesco Sforza) contro la Repubblica di Venezia, risolvendo le guerre decennali italiane con la stipulazione della Pace di Lodi del 1454.
Amante delle arti, Cosimo investì gran parte del suo enorme patrimonio privato (dovuto all'oculatissima gestione del Banco di famiglia) per abbellire e rendere gloriosa la sua città natale, chiamando artisti e costruendo edifici pubblici e religiosi. Appassionato della cultura umanistica, fondò l'Accademia neoplatonica e favorì l'indirizzo speculativo dell'umanesimo fiorentino del secondo Quattrocento. Per i suoi meriti civili, all'indomani della sua morte la Signoria lo proclamò Pater patriae, cioè padre della patria. La fama di Cosimo continuò a essere generalmente positiva nel corso dei secoli (eccetto Simondo Sismondi che vedeva in Cosimo il tiranno, soppressore delle antiche libertà repubblicane), in quanto la sua amministrazione della Repubblica gettò le basi per il periodo aureo che toccò il culmine sotto il governo del nipote, Lorenzo il Magnifico.
Figlio di Giovanni di Bicci e di Piccarda Bueri, Cosimo fu educato presso il circolo umanista del monastero dei Camaldolesi dove, sotto la guida di Roberto de' Rossi, apprese il latino, il greco, l'arabo e nozioni teologico-filosofiche, oltreché artistiche. Sensibile alla nuova cultura, Giovanni permise inoltre che il figlio continuasse a frequentare i circoli umanisti anche dopo la fine del ciclo di studi, entrando in confidenza con Poggio Bracciolini, Carlo Marsuppini e Ambrogio Traversari. Oltre alla formazione umanistica, Cosimo ricevette, secondo la tradizione familiare, nozioni di mercatura e finanza dal padre Giovanni che, nel corso della sua vita, era riuscito a diventare il finanziatore della Chiesa Romana e a creare un'immensa fortuna economica, rinforzando di conseguenza la posizione dei Medici a Firenze.
Nel 1414 Cosimo, che verrà nominato priore di Firenze l'anno seguente, accompagnò l'antipapa Giovanni XXIII (al secolo Baldassarre Cossa, esponente della fazione "pisana" durante il Grande scisma d'Occidente) al Concilio di Costanza. Probabilmente Cosimo si trovò in compagnia degli umanisti Poggio Bracciolini e Leonardo Bruni, all'epoca al servizio di Giovanni presso la curia pontificia. Nel marzo 1415, dopo che Giovanni XXIII cadde in disgrazia e fu imprigionato a Heidelberg, Cosimo si allontanò da Costanza, viaggiando prima in Germania e Francia e ritornando a Firenze solo nel 1416, data in cui sposò la giovane Contessina de' Bardi, rampolla di una delle famiglie più antiche e insigni di Firenze. Nel 1417, dopo l'elezione di Martino V, un agente del padre di Cosimo si occupò della liberazione del Cossa, pagandone il riscatto di 30 000 fiorini e ottenendone il rilascio l'anno dopo. Con la morte dell'antipapa, Cosimo e il padre furono nominati esecutori delle volontà testamentarie, curando a Firenze la realizzazione del sepolcro del papa deposto nel Battistero di San Giovanni, opera di Donatello e Michelozzo.
Nonostante l'amicizia che legava Giovanni con il Cossa, i Medici non persero il favore del nuovo pontefice Martino V, il romano Oddone Colonna eletto papa dal Concilio. Questi, per la restaurazione del dominio temporale pontificio, aveva bisogno di un grande prestito finanziario in quanto vi erano numerosi signorotti che, approfittando della debolezza papale, si erano slegati dalla fedeltà al pontefice. Pertanto si rivolse anche lui ai Medici, i cui interessi economici a Roma si consolidarono notevolmente, con la nomina nel 1420 di Bartolomeo de' Bardi, socio di Giovanni, quale gestore degli affari e dei conti della Curia.
Nel 1420 Giovanni de' Medici si ritirò dalla vita economica attiva, lasciando in mano ai figli Lorenzo e Cosimo la gestione del Banco Medici. Il vero artefice dell'ulteriore espansione della rete finanziaria medicea fu però Cosimo: questi aprì filiali a Bruges, Parigi, Londra e nel resto delle principali città d'Europa, permettendo di acquisire un patrimonio talmente enorme da poter manipolare, nel silenzio, la vita politica della sua città. Si manifestò, infatti, fin dai primi incarichi politici (missioni diplomatiche a Milano nel 1420; Lucca nel 1423 e Bologna nel 1424), quella proverbiale prudenza di Cosimo che troverà piena realizzazione nel suo governo trentennale. Nonostante ciò, anche in questo decennio Cosimo mostrò notevole tatto politico, cercando di non far pesare eccessivamente la sua ricchezza economica e accontentandosi di poche cariche. In questo periodo entrò a far parte dei Dieci di balia e degli Ufficiali del banco, incaricati della gestione del finanziamento della guerra della Repubblica fiorentina contro la città di Lucca tra il 1429 e il 1433. 
Cosimo cominciò, quando era ancora in vita il padre, a fondare la propria influenza grazie a una costante opera di egemonizzazione delle cariche pubbliche, attraverso il ricorso spregiudicato a pratiche clientelari e corruzione; ma fu solo dopo la morte di Giovanni, nel 1429, che Cosimo si trovò a essere il capofamiglia e il rappresentante degli interessi medicei in Firenze. Grazie alla ricchezza e al suo prestigio come mecenate Cosimo creò, attraverso anche matrimoni e alleanze di varia natura, un vero e proprio partito politico in grado di formare un'alleanza contro lo strapotere della fazione degli oligarchi guidata dagli Albizzi:
Difatti, allearsi con alcune famiglie patrizie (si ricordi il matrimonio del fratello Lorenzo con Ginevra Cavalcanti, quello di Cosimo stesso con Contessina de' Bardi e poi, dei suoi figli Piero con Lucrezia Tornabuoni da un lato, e di Giovanni con Ginevra degli Alessandri dall'altro) era necessario perché i Medici, visti come parvenu dall'aristocrazia fiorentina, avessero quel prestigio necessario volto alla conquista del potere.
I nemici di Cosimo, come accennato prima, erano le antiche famiglie magnatizie degli Albizzi e degli Strozzi, a capo della politica fiorentina da oltre cinquant'anni. Queste erano riuscite infatti a prendere il potere a Firenze dal 1382, con la fine dell'esperimento del governo del popolo minuto insediatosi in seguito alla Rivolta dei Ciompi. Tra il 1382 e il 1417, le famiglie aristocratiche furono guidate con autorità da Maso degli Albizzi, il quale rafforzò la sua dittatura interna con la conquista di Pisa del 1406 e la vittoria sulle truppe di Giangaleazzo Visconti. Il prestigio in politica estera acquisito da Maso degli Albizzi cominciò a scemare col figlio Rinaldo, che condivise il potere con altri due grandi magnati: Niccolò da Uzzano e Palla Strozzi. Difatti, le interminabili guerre contro Filippo Maria Visconti duca di Milano non facevano che dissanguare Firenze di denaro e di uomini, rendendo debole la posizione dei magnati e facilitando l'ascesa dei Medici e dei loro alleati.
All'alba del 1430, Rinaldo e Palla Strozzi si accorsero della grave minaccia che costituiva Cosimo per il loro dominio e cercarono di intervenire esiliando con qualche pretesto il ricco banchiere, conati falliti a causa dell'opposizione dell'Uzzano. Quando però questi morì nel 1432, l'opposizione all'arresto di Cosimo venne meno e l'Albizzi e lo Strozzi procedettero all'incarcerazione presso il Palazzo dei Priori il 5 settembre 1433, incolpandolo di aspirare alla dittatura. Lo stesso Cosimo raccontò in modo più dettagliato i particolari della sua cattura attraverso i Ricordi da lui scritti:
In questo frangente di pericolo per la famiglia Medici, si temette per la vita di Cosimo, tanto che il fratello Lorenzo lo credette ucciso in occasione della cattura. Incarcerato su ordine del gonfaloniere Bernardo Guadagni, Cosimo si rifiutò di mangiare il cibo passatogli dagli aguzzini, in quanto temeva di essere avvelenato. Riuscito a ottenere che gli fosse portato il cibo da casa, Cosimo riuscì poi a corrompere con una grossa cifra di denaro il suo guardiano, Federico Malavolti, ottenendo di avere delle comunicazioni con l'esterno e favorire una sollevazione filo-medicea presso la popolazione. Il governo oligarchico guidato da Rinaldo degli Albizzi, scisso da opinioni diverse e spinto dagli altri Stati italiani perché Cosimo non fosse condannato a morte, decise di commutare la pena dalla carcerazione all'esilio.
Cosimo si trasferì prima a Padova e poi a Venezia, dove si trovava una importante filiale del Banco Mediceo. Ivi trascorse un esilio dorato come un monarca in visita ufficiale, e grazie alle sue potenti amicizie e alle buone riserve di capitali, poté influenzare, seppur da lontano, le decisioni della instabile Signoria oligarchica col fine di preparare il suo rientro. Approfittando della crisi del regime oligarchico, la Repubblica decise, nell'agosto del 1434, di nominare una balìa interamente filo-medicea che, poco dopo il suo insediamento, lo richiamò a Firenze. Paradossalmente il bando dei Medici da Firenze finì per consolidare il potere di Cosimo: l'influenza che Cosimo godeva sia presso le corti straniere, sia all'interno della stessa Firenze a causa delle sue fitte reti clientelari, non fece che indebolire progressivamente Rinaldo degli Albizzi e il governo a lui fedele. L'entrata trionfale di Cosimo il 6 di ottobre, acclamato dal popolo, che preferiva i tolleranti Medici agli oligarchici e aristocratici Albizzi, segnò il primo trionfo della Casata.
Dopo aver spedito gli avversari a loro volta in esilio, Cosimo si affermò come arbitro assoluto della politica fiorentina, pur senza coprire direttamente cariche (fu solamente due volte gonfaloniere di giustizia). Attraverso il controllo delle elezioni, del sistema tributario e la creazione di nuove magistrature (come il Consiglio dei Cento) assegnate a uomini di stretta fiducia, Cosimo pose le solide basi del potere della famiglia dei Medici, rimanendo comunque formalmente rispettoso delle libertà repubblicane e mantenendo sempre una vita appartata e modesta come se fosse un privato cittadino. Molti storici lo hanno definito un criptosignore, cioè un Signore che, benché non avesse alcun ruolo istituzionale, di fatto controllava lo Stato attraverso i suoi esponenti, adottando in tal modo una politica non troppo dissimile da quella di Augusto nella Repubblica romana. Cosimo infatti teneva le redini dello stato dal suo Palazzo in Via Larga, dove ormai si recavano gli ambasciatori in visita per trattare degli affari di stato, dopo un fugace saluto di circostanza ai priori di Palazzo della Signoria, scelti fra i sostenitori dei Medici. Nella gestione del potere, Cosimo si comportò con generosità e moderazione ma, ravvisandone la necessità, seppe anche essere spietato. Quando Bernardo d'Anghiari, accusato di un complotto fu, per ordine dei priori, precipitato da una torre, Cosimo commentò: «Un nemico precipitato giù da una torre non giova a granché, ma neppure può far male» e aggiungendo che «gli stati non si governano coi paternostri».
Quando Cosimo rientrò a Firenze nel 1434 riuscì, grazie al potere della balìa a lui completamente legata da vincoli economici, a ottenere il controllo degli accoppiatori che, nel sistema delle elezioni dei cittadini alle cariche repubblicane, erano deputati alla loro estrazione e alla votazione da parte della Signoria. La creazione poi del Consiglio dei Cento, organo "mediatore" incaricato di vagliare le leggi prima che passassero nel Consiglio del Popolo, determinò l'ulteriore rafforzamento del ruolo delle balìe filo-medicee in quanto anche lui aveva il compito di nominare i cittadini a precise cariche istituzionali. A incrementare ulteriormente la posizione di prestigio dei Medici, bisogna ricordare anche la politica di promozione sociale di persone provenienti da ceti non abbienti (politica che verrà portata avanti anche sotto il figlio Piero e il nipote Lorenzo il Magnifico) e il mecenatismo nell'edilizia pubblica (si ricordi, per esempio, il sostegno finanziario del Banco Mediceo per la costruzione della cupola della Cattedrale di Santa Maria del Fiore, opera del Brunelleschi).
In politica estera, Cosimo continuò la tradizionale politica d'alleanza con Venezia contro Milano, governata dai Visconti. In quel momento era duca Filippo Maria Visconti (1414-1437) il quale, spinto sia dalle ambizioni di ricostruire il vasto dominio del padre Giangaleazzo, ma anche dalle insistenze degli esuli fiorentini ostili a Cosimo, rinnovò la guerra contro Firenze. Il Duca, nel 1435, mandò l'esercito guidato da Niccolò Piccinino in soccorso di Lucca, all'epoca nemica di Firenze. Firenze, estremamente debole dal punto di vista militare, fu salvata grazie all'intervento di Francesco Sforza (all'epoca al soldo dei Veneziani, coalizzati con Firenze contro Milano) nella battaglia di Barga (1437). Fu però nel 1440 che si giunse allo scontro decisivo: l'esercito milanese, guidato sempre dal Piccinino, fu battuto nella Battaglia di Anghiari (29 giugno 1440) dall'esercito fiorentino guidato dal cugino di Cosimo, Bernadetto de' Medici, dal filo-mediceo Neri di Gino Capponi e da Micheletto Attendolo. I sette anni successivi videro un progressivo avanzamento della lega veneto-fiorentina: l'indebolimento del Visconti (favorito dall'atteggiamento caparbio di Piccinino) permise a Venezia di assoggettare Ravenna (1441), mentre i Fiorentini ottennero la dedizione della città di Sansepolcro, acquistata per 25.000 fiorini da papa Eugenio IV.
Dal punto di vista strettamente mediceo, estremamente importante fu l'anno 1435, per il fatto che Cosimo ebbe l'opportunità di conoscere personalmente Francesco Sforza, col quale strinse presto legami amichevoli che saranno fondamentali per la svolta delle alleanze in seguito alla morte di Filippo Maria e alla conquista del ducato da parte del capitano di ventura.
Gli anni seguenti alla morte di Filippo Maria (1447-1450) furono decisivi per l'ulteriore rafforzamento di Cosimo all'interno di Firenze. Il Medici, infatti, da un lato entrò in rotta con Venezia per questioni di carattere commerciale e finanziario e, dall'altro, aveva la necessità di un potente alleato che venisse in soccorso della famiglia Medici qualora fosse stata in pericolo. Inoltre, Cosimo temeva che un'eventuale vittoria della Serenissima rafforzasse ulteriormente il suo potere militare a discapito dell'indebolito Ducato di Milano, determinando una rottura della politica dell'equilibrio e la cessazione dell'attività del Banco Medici in terra meneghina. La vittoria di Francesco Sforza e la sua proclamazione a duca di Milano (ottenuta grazie a numerose sovvenzioni economiche da parte di Cosimo) permise al capofamiglia mediceo di ottenere un importante alleato, anche se dovette lottare per far accettare l'alleanza con l'odiata Milano.
Se il cambio d'alleanza fu inizialmente dettato principalmente per l'interesse della fazione medicea, l'opinione pubblica fiorentina si rivolse unanime contro Venezia allorché questa, irritata per i dissidi con Firenze, s'alleò con Ludovico di Savoia, con Alfonso d'Aragona re di Napoli e la Repubblica di Siena. L'alleanza di Venezia con quest'ultima, acerrima nemica di Firenze per il predominio in Toscana, suscitò un'ondata di sdegno nella Signoria, spingendo definitivamente la politica estera fiorentina in direzione sforzesca. La guerra che Venezia portò contro lo Sforza si protrasse stancamente fino al 1454, allorché fu stipulata la pace di Lodi grazie alla mediazione di Cosimo de' Medici e di papa Niccolò V, quest'ultimo intimorito per la caduta di Costantinopoli in mano a Maometto II dell'anno precedente.
Estremamente importante per il rafforzamento del prestigio di Cosimo all'interno e all'esterno di Firenze fu il Concilio Ecumenico che si tenne a Firenze nel 1439. In quell'anno, grazie a cospicue elargizioni in denaro, Cosimo riuscì a convincere Papa Eugenio IV (già residente a Firenze dal 1434 a causa di una sommossa capeggiata dai Colonna a Roma) a spostare il Concilio da Ferrara a Firenze, nel quale si stava discutendo l'unione tra Chiesa latina e Chiesa bizantina. La presenza di delegati ecclesiastici cattolici e ortodossi nella città toscana non era soltanto fonte di prestigio per la piccola Repubblica e, di conseguenza, per Cosimo, ma anche per la stessa economia: la presenza di un evento di importanza mondiale rivolse gli sguardi dei sovrani italiani ed europei su Firenze, oltreché degli stessi mercanti attirati da quell'ambiente cosmopolita.
L'arrivo dei delegati bizantini a Firenze, tra cui l'Imperatore Giovanni VIII Paleologo e il Patriarca di Costantinopoli Giuseppe, con tutta una corte di colorati e bizzarri personaggi dall'Oriente, stimolò incredibilmente la fantasia della gente comune e ancora di più degli artisti fiorentini (in special modo Benozzo Gozzoli con il ciclo d'affreschi nella Cappella dei Magi), tanto che da allora si iniziò a parlare di Firenze come della "nuova Atene". A questa pletora di letterati e prelati orientali, detentori dell'antica cultura ellenica, corrispose una straordinaria fioritura di studi della filosofia platonica e della letteratura greca, avvenuta grazie alla costante presenza da allora di maestri originari di Costantinopoli (tra i quali spiccano per importanza Giorgio Gemisto Pletone e il futuro cardinal Bessarione) e alla raccolta di codici greci nella biblioteca personale di Cosimo a Palazzo Medici.
Al momento della stipulazione della pace di Lodi (1454), Cosimo aveva sessantaquattro anni. Afflitto dalla gotta e avanzato ormai nell'età, il vecchio statista cominciò gradualmente a ridurre i suoi interventi nella politica interna e nella gestione degli affari economici del Banco. Nonostante questo progressivo defilarsi dalla scena pubblica, Cosimo continuò comunque a seguire le vicende della propria famiglia. Benché avesse lasciato la direzione del Banco al secondogenito Giovanni e ai figli del deceduto fratello Lorenzo nel 1453, il primogenito Piero lo descrisse ancora pochi mesi prima di morire come un "bene avventurato mercatante". Nella sfera propriamente politica, Cosimo lasciò le principali incombenze nelle mani di Luca Pitti, il cui governo si dimostrò però estremamente impopolare nella risoluzione del dissesto economico della Repubblica dopo anni di guerra, stato che provocò agitazioni e la congiura (fallita) di Piero Ricci nel settembre del 1457. Tra le ultime iniziative politiche compiute da Cosimo vi fu la nomina di Poggio Bracciolini a Cancelliere della Repubblica (1454-1459), dopo che l'umanista fu costretto ad allontanarsi da Roma in seguito a degli screzi col giovane Lorenzo Valla.
Cosimo, ai primi degli anni '60, aveva raggiunto la ragguardevole età di settant'anni. Poco prima di morire, Cosimo ebbe il dolore di veder morire il prediletto figlio Giovanni, nel 1463. Nonostante gli avesse dato parecchio dispiacere per la condotta di vita, Cosimo pianse amaramente il figlio scomparso: da un lato perché Cosimo riponeva in lui tutte le speranze per la successione, visto il pessimo stato di salute in cui versava il primogenito Piero, continuamente afflitto dalla gotta; dall'altro, per la popolarità di cui Giovanni godeva in città.
Entrato in una fase depressiva, Cosimo preparò la sua successione affiancando al malato figlio Piero alcuni suoi stretti collaboratori, quali Diotisalvi Neroni. Unica gioia negli ultimi anni di vita fu la presenza del giovanissimo nipote Lorenzo, del quale ammirava l'intelligenza e lo spirito: nonostante avesse soltanto quindici anni alla morte del nonno, Lorenzo era molto più maturo della sua età, cosa che spinse Cosimo, sul letto di morte, a raccomandare a Piero di dare a Lorenzo e al fratello di lui Giuliano la migliore istruzione in campo politico. La morte colse Cosimo il 1º agosto del 1464 nell'amata villa di Careggi, ove il vecchio statista amava trascorrere periodi di riposo in compagnia di Marsilio Ficino e dei membri dell'Accademia neoplatonica.
La morte di Cosimo de' Medici fu accolta con lutto e costernazione all'interno sia di Firenze, sia negli altri potentati della Penisola. La Signoria, in segno di riconoscenza, desiderava che Cosimo ricevesse un solenne funerale, come se fosse morto un capo di Stato. Il figlio Piero, però, volle che fossero rispettate le volontà paterne e che fosse sepolto come un cittadino privato. Nonostante ciò, il nuovo capofamiglia dei Medici non poté rifiutare l'onore che la Signoria e il popolo decisero di tributare a Cosimo scrivendo, nel 1465, l'iscrizione Pater Patriae sulla lastra della sua tomba realizzata dal Verrocchio, lastra posta all'incrocio della navata centrale col transetto posto dinnanzi all'altare della Basilica di San Lorenzo, in un luogo che nelle basiliche cristiane era di solito riservato alle reliquie dei santi ai quali era dedicata la chiesa. La tomba si trova però nella cripta della Basilica.
Anche il mecenatismo fu un'arma nelle mani di Cosimo, intesa come fine investimento propagandistico. Proteggendo gli artisti, finanziando i letterati e patrocinando la costruzione di edifici pubblici, ne decretò la consacrazione a pater patriae con cui verrà conosciuto presso i posteri. La sua straordinaria saggezza fu quella di non far dissociare mai il suo nome da quello di Firenze, permettendo così di mostrarsi ai suoi concittadini come un benefattore della cittadinanza, piuttosto che come un oligarca altezzoso. Inoltre, Cosimo si interessò anche del restauro di edifici esterni a Firenze, talvolta distanti dal capoluogo toscano migliaia di chilometri: il Collegio degli Italiani di Parigi, andato distrutto; e l'Ospizio dei Pellegrini di Gerusalemme.
Cosimo, sul versante delle opere destinate al culto, fece ricostruire il convento di San Marco a metà degli anni '30, incaricando del progetto il favorito Michelozzo, mentre commissionò al conventuale Beato Angelico la decorazione delle celle claustrali, una delle quali fu destinata a suo uso qualora avesse avuto bisogno di meditare. In cambio dei 10.000 fiorini spesi per il restauro e per ogni oggetto (sacro o profano) necessario ai monaci, Cosimo convinse papa Eugenio IV a introdurre in quel monastero i frati domenicani, scacciando invece i monaci silvestrini accusati di lassismo morale. Cosimo, erede della libreria dell'umanista Niccolò Niccoli, la trasportò nel convento di San Marco rendendo accessibile a chiunque la loro consultazione.
Cosimo inoltre portò avanti i lavori a San Lorenzo, iniziatisi nel 1419 dal padre e progettati da Filippo Brunelleschi. Subito dopo la morte di Giovanni, nel 1429, assieme al fratello Lorenzo, incaricò Donatello del completamento e della decorazione della Sagrestia Vecchia (1428), assumendo con la morte di questi l'intero rifacimento della chiesa dedicata col nome del fratello defunto.
Antichissima chiesa risalente all'XI secolo, successivamente distrutta in seguito alla sottomissione di Fiesole da parte di Firenze e poi ricostruita nel XV secolo, la Badia Fiesolana passò in mano prima dei camaldolesi, poi dei benedettini e infine degli agostiniani dopo il 1439. Fu proprio nel XV secolo che l'edificio e la comunità religiosa in generale conobbero il periodo di massimo splendore, grazie al mecenatismo di Cosimo de' Medici. Questi, nel 1456, incaricò Michelozzo e Filippo Brunelleschi di ristrutturare la chiesa e di abbellirla, oltre a dotare la comunità monastica di vari servizi all'avanguardia quali l'infermeria, e altri più ordinari quali invece il refettorio, varie sale per le riunioni dell'Ordine e, infine, una ricca biblioteca a usufrutto dei monaci.
Nel 1444, Cosimo decise di rendere pubblico l'accesso della sua immensa biblioteca. Vespasiano da Bisticci, curatore della Biblioteca Medicea (poi soprannominata Laurenziana in quanto collegata colla Basilica di San Lorenzo), ci descrisse molto dettagliatamente non soltanto l'imponente numero dei manoscritti ivi custoditi (più di duecento), ma anche la cura e la sollecitudine con cui il Medici volle che fosse completata e arricchita il prima possibile. I volumi conservati spaziano dai Padri della Chiesa (Origene, san Girolamo, san Gregorio di Nazianzo, Lattanzio, san Gregorio Magno, san Tommaso d'Aquino e san Bonaventura da Bagnoregio, per esempio) ai filosofi e scrittori dell'antica Grecia e Roma (Aristotele, Tito Livio, Cesare, Svetonio, Plutarco, Valerio Massimo, Virgilio, Terenzio, Ovidio, Seneca, Plauto e Prisciano, sempre per citarne alcuni).
Oltre alla costruzione di conventi e al patrocinio della cultura a favore del popolo fiorentino e della chiesa locale, Cosimo si dedicò anche alla realizzazione di ville e palazzi ad uso personale, chiamandovi artisti di grido quali: Donatello, autore del celebre David realizzato su commissione di Cosimo; Filippo Lippi, Paolo Uccello, Luca della Robbia, Lorenzo Ghiberti, Desiderio da Settignano, Andrea del Castagno e il già più volte citato Michelozzo.
Non appena divenne il capofamiglia, Cosimo decise di costruire un palazzo in Via Larga, l'attuale Via Cavour, i cui lavori durarono circa dieci anni. Inizialmente, interpellò come architetto il Brunelleschi ma, visto il progetto sontuoso che l'artista gli presentò, Cosimo preferì chiamare al suo servizio Michelozzo, che invece gli presentò un disegno molto più modesto: era necessario, infatti, non suscitare l'invidia dei nemici politici di Cosimo. La decisione è sintetizzata con queste parole da Pierluigi De Vecchi ed Edda Cerchiari:
Vent'anni dopo la conclusione del Concilio, Cosimo pensò di eternare quell'evento (cui contribuirono economicamente i Medici) commissionando, nel 1459, a Benozzo Gozzoli la decorazione della cappella privata all'interno del Palazzo Medici, con la raffigurazione della processione dei Magi, metafora del percorso mondano e spirituale della famiglia e del partito mediceo all'insegna della devozione.
Amante della vita di campagna, Cosimo diede inizio all'edificazione di alcune delle ville medicee, dove poter riposarsi dalla cura del governo e degli affari. Nel Mugello, per esempio, fece ristrutturare da Michelozzo le ville di famiglia del Trebbio e di Cafaggiolo. A Careggi fece pure costruire la villa dove si svolse gran parte della sua vita familiare.
Se oggi possiamo ammirare i grandi capolavori del Rinascimento, fu grazie al rinnovamento culturale perpetrato da Francesco Petrarca e favorito poi dai regimi rinascimentali nel corso del XV secolo. Infatti, l'umanesimo non fu soltanto un fenomeno importante dal punto di vista strettamente culturale (riscoperta dei classici, sviluppo della scienza filologica, rivoluzione filosofica in base all'antropocentrismo), ma anche sul piano politico-pedagogico: i valori etici dell'antichità e la versatilità dell'ingegno che l'umanesimo favoriva era un ottimo mezzo per la formazione di un'eccellente classe dirigente al servizio dei principi. Inoltre, la promozione delle arti e del pensiero da parte di una determinata dinastia era un potente strumento di promozione della propria immagine: Cosimo de Medici ne fu uno dei primi (se non il più grande) sostenitore.
La politica culturale di Cosimo fu improntata, come già ricordato prima, alla promozione dell'immagine della sua casata e di Firenze stessa. Aiutato da intellettuali di primo calibro come il vecchio Niccolò Niccoli, il già citato Marsuppini (che succedette a Leonardo Bruni come Cancelliere della Repubblica) e da Vespasiano da Bisticci, Cosimo promosse un umanesimo profondamente distante da quello della prima metà del '400 fiorentino: non più civile e omaggiante nei confronti delle tre corone volgari (Dante Alighieri, Francesco Petrarca e Giovanni Boccaccio), ma totalmente classicheggiante e impregnato di una profonda vocazione filosofica. Per questi motivi, infatti, Cosimo e il suo entourage si scontrarono con gli umanisti Leon Battista Alberti e Francesco Filelfo: il primo, "reo" di aver patrocinato il certamen coronario sulla poesia lirica volgare nel 1441, fu costretto a lasciare Firenze; il secondo, per aver letto Dante nello Studium nell'anno accademico 1431-32, fu l'oggetto di feroci invettive da parte di Niccolò Niccoli e di Carlo Marsuppini. Per comprendere le motivazioni di tale attenzione nei confronti della politica verso la realtà culturale dell'epoca, bisogna ricondursi alla dimensione "propagandistica" che la seconda serviva alla prima, come esposto chiaramente da Paolo Viti:
L'incontro con i due dotti neoplatonici bizantini Pletone e Bessarione al Concilio del 1439 diede a Cosimo l'idea di creare in Firenze un fulcro per la diffusione delle teorie di Platone in terra italiana, aumentando così il prestigio culturale e politico della città. Fortemente attratto dalla somiglianza tra platonismo e cristianesimo, Cosimo e i membri dell'Accademia (tra cui spiccavano Marsilio Ficino e Cristoforo Landino) intesero promuovere questa visione religiosa. Nicola Abbagnano riassume così la weltanschauung neoplatonica fiorentina:
L'intellettuale di maggior spicco del suo entourage che lo aiutò in questo progetto fu Marsilio Ficino, figlio del primo medico di famiglia dei Medici al quale Cosimo rimase legato da profondi vincoli d'amicizia. Grazie alla competenza e all'erudizione di Ficino, Cosimo fondò l'Accademia neoplatonica, luogo ideale per il ritrovo degli umanisti ove potevano scambiarsi le varie teorie filosofiche, dando in tal modo una svolta radicale all'umanesimo fiorentino: dagli interessi "concreti" e pratici propri dell'umanesimo civile della prima metà del secolo, si passò a un'attività speculativa e contemplativa, sintomo della fine delle libertà civili e del dominio mediceo.
A favorire la diffusione della filosofia platonica fu però anche la scoperta del Corpus Hermeticum per opera del suo scrittore privato, il monaco Leonardo da Pistoia. Questi fu incaricato da Cosimo di reperire per suo conto antichi manoscritti in lingua greca e latina nei territori dell'ormai scomparso Impero bizantino. Nel 1460, durante un viaggio in Macedonia, il monaco scoprì i quattordici libri del testo greco di Ermete Trismegisto: si trattava della copia originale appartenuta a Michele Psello, risalente all'XI secolo. Ritornato a Firenze, Leonardo da Pistoia consegnò il testo a Cosimo de' Medici che non più tardi del 1463 incaricò Marsilio Ficino di tradurre dal greco al latino.
Sotto la sua direzione il Banco Medici, che gestì da 1420 al 1464, divenne uno dei pilastri della finanza italiana ed europea, tanto che Cosimo riuscì a raddoppiare, al momento della sua morte, il patrimonio paterno. Fondato nel 1397 dal padre Giovanni, questi lasciò la sua gestione ai figli Cosimo e Lorenzo a partire dal 1420, quando il Banco era diventato il principale finanziatore del papato con filiali a Roma, a Firenze e a Venezia. Nel corso dei decenni successivi Cosimo, che era il più dotato dei due fratelli nella gestione degli affari, estese l'influenza anche nel resto d'Europa: nel 1439 aprì una filiale nella città fiamminga di Bruges, centro importantissimo per il commercio internazionale; nel 1446, invece, Cosimo estese la sua rete anche a Londra. Dopo la morte del fratello Lorenzo nel 1440, Cosimo viene affiancato nella gestione del patrimonio finanziario mediceo da Giovanni Benci, insieme con il quale estende ulteriormente l'influenza del banco mediceo: nel catasto del 1457, si sono aggiunte le filiali di Milano (aperta nel 1452 e retta da Pigello Portinari, divenuto l'uomo di fiducia dell'amico e alleato di Cosimo, il duca Francesco Sforza), Ginevra e Avignone, oltre al banco minore di Ancona aperto già nel 1441. Grazie a questi dati, si può comprendere il successo di Cosimo in politica estera, il favore dei sovrani nei suoi confronti al momento del primo esilio e la grande reputazione di cui lui godeva. Inoltre, grazie alla sua immensa fortuna, Cosimo influì nella politica interna anche di Paesi stranieri e molto più potenti militarmente, quali il Regno d'Inghilterra: Edoardo IV, esponente della Casa di York in lotta con quella dei Lancaster nella Guerra delle due rose (1455-1485), riuscì a mantenere l'esercito grazie ai numerosi sussidi finanziari che Cosimo gli passava.
Nel patrimonio personale del Medici figuravano inoltre numerose botteghe artigiane in città, ereditate dal padre o da lui comprate. Nel catasto del 1427, per esempio, Cosimo possedeva due lanifici (cui nel 1433 si aggiunse un setificio) che, benché non rendessero quanto i suoi cambi, davano comunque lavoro a parecchi operai e stimolavano il commercio cittadino, oltre a consolidare la posizione medicea presso gli strati popolari.
Nonostante avesse oppresso de facto ogni iniziativa politica diversa da quella impostata dalla fazione medicea, Cosimo gettò le basi della fortuna non soltanto della famiglia (continuate poi dal figlio Piero e dal nipote Lorenzo), ma anche di Firenze e, per questi due aspetti, meritandosi presso gli scrittori a lui contemporanei, un atteggiamento ondivago. La chiave del successo di Cosimo fu, di fatto, la moderazione: in una città come Firenze, ostile a ogni tipo di dittatura, egli lasciò una parvenza di libertà, non ergendosi esplicitamente mai al di sopra degli altri uomini politici, ma comportandosi sempre come un modesto cittadino. Francesco Guicciardini, nelle sue Storie Fiorentine, tratteggiò così la figura del Medici:
Inoltre, tratteggiando la figura dell'altrettanto celebre nipote, Lorenzo il Magnifico, Guicciardini, benché apprezzasse di entrambi le qualità politiche e umane, riconobbe la palma della grandezza a Cosimo: a differenza del nipote, infatti, Cosimo fu un abile finanziere, un magnifico promotore del mecenatismo pubblico (al contrario di Lorenzo che si concentrò principalmente nell'edilizia privata); al contrario, Lorenzo fu indiscutibilmente più versato nelle lettere e nelle arti del nonno Cosimo.
Niccolò Machiavelli, nelle Istorie Fiorentine, fu più esaustivo del suo contemporaneo Guicciardini, elencando tutti i meriti e le opere buone compiute dal Medici. Ecco l'explicit del libro VII:
Il giudizio altalenante su Cosimo de' Medici continuò fino in piena età moderna. Più volte descritto come il Signore di Firenze già dal nipote Lorenzo, Cosimo fu in realtà «un uomo assolutamente convinto di avere i requisiti migliori per servire la sua patria come cittadino di primo piano, patrocinatore e protettore».
Osannato dai Medici quando, con Cosimo I (1537-1574), i Medici diventarono prima duchi di Firenze e poi granduchi di Toscana nel 1569, la storiografia tardo-settecentesca (scomparsa la dinastia medicea nel 1737 con la morte di Gian Gastone) e quella successiva si divisero tra chi considerava Cosimo «un tiranno cinico, egoista e borghese» come lo svizzero Simonde de Sismondi e chi, come gli storici George Frederick Young, John Rigby Hale, Tim Parks e altri, vi hanno visto un governo illuminato e saggio, nonostante la soppressione delle libertà repubblicane.
In base alle testimonianze dei suoi contemporanei, la figura di Cosimo de' Medici rispecchia quella di un ottimo politico, capace di mantenersi in equilibrio rispettando le libertà repubblicane e nel contempo mantenersi al potere lasciando a uomini di sua fiducia i posti chiave dell'amministrazione della Repubblica. Guicciardini parla di «prudenzia» quale termine chiave della psicologia del Medici, e lo stesso concetto è accolto da Hale. Lo stesso Vespasiano da Bisticci, suo bibliotecario e amico, si sofferma sulla prudenza quale caratteristica principale dell'animo di Cosimo:
Di natura cordiale, amichevole e sincera, Cosimo era capace nel contempo anche di estrema severità nella gestione dello Stato. Secondo la testimonianza di Machiavelli Cosimo, a chi gli rimproverava l'esilio nei confronti degli Albizzi e dei loro simpatizzanti, rispose con la celebre frase:
Tale atteggiamento si può riscontrare, nel caso specifico, nei confronti dell'umanista Francesco Filelfo. A causa dei dissidi per la sua politica culturale antitetica a quella imposta da Cosimo, Filelfo fu oggetto di un attentato il 18 maggio 1433 da parte di tal Filippo Casali, ma l'umanista pensò che dietro il mandante ci fosse la longa manus del Medici.
Della vita privata di Cosimo, molte informazioni ci provengono da Vespasiano da Bisticci, il quale ci informa di parecchi aneddoti riguardanti il suo patrono: la grandissima memoria, la passione per l'agricoltura che dimostrò nella cura dell'orto del Convento di San Marco, la liberalità verso gli uomini di cultura e gli artisti, coi quali non si limitava al semplice patronato. Vespasiano, all'inizio della voce biografica dedicata al Medici, ricorda infatti:
Nei rapporti coi propri familiari, Cosimo mantenne, in linee generali, ottimi rapporti sia con la moglie Contessina, che con i due figli Giovanni e Piero. Della moglie di Cosimo, si ricorda che «Contessina de' Bardi è un'ottima moglie, tutta dedita alla cura della casa e dei due figli», e questa visione emerge anche dalle trentacinque lettere conservate nell'Archivio Medici avanti il Principato.
Unico neo nella sua vita coniugale fu un'avventura extraconiugale con una giovane schiava circassa di nome Maddalena comprata a Venezia e da cui ebbe un figlio naturale, Carlo (1428/1430 circa-1492), ecclesiastico di notevole importanza e futuro canonico del Duomo di Prato. Nonostante la sua condizione di figlio naturale, Carlo fu accolto da Contessina come figlio suo, ed educato insieme ai suoi fratellastri.
Cosimo si sposò con Contessina de' Bardi nel 1415, figlia di Giovanni Conte di Vernio e di Emilia Pannocchieschi dei Conti di Elci. Dal matrimonio nacquero: 
Piero detto il Gottoso (* 1416 †1469), sposo di Lucrezia Tornabuoni e padre di Lorenzo e di Giuliano de' Medici.
Giovanni (*1421 †1463), sposo di Ginevra degli Alessandri da cui non ebbe discendenza.Cosimo ebbe inoltre il già ricordato figlio naturale Carlo, avuto tra il 1428 e il 1430.
La figura di Cosimo de' Medici è centrale nella serie televisiva I Medici, dove il fondatore della potenza medicea è interpretato da Richard Madden.
Nicola Abbagnano, La filosofia del Rinascimento, a cura di Nicola Abbagnano, vol. 3, Milano, TEA, 1995, Storia della filosofia, ISBN 88-7819-721-1.
 BARDI, Lotta, detta Contessina, vol. 6, Roma, Istituto dell'Enciclopedia Italiana, 1964, SBN IT\ICCU\RAV\0018864. URL consultato il 10 aprile 2016.
 Mario Ascheri, Istituzioni Medievali, Bologna, Il Mulino, 1994, SBN IT\ICCU\RLZ\0224367.
 Martina Bianca, Martino V, vol. 2, Roma, Istituto dell'Enciclopedia Italiana, 2000, Enciclopedia dei Papi, SBN IT\ICCU\USS\0002454. URL consultato il 24 settembre 2015.
 Vespasiano da Bisticci, Vite di uomini illustri del secolo XV, Firenze, Barbera, Bianchi e Comp., 1859, SBN IT\ICCU\SBL\0416595. URL consultato il 29 marzo 2016.
 Alfredo Bosisio, Il Basso Medioevo, a cura di Federico Curato, IV, Novara, Istituto geografico De Agostini, 1968, Storia Universale, SBN IT\ICCU\SBL\0106101.
 Guido Cappelli, L'Umanesimo da Petrarca a Valla, Roma, Carocci, 2010, ISBN 978-88-430-5405-3.
 Franco Cesati, I Medici - storia di una dinastia europea, Firenze, Mandragora, 1999, ISBN 88-85957-36-6.
 Pierluigi De Vecchi e Elda Cerchiari, Dal Gotico Internazionale alla Maniera Moderna, 2, tomo I, Milano, Bompiani, 2004, Arte nel Tempo, ISBN 978-88-450-4221-8.
 Giulio Ferroni, La letteratura dell'Umanesimo, a cura di Giulio Ferroni, vol. 4, Milano, Mondadori, 2006, Storia della letteratura, SBN IT\ICCU\IEI\0251205.
 Eugenio Garin, L'umanesimo italiano, 3ª ed., Roma-Bari, Laterza, 2000, ISBN 88-420-4501-2.
Francesco Guicciardini, Storie fiorentine, ora in Francesco Guicciardini, Storie fiorentine dal 1378 al 1509, a cura di Alessandro Montevecchi, Milano, Biblioteca universale Rizzoli, 1998, ISBN 88-17-17233-2.
 Paul Oskar Kristeller, Marsilio Ficino e Lodovico Lazzarelli. Contributo alla diffusione delle idee ermetiche nel Rinascimento, in Annali della R. Scuola Normale Superiore di Pisa. Lettere, Storia e Filosofia (Pisa), vol. 7, 2/3, 1938,  pp. 237-262, ISSN 03938573.
 George Frederick Young, I Medici, a cura di Giuseppina Taddei Saltini, Firenze, Salani, 1987, ISBN 88-7782-003-9.
 Denys Hay, Eugenio IV, Roma, Istituto dell'Enciclopedia Italiana, 2000, SBN IT\ICCU\USS\0002454. URL consultato il 31 marzo 2016.
 John Rigby Hale, Firenze e i Medici, a cura di Maurizio Papini, Milano, Mursia, 1980, SBN IT\ICCU\RLZ\0045253.
 Antonio Menniti Ippolito, Francesco I Sforza, duca di Milano, in Dizionario biografico degli italiani, vol. 50, Roma, Istituto dell'Enciclopedia Italiana, 1998. URL consultato il 1º settembre 2015.
 Dale Kent, Medici, Cosimo de', vol. 73, Roma, Istituto della Enciclopedia italiana, 2009, Dizionario Biografico degli Italiani, SBN IT\ICCU\RMS\2456358. URL consultato il 10 maggio 2015.
 Niccolò Machiavelli, Storie fiorentine, Napoli, presso Giosuè Rondinella, 1863, SBN IT\ICCU\RAV\0223525. URL consultato il 29 marzo 2016.
 Indro Montanelli e Roberto Gervaso, L'Italia dei Secoli d'oro, 4ª ed., Milano, Rizzoli, 2000, Storia d'Italia, ISBN 88-17-11813-3.
 Tim Parks, La fortuna dei Medici: finanza, teologia e arte nella Firenze del Quattrocento, a cura di Silvia Artoni, Milano, Oscar Mondadori, 2008, ISBN 978-88-04-57218-3.
 Daniela Pizzagalli, Tra due dinastie. Bianca Maria Visconti e il ducato di Milano, Milano, Camunia, 1988, ISBN 88-7767-011-8.
 Giorgio Porisini, Gli affari dei Medici, in Studi Storici, nº 2, Aprile - Giugno 1971, ISSN 00393037, SBN IT\ICCU\UBO\2819767.
 Nicolai Rubinstein, The government of Florence under the Medici (1434-1494), Oxford, Clarendon Press, 1966, OCLC 504431.
 Ernesto Sestan, Le origini delle signorie cittadine: un problema storico esaurito?, a cura di Giorgio Chittolini, Bologna, Il Mulino, 1979, La crisi degli ordinamenti comunali e le origini dello Stato del Rinascimento,  pp. 53-75, SBN IT\ICCU\SBL\0338782.
 Giovanni Tabacco, Egemonie sociali e strutture del potere nel medioevo italiano, Torino, Einaudi, 1974, SBN IT\ICCU\PUV\0431633.
 Ingeborg Walter, MEDICI, Piero de', vol. 73, Roma, Istituto dell'Enciclopedia Italiana, 2009, SBN IT\ICCU\RMS\2456358. URL consultato il 29 marzo 2016.
(EN) K. Dorothea Ewart Vernon, Cosimo de' Medici, Londra, MacMillan, 1899, SBN IT\ICCU\TO0\0348814. URL consultato il 10 maggio 2015.
 Marcello Vannucci, Le donne di Casa Medici, Roma, Newton & Compton Editori, 2006, ISBN 88-541-0526-0.
 Cesare Vasoli, FICINO, Marsilio, vol. 47, Roma, Istituto dell'Enciclopedia Italiana, 1997, SBN IT\ICCU\IEI\0109350]. URL consultato l'8 aprile 2016.
 Paolo Viti, Filelfo, Francesco, vol. 47, Roma, Istituto dell'Enciclopedia Italiana, 1997, Dizionario Biografico degli Italiani, SBN IT\ICCU\IEI\0109350. URL consultato l'8 aprile 2016.
 Pasquale Villari, La storia di Girolamo Savonarola e de' suoi tempi, Firenze, Le Monnier, 1930, SBN IT\ICCU\RLZ\0249666.
(EN) Cosimo de' Medici, su Enciclopedia Britannica, Encyclopædia Britannica, Inc. 
 Cosimo de' Medici, Istituto dell'Enciclopedia Italiana, Dizionario biografico degli italiani. 
 Giovanni di Averardo detto Bicci (1360-1429), Palazzo Medici Riccardi, 2007. URL consultato il 10 maggio 2015 (archiviato dall'url originale il 19 aprile 2015).
 Cosimo il Vecchio (1389-1464), Palazzo Medici Riccardi, 2007. URL consultato il 10 maggio 2015.
 Carlo di Cosimo (1428/30-1492), Palazzo Medici Riccardi, 2007. URL consultato il 9 aprile 2016.
 Gene Daniell, Salvestro de' Medici, Geni, 19 novembre 2014. URL consultato il 31 marzo 2016.
 Gene Daniell, Jacopa Spini, Geni, 19 novembre 2014. URL consultato il 31 marzo 2016.
 Biblioteca Medicea Laurenziana - Cenni storici, Biblioteca Medicea Laurenziana, 2001 – 2016. URL consultato il 14 giugno 2016.

Cosimo III de' Medici (Firenze, 14 agosto 1642 – Firenze, 31 ottobre 1723), figlio di Ferdinando II de' Medici e di Vittoria Della Rovere, fu il penultimo Granduca di Toscana appartenente alla dinastia dei Medici. Regnò per 53 anni, dal 1670 al 1723, anno della sua morte.
Il suo regno, il più lungo nella storia della Toscana, fu caratterizzato da un forte declino politico ed economico, punteggiato dalle campagne persecutorie nei confronti degli ebrei e verso chiunque non si conformasse alla rigida morale cattolica.
Sposò per procura, il 18 aprile 1661, Margherita Luisa d'Orléans, cugina di Luigi XIV. Il suo fu considerato come uno dei matrimoni peggiori nella storia dei Medici: la forte diversità dei caratteri, infatti, portò Margherita Luisa prima a rifiutare ogni forma di convivenza con Cosimo, e poi a tornare in Francia, dove morì. La coppia, comunque, ebbe tre figli: Ferdinando nel 1663, Anna Maria Luisa nel 1667 e Gian Gastone nel 1671.
Nei suoi ultimi anni Cosimo III, di fronte al rischio concreto di estinzione della propria casata, cercò di far nominare sua figlia Anna Maria Luisa come sua erede universale, ma l'Imperatore Carlo VI d'Asburgo non lo permise. Alla sua morte, nel 1723, gli succedette il figlio Gian Gastone.
Cosimo era figlio di Vittoria Della Rovere e di Ferdinando II de' Medici, i cui precedenti due figli erano morti poco dopo la nascita.
La sua educazione provocò forti dispute fra i genitori: il padre, infatti, voleva dare al bimbo un'educazione scientifica, ma la madre avrebbe preferito una rigida educazione religiosa. Prevalse la madre, che nominò, in qualità di tutore del principino, il teologo senese Volunnio Bandinelli, il quale influenzò non poco il carattere del giovane, istillandogli una forte fede religiosa.
Infatti, se nell'adolescenza Cosimo non aveva disdegnato le attività all'aria aperta, come la caccia (tanto che lo zio Giovan Carlo de' Medici, in una lettera al fratello granduca, riportò che «il giovane principe [aveva] ucciso un'oca a mezz'aria», e l'ambasciatore lucchese sottolineò che Cosimo, all'età di undici anni, aveva abbattuto sette cinghiali con quattro colpi), con l'età adulta preferì scansare tutti i divertimenti giovanili per dedicarsi solo a pratiche devozionali, pellegrinaggi e canto religioso.
Non fu però completamente immune agli interessi scientifici, che caratterizzarono tutto il ramo granducale dei Medici. In particolare fu attratto dalle scienze naturali, specialmente zoologia e botanica. Patrocinò il medico Francesco Redi, e, nelle sue ville fuori città, si dilettava a collezionare specie botaniche e animali rari, spesso provenienti da terre lontane, con una particolare attenzione, tutta seicentesca, per le aberrazioni, l'orrido e il grottesco, come il collezionismo di animali o piante deformi.
Una parte delle sue collezioni è oggi ospitata nel Museo Nazionale di Antropologia ed Etnologia di Firenze, mentre restano tracce pittoriche o architettoniche delle sue collezioni alle ville medicee della Topaia e dell'Ambrogiana.
Nel 1657 il granduca Ferdinando II iniziò dei sondaggi presso le corti europee allo scopo di cercare una sposa per il figlio, con la speranza che questo potesse distoglierlo dalla sua vita appartata. Dopo lunghissime trattative e manovre diplomatiche, che videro protagonisti il cardinale Giulio Mazzarino e don Piero Bonsi, un prete toscano residente a Parigi, alla fine fu scelta Margherita Luisa d'Orléans, cugina del re Luigi XIV.
Il 17 aprile 1661 Margherita Luisa sposò Cosimo per procura presso il palazzo del Louvre, e incontrò il marito per la prima volta, nonostante fosse convalescente dal morbillo, il successivo 12 giugno sbarcando a Livorno: l'incontro fra la principessa e il marito fu piuttosto freddo ed ella preferì lasciare Livorno per Firenze, dove fece il suo ingresso trionfale il 20 giugno e dove ricevette dal suocero, come dono di nozze, una perla «delle dimensioni di un piccolo uovo di piccione».
L'unico vero beneficiario del matrimonio, però, fu il Bonsi, che venne nominato vescovo di Béziers e poi cardinale come ringraziamento per i suoi sforzi: sin dal loro primo incontro, infatti, il rapporto fra i due sposi non fu positivo, e la situazione peggiorò quando Margherita Luisa, dopo aver chiesto i Gioielli della Corona di Toscana per uso personale, se li vide negare da Cosimo con l'accusa di avidità. Lo stile di vita della principessa, abituata al fasto e alla frivolezza della corte parigina, mal si adattava all'austera e religiosa corte toscana, il cui tesoro era stato prosciugato dai costi della guerra di Castro, tanto che il granduca Ferdinando non poté neppure, concluso il conflitto, pagare regolarmente i soldati ingaggiati.
Nonostante i continui litigi, il 9 agosto 1663 Margherita Luisa partorì un figlio maschio, Ferdinando de' Medici, anche se la nascita dell'erede al trono portò solo un sollievo momentaneo alla situazione familiare. Luigi XIV mandò a Firenze il duca di Saint Meme, al quale la principessa confidò il desiderio di tornare in Francia, trovando nell'intermediario un utile appoggio ai suoi propositi. Ogni tentativo di risolvere le dispute col marito fallì, anche perché la principessa non perdeva occasione per umiliare pubblicamente Cosimo, al punto da impiegare solo cuochi francesi per paura che i Medici la volessero avvelenare.
Nel settembre 1664 Margherita Luisa abbandonò i suoi appartamenti di Palazzo Pitti per la villa di Lappeggi, seguita da una scorta di settanta soldati, duecento cortigiani e sessantanove dame di compagnia. Nel 1666 si riconciliò col marito e, nel 1667, diede alla luce Anna Maria Luisa, futura elettrice palatina. Il delicato riavvicinamento fra Margherita Luisa e il resto della famiglia granducale crollò dopo la nascita di Anna Maria Luisa, quando la piccola contrasse il vaiolo, e, in un colloquio con il marito, quest'ultimo la incolpò aspramente per tutti i suoi problemi.
Nel tentativo di risolvere le dispute familiari il granduca Ferdinando II incoraggiò Cosimo ad allontanarsi da Firenze per compiere un lungo tour delle corti europee: il 28 ottobre 1667 arrivò nel Tirolo presso la zia Anna de' Medici, arciduchessa d'Austria. Viaggiò poi lungo il Reno fino ad Amsterdam, città in cui ricevette gli omaggi da parte della comunità artistica e dove incontrò Rembrandt. Infine, da Amsterdam, Cosimo si recò ad Amburgo per incontrare Cristina di Svezia. Fece ritorno a Firenze nel maggio 1668.
Il viaggio, tuttavia, per quanto contribuì a risollevare l'animo di Cosimo, non fu in grado di sopire i contrasti con la moglie. Così, con il permesso paterno, Cosimo partì nuovamente nel settembre 1668. In questo secondo viaggio il principe visitò la Spagna, il cui sovrano, Carlo II, lo ricevette in udienza privata. Nel gennaio dell'anno seguente arrivò in Portogallo, da dove salpò alla volta dell'Inghilterra.
In Inghilterra il principe visitò le università di Oxford e di Cambridge, ricevendo gli onori per la protezione concessa da suo padre a Galileo Galilei, incontrò Carlo II d'Inghilterra e Samuel Pepys, che lo descrisse come «un uomo molto allegro e affascinante», e infine, nel viaggio di ritorno, si presentò a Luigi XIV, alla suocera Margherita di Lorena e alla cognata Elisabetta d'Orléans, che di lui scrisse:
Dopo questa lunga serie di viaggi di rappresentanza, il giovane Cosimo tornò a Firenze il 1º novembre 1669.
Ferdinando II morì a causa di un ictus il 23 maggio 1670 e fu sepolto nella basilica di San Lorenzo a Firenze. Al momento della sua morte il Granducato aveva una popolazione di 721.594 abitanti.
La morte di Ferdinando II fece scoppiare un'acerrima lotta fra la nuova Granduchessa, Margherita Luisa, e la Granduchessa Madre, Vittoria Della Rovere, per la partecipazione al potere. Cosimo, devotissimo alla madre, risolse la disputa concedendole numerose prerogative ed escludendo Margherita Luisa. Nei primi anni Cosimo III governò con grande fervore: attuò una politica di contenimento delle spese per evitare la bancarotta, permise ai suoi sudditi di presentare una petizione per l'arbitrato nelle controversie e tentò di riformare la pubblica amministrazione del Granducato.
Nel 1675 fu promossa, per volontà del granduca, la Deputazione per la riforma dei Magistrati, composta da alcuni dei principali funzionari granducali, come Emilio Luci e Francesco Feroni, con l'obiettivo di risanare le più importanti magistrature dello Stato. Nel 1680 fu creata, su proposta della stessa deputazione, la Ruota Criminale, un tribunale penale composto esclusivamente da giureconsulti, le cui competenze andarono a sovrapporsi a quelle del tradizionale e più antico magistrato cittadino degli Otto di Guardia e Balia. Questo interesse del granduca, però, non durò a lungo, poiché Cosimo III preferì tornare alle sue consuete pratiche devozionali e delegò gran parte degli affari di Stato alla madre e a un consiglio privato.
Nello stesso tempo peggiorarono ulteriormente i rapporti fra Vittoria Della Rovere e Margherita Luisa, che si sentiva tagliata fuori da qualsiasi influenza politica e mal sopportava i frequenti interventi della suocera nell'educazione del principino Ferdinando. Nonostante ciò, Cosimo si riconciliò nuovamente con la moglie, la quale, nel primo anniversario della morte di Ferdinando II, mise alla luce un figlio maschio, Gian Gastone.
La ritrovata pace coniugale, tuttavia, fu di breve durata poiché, ben presto, le continue intromissioni di Vittoria Della Rovere esaurirono la pazienza di Margherita Luisa, tanto che quest'ultima, nel gennaio 1672, si finse malata. Luigi XIV, allora, mandò in Toscana Alliot le Vieux, medico personale della madre Anna d'Austria, allo scopo di visitare la principessa e di tentare una nuova riconciliazione con il marito. Il medico, a differenza del duca di San Meme, rifiutò il desiderio di Margherita Luisa di essere invitata in Francia per compiere cure termali, avendo compreso che era un trucco per allontanarsi da Firenze, e riuscì a convincere Cosimo III a concedere alla moglie la villa di Pratolino come residenza per almeno qualche mese.
Passato quasi un anno, Cosimo impose alla moglie di ritornare a Firenze, ma costei rifiutò e ottenne con forti pressioni il diritto di vivere alla villa di Poggio a Caiano, anche se il granduca le impose una scorta permanente di quattro soldati e comandò di serrare porte e finestre per impedirle la fuga.
Il 26 dicembre 1674, essendo fallito ogni tentativo di conciliazione, Cosimo III accettò il desiderio della consorte di trasferirsi definitivamente presso il convento di Montmartre, a Parigi, conferendole la dignità di altezza reale e una pensione di 80.000 livre. La granduchessa lasciò la Toscana nel giugno 1675 dopo aver depredato la villa di Poggio a Caiano di ogni oggetto di valore, senza essere particolarmente rimpianta dai sudditi o dal marito, il quale si volse ai piaceri del cibo:
Sempre riguardo alla sua ghiottoneria, una leggenda narra che il tiramisù sia stato creato da alcuni pasticcieri senesi in occasione di una visita di Cosimo III alla loro città, episodio dal quale il tiramisù avrebbe tratto anche il nomignolo di zuppa del duca.
Partita la moglie, l'attenzione del granduca si volse verso la comunità ebraica della Toscana, particolarmente numerosa a Livorno: nonostante gli indubbi servigi che gli ebrei compivano verso l'economia granducale, il 1º luglio 1677 Cosimo III promulgò una legge che proibiva le unioni miste, gli atti sessuali fra ebrei e cristiani e impediva a questi di lavorare presso famiglie ebraiche. Per i trasgressori fu posta come pena una multa di cinquanta corone, e, qualora il soggetto non fosse stato in grado di adempiere al pagamento, la multa veniva sostituita con la tortura o con quattro mesi di carcere. A questa legge si aggiunsero, negli anni seguenti, numerose ordinanze antisemite di cui occorre ricordare le leggi del 16 giugno 1679 e del 12 dicembre 1680, che vietavano, rispettivamente, agli ebrei di visitare prostitute cristiane e ai cristiani quelle ebree.
Tuttavia, non furono solo gli ebrei le vittime dello zelo del granduca: per suo ordine, infatti, furono rimossi dall'altare del duomo di Firenze le statue di Baccio Bandinelli raffiguranti Adamo ed Eva nudi, considerate pornografiche, mentre dal battistero di San Giovanni il granduca fece asportare la spada e l'elmo di Guglielmino Ubertini, il vescovo guerriero della diocesi di Arezzo morto nella battaglia di Campaldino nel 1289, ritenendo sconveniente che un vescovo si fosse dedicato alla guerra.
Ai divieti si aggiunse il coprifuoco, la soppressione dell'antica festa del calendimaggio e regole più rigide e restrittive allo scopo di stroncare la piaga della prostituzione, degli amori illeciti e della sodomia. Infine, per punire i reati di pubblica morale, il granduca istituì L'Ufficio del decoro pubblico, un tribunale speciale con il potere di irrogare a uomini e donne sanzioni che andavano dalla fustigazione, per i casi meno gravi, all'incarcerazione fino a quando i trasgressori non avessero accettato di pentirsi ed entrare in convento.
L'ipocondria e la pietà del Granduca non conoscevano limiti, e l'influenza del clero aumentava sempre più: Cosimo III, infatti, rinnegando completamente la politica laica e tollerante dei suoi avi, rafforzò i poteri e le competenze dei tribunali religiosi e decise di invitare nel Granducato i gesuiti, i quali, in breve, monopolizzarono il sistema educativo. Tutta la vita civica, infatti, «era ridotta a una mostruosa parodia di quella monastica: una vita comunitaria in cui la libertà di azione, di pensiero, di opinioni, di affetti, di abitudini era proibita o regolamentata da editti e metodi inquisitori».
Nel 1678 si aprì la questione sulla successione al ducato di Lorena, il cui duca Carlo V, vedovo, non aveva discendenti, e Cosimo III colse l'occasione per affermare le pretese dei suoi figli. Tali diritti, infatti, derivavano dal fatto che Margherita Luisa era figlia di una principessa lorenese, e aveva lasciato le sue aspettative al figlio maggiore, Ferdinando. Cosimo, allora, cercò di patrocinare il riconoscimento internazionale del figlio, ma non ottenne alcun risultato poiché l'imperatore Leopoldo I, nel timore che il ducato potesse tornare sotto l'influenza francese, si oppose alla successione di Ferdinando. L'anno seguente Carlo V, risposatosi, ebbe un figlio, Leopoldo di Lorena, e la questione si chiuse definitivamente.
Sebbene Margherita Luisa fosse partita, il suo comportamento rimase comunque una delle principali preoccupazioni del marito, che lei assillava con continue richieste di denaro allo scopo di garantirsi quello stile di vita frivolo che, a Firenze, il granduca aborriva.
Nel mese di gennaio 1680 la badessa di Montmartre chiese a Cosimo III di finanziare la costruzione di un serbatoio per l'acqua. Margherita Luisa, infatti, era solita porre il proprio cane in un cesto vicino al fuoco. Con tale comportamento, però, un giorno provocò un incendio, e, anziché chiamare le sue consorelle per spegnerlo, le esortò a fuggire per salvarsi la vita. Il fatto, di per sé di poco conto, era però reso più grave dal momento che, in precedenti occasioni, Margherita Luisa aveva dichiarato esplicitamente che avrebbe voluto bruciare il convento.
Nell'estate dello stesso anno Cosimo III ricevette la notizia che la granduchessa era stata vista bagnarsi nuda in un fiume, provocando grande scandalo. Infuriato, Cosimo si rivolse direttamente a Luigi XIV. Il re di Francia, tuttavia, rifiutò di intervenire, e scrisse al granduca che non aveva più diritto di interferire nella condotta della moglie, avendo egli acconsentito al suo ritiro a vita privata in Francia. Letta la missiva Cosimo si sentì male, e solo l'abilità del suo medico personale, Francesco Redi, il quale gli proibì tassativamente di interessarsi ancora alla vita di Margherita Luisa, gli permise di riprendersi.
Nel 1684 l'imperatore Leopoldo I chiese l'intervento del Granducato di Toscana nella guerra contro i turchi, ottenendo, dopo qualche tentennamento, una risposta positiva che si tradusse nell'ingresso del granducato nella Lega Santa e in ingenti invii di munizioni e rifornimenti. Sebbene la vittoria nell'assedio di Vienna rallegrasse il granduca, questi scrisse che «molti scandali e disordini continuano a verificarsi in materia di rapporti carnali fra ebrei e donne cristiane, poiché permettono che i loro figli siano allattai da balie cristiane». Cosimo impose che tale pratica fosse possibile solo con una specifica autorizzazione presentata al governo e decise di aumentare a sei al giorno il numero delle pubbliche esecuzioni.
Gli ultimi anni del XVII secolo videro l'intrecciarsi di frenetiche trattative fra Cosimo III e le varie corti europee allo scopo di organizzare matrimoni politicamente vantaggiosi per rinsaldare il prestigio della famiglia: essendo Francesco Maria, fratello del granduca, cardinale, l'attenzione fu rivolta verso il primogenito Ferdinando. Nel 1686, per Ferdinando, Cosimo III restrinse le possibili scelte matrimoniali a due sole: Isabella Luisa di Braganza o Violante Beatrice di Baviera.
Cosimo scelse la prima e negoziò un patto le cui clausole erano che Ferdinando e Isabella Luisa sarebbero vissuti a Lisbona; qualora Pietro II del Portogallo non avesse lasciato eredi, Isabella le sarebbe succeduta con Ferdinando quale re consorte, previa rinuncia alle pretese sul Granducato di Toscana. Infine, se Cosimo, Gian Gastone e Francesco Maria fossero morti senza lasciare eredi maschi, la Toscana sarebbe rimasta in unione dinastica con il Portogallo.
Tuttavia Ferdinando, con il pieno sostegno di suo prozio Luigi XIV, respinse il progetto. Cosimo III ripiegò allora su Violante Beatrice di Baviera per rafforzare i legami con la Francia, di cui la Baviera era fedele alleata. La trattativa fu complessa perché Ferdinando Maria di Baviera, padre della sposa, aveva perso 300.000 ugherri in un investimento sbagliato che gli aveva consigliato proprio il granduca Ferdinando II, padre di Cosimo III, e quest'ultimo fu perciò costretto ad accettare una dote nuziale estremamente misera in modo da compensare il danno arrecato.
Fra le varie manie del granduca, una delle più ossessive fu quella di ottenere il cosiddetto "trattamento regio", che consisteva quasi esclusivamente nel fatto che lui, o i suoi ambasciatori, non avrebbero più dovuto togliersi il cappello di fronte agli altri sovrani.
Pur di raggiungere lo scopo furono impiegate immense risorse in spese di rappresentanza, e, quando nel giugno 1689 Vittorio Amedeo II di Savoia, pur essendo soltanto duca, ottenne il titolo dalla Spagna e dal Sacro Romano Impero, Cosimo III ne fece una vera e propria malattia, inviando lettere a tutte le corti d'Europa per obiettare che, nella gerarchia italiana, il granduca di Toscana era sempre stato considerato superiore al duca di Savoia, aggiungendo poi che «La Casa di Savoia non aveva aumentato i propri dominii fino al punto di competere coi re, e la Casa dei Medici non aveva perso nulla in splendore e possedimenti, e quindi non c'era alcun motivo per promuovere uno e deteriorare l'altro».In altre lettere, dirette all'imperatore Leopoldo I, Cosimo III ricordava l'assistenza finanziaria e militare all'impero, e l'imperatore, ansioso di evitare attriti con il granduca, gli suggerì di maritare la figlia Anna Maria Luisa con l'elettore Giovanni Guglielmo del Palatinato. L'influenza dell'elettore palatino presso gli altri principi tedeschi fu sufficiente a garantire a Cosimo III, due anni più tardi, il titolo di Sua Altezza Reale il Serenissimo Granduca di Toscana, e, al riguardo, lo storico Jacopo Riguccio Galluzzi scrisse:
Il matrimonio della principessa Anna Maria Luisa aveva però compromesso le relazioni con Luigi XIV, essendo il marito della principessa uno dei nemici più odiati dal re.
Il 9 ottobre 1691 la Francia, l'Inghilterra, la Spagna e la Repubblica delle Sette Province Unite, nell'ambito della guerra dei nove anni, garantirono la neutralità del porto toscano di Livorno, ma l'imperatore, che stava tentando di ottenere da Cosimo III i suoi diritti feudali sulla Corsica, gli ordinò di allearsi con l'Austria. Il granduca rispose che, se lo avesse fatto, la Francia avrebbe inviato una flotta da Tolone per occupare il suo Stato. Leopoldo I, suo malgrado, accettò questa scusa, e, per evitare che Cosimo III si orientasse verso la Francia, si limitò a esigere come contribuzione di guerra solo i canoni minori e indiscussi. Risolti questi problemi, Cosimo III inasprì ulteriormente le già rigide norme sulla moralità pubblica affermando che «entrare nelle case per fare l'amore con le ragazze, e restare oziosi davanti a porte e finestre, è un grande incentivo per stupri, aborti e infanticidi», e, rispetto alle sanzioni già decretate, decise di aumentare le multe.
Il fanatismo coincise con una nuova ondata di tasse che portarono la Toscana a una fase di stagnazione economica cagionata dall'irrigidimento delle corporazioni e dei dazi commerciali: una balla di lana, ad esempio, nel tragitto da Livorno a Cortona doveva attraversare dieci dogane interne, ognuna con un dazio diverso. Questo aumentava i costi delle importazioni, e, soprattutto, delle esportazioni, distruggendo la manifattura e l'agricoltura, un tempo fiorenti. Il granduca, tuttavia, non si occupava di questa emergenza e preferiva supervisionare l'Ufficio di pubblica decenza: le pene furono ancora aumentate e si andava affollando il carcere delle Stinche. In questa prigione le prostitute processate o in attesa di giudizio languivano per anni con scarsa possibilità di alimentarsi se non potevano permettersi le multe a loro carico, né erano disponibili permessi o esenzioni, salvo per coloro che fossero in grado di pagare la somma assai ingente di sei corone al mese.
In contrasto agli interessi degli avi, Cosimo III si disinteressò delle università e dell'istruzione superiore e decise di ripristinare la legge, già in vigore al tempo della minore età di Ferdinando II e da questi abolita, che proibiva agli studenti di frequentare la scuola di fuori della Toscana, rafforzando in tal modo il monopolio dei gesuiti. Un contemporaneo scrisse che non un solo uomo a Firenze era in grado di leggere o scrivere in greco, in netto contrasto con i maestri della Repubblica di Firenze, e, in una lettera del 10 ottobre 1691, il segretario personale di Cosimo III riportò:
Altre preoccupazioni si aggiunsero a quelle morali: Ferdinando e Violante, nonostante fossero sposati da oltre cinque anni, non avevano generato alcun figlio. Il granduca cercò di rispondere a tale problema imponendo giorni speciali di devozione e comandò di erigere una colonna della fertilità, gesto che gli attirò il ridicolo popolare. Questo matrimonio non permise un'unione felice.
Nel 1694 morì Vittoria Della Rovere: i suoi beni, i ducati di Montefeltro e della Rovere, ereditati da suo nonno il duca di Urbino, furono conferiti al suo figlio più giovane, Francesco Maria de' Medici.
Temendo che Ferdinando non fosse in grado di generare prole, Cosimo III decise di accasare forzatamente il proprio figlio terzogenito Gian Gastone, di cui erano note le tendenze omosessuali, con una principessa tedesca, Anna Maria Francesca di Sassonia-Lauenburg, ricca erede del ducato di Sassonia-Lauenburg. I due si sposarono il 2 luglio 1697, ma l'incompatibilità degli sposi fece sì Gian Gastone si volgesse subito a compagnie maschili, per poi abbandonare la moglie e fare ritorno a Firenze nel 1708.
Il XVII secolo non si concluse bene per il granduca: non aveva nipoti, la Francia e la Spagna non gli riconoscevano il suo titolo di altezza reale e il duca di Lorena si era dichiarato re di Gerusalemme senza alcuna opposizione. Nel maggio 1700 Cosimo III avviò un pellegrinaggio verso Roma e il papa Innocenzo XII, dopo molte insistenze, gli conferì il titolo, puramente onorifico, di canonico di San Giovanni in Laterano. Felicissimo per la calorosa accoglienza del popolo, Cosimo lasciò Roma con un frammento delle viscere di san Francesco Saverio.
Il 1º novembre 1700, la morte senza eredi di Carlo II di Spagna provocò lo scoppio della guerra di successione spagnola, che coinvolse tutte le potenze europee divise in due grandi coalizioni, l'una guidata dalla Francia e l'altra dall'Austria. La Toscana rimase neutrale e Cosimo – apparendo in un primo momento più probabile la vittoria francese – riconobbe Filippo, duca d'Angiò, come re di Spagna, ottenendo in cambio l'investitura del feudo di Siena e il riconoscimento del titolo di altezza reale.
Nel frattempo Gian Gastone sperperava il proprio denaro in Boemia e il granduca, allarmato, inviò uno dei suoi consiglieri, il marchese di Rinuccini, per esaminare i debiti del principe, scoprendo che fra i creditori vi era anche l'arcivescovo di Praga e Jan Josef, conte di Breuner. Nel tentativo di allontanare il principe dalla sua vita dissoluta, Rinuccini cercò di costringere Anna Maria Francesca a trasferirsi a Firenze, dove Gian Gastone avrebbe desiderato tornare, ma lei rifiutò anche perché il suo confessore, sperando di trattenerla in Boemia, le rammentava le morti sospette di Leonora Álvarez de Toledo e di Isabella de' Medici.
Nei suoi ultimi anni la devozione di Cosimo III era divenuta ancora più forte: era infatti solito visitare giornalmente il convento di San Marco, tanto che un contemporaneo scrisse che «il Granduca conosce tutti i monaci di San Marco almeno di vista». Riguardo a ciò, nel 1719 lo stesso Cosimo III affermò che Dio gli aveva chiesto «di impegnare il Granducato al governo e dominio assoluto del più glorioso san Giuseppe».
Nel 1705 la morte di Leopoldo I portò sul trono imperiale il giovane Giuseppe I, il quale, dopo l'esito favorevole della battaglia di Torino – che mutò le sorti della guerra sul fronte italiano in favore dell'Austria – decise di mandare un inviato a Firenze per raccogliere i diritti feudali, pari alla somma esorbitante di 300.000 dobloni, e per costringere il neutrale Cosimo III a riconoscere le pretese del fratello, l'arciduca Carlo, al trono di Spagna. Cosimo, incapace di opporsi a una tale pretesa e allo stesso tempo timoroso di un intervento navale francese contro di lui, scelse di pagare parte della somma ma rifiutò di riconoscere l'arciduca Carlo come re di Spagna. Inoltre, fu obbligato a dare alloggio alle truppe austriache al comando del principe Eugenio di Savoia, partite alla conquista del Regno di Napoli.
Intanto la salute del principe ereditario Ferdinando, malato di sifilide allo stato terminale, precipitava, tanto che non era neppure in grado di riconoscere il padre. Cosimo III, distrutto dal dolore e conscio del pericolo concreto di estinzione della dinastia, chiese l'aiuto del papa Clemente XI allo scopo di convincere Anna Maria Francesca a trasferirsi a Firenze con Gian Gastone. Il pontefice mandò l'arcivescovo di Praga per rimproverarla ma non ottenne successo, e il Granduca, in una lettera alla figlia, citando come esempio la propria complicata storia matrimoniale, aggiunse che non si era minimamente preoccupato di cercare una riconciliazione.
Al problema dinastico si aggiunse il pericolo della bancarotta, determinato dagli esborsi all'imperatore Giuseppe I e testimoniato anche da alcune lettere scritte del granduca alla figlia: «Io posso dirti ora, nel caso in cui non sei informata, che non abbiamo soldi a Firenze», aggiungendo che «due o tre quarti della mia pensione sono caduti in mora». Nel 1708 Gian Gastone tornò in Toscana, senza la moglie, e l'imperatore, prevedendo l'impossibilità che potessero nascere degli eredi da Anna Maria Luisa, iniziò a meditare di occupare militarmente la Toscana.
Cosimo III, nel tentativo di evitare l'estinzione del casato, costrinse il proprio fratello Francesco Maria de' Medici a lasciare l'abito cardinalizio e a sposarsi, nonostante l'età avanzata e la salute malferma, con la giovanissima principessa Eleonora Luisa Gonzaga, nella speranza di avere un erede. Il tentativo fallì sia per l'iniziale resistenza della principessa a consumare il matrimonio, vinta poi con lusinghe e minacce, sia per la subitanea scomparsa di Francesco Maria, avvenuta dopo soli due anni.
Privo di eredi e impossibilitato a far succedere gli altri rami della famiglia, esclusi alla successione con atto non modificabile di Cosimo I, il granduca cercò disperatamente di impedire che la Toscana cadesse in mani straniere e concepì il ripristino della Repubblica di Firenze. Tuttavia, per quanto ingegnoso, il progetto presentava molti ostacoli: Firenze era nominalmente un feudo imperiale e Siena era stata ricevuta da Carlo V, pertanto sarebbe stato necessario l'assenso della Spagna e dell'imperatore. In un primo momento il progetto sembrò volgere al meglio: l'ambasciata del marchese Rinuccini permise di convincere i governi britannico e olandese, timorosi della potenza asburgica, a dare l'assenso al progetto, ma una precisazione di Cosimo III, secondo cui la repubblica sarebbe stata approvata solo con l'estinzione assoluta dei Medici e la morte di Giuseppe I, fece fallire il negoziato in procinto di essere approvato alla conferenza di Geertruidenberg.
Morto Giuseppe I, il di lui fratello Carlo VI, già pretendente al trono di Madrid, accettò un incontro pubblico con l'elettrice palatina nel dicembre 1711, che si concluse affermando che non aveva alcuna obiezione alla sua successione, a patto che, alla sua morte, il Granducato passasse all'imperatore o a un membro della casa d'Asburgo. La proposta fu rifiutata dall'interessata così come da uno sdegnato Cosimo III, al quale, tuttavia, non restava altro che aspettare i risultati dei trattati di Utrecht e di Rastatt.
Il 30 ottobre 1713 calò nella tomba il principe ereditario Ferdinando, e, il 26 novembre, Cosimo III depositò un disegno di legge al Senato dei Quarantotto, legislatore nominale della Toscana, per garantire alla figlia il diritto di successione in caso di morte prematura di Gian Gastone. L'approvazione della richiesta, all'unanimità, fece infuriare Carlo VI, il quale replicò che, essendo il Granducato feudo imperiale, solo l'imperatore aveva la prerogativa di scegliere l'erede in caso di estinzione completa della dinastia, mentre Elisabetta Farnese, seconda moglie di Filippo V di Spagna ed erede del Ducato di Parma, reclamò il diritto di successione ai Medici essendo bis-nipote di Margherita de' Medici.
Nel mese di maggio 1716 l'imperatore assicurò all'elettrice e al granduca che non vi era nessun ostacolo insormontabile alla successione di Anna Maria Luisa, ma aggiunse che l'Austria e la Toscana avrebbero dovuto trovare presto un accordo per l'erede della stessa, e, come incentivo, propose progressi territoriali.
Nel giugno 1717 Cosimo III, con il sostegno imperiale, nominò la Casa d'Este come erede dei Medici, stabilendo che ad Anna Maria sarebbe succeduto il duca Rinaldo d'Este, alleato e parente dell'imperatore, dando eventualmente vita a un'unione dinastica fra il Granducato di Toscana e il Ducato di Modena. Tuttavia, nel 1718, si formò una coalizione internazionale antispagnola fra Gran Bretagna, Francia e Olanda, alla quale aderì in seguito anche l'imperatore, che, attraverso il trattato di Londra del 2 agosto 1718 (detto anche Quadruplice Alleanza), per giungere a un compromesso con la Spagna, elaborò un "piano di pacificazione toccante le successioni di Toscana e di Parma", attraverso il quale si stabilì che a Gian Gastone sarebbe succeduto don Carlo di Borbone, figlio primogenito di Elisabetta Farnese e di Filippo V di Spagna, ignorando i diritti di Anna Maria Luisa. A nulla valsero gli uffici presso le corti europee dell'inviato del granduca, il marchese Neri Corsini, il quale aveva tentato invano di guadagnare la Gran Bretagna alla causa dell'indipendenza toscana, sostenendo che la cessione del Granducato alla Spagna o all'Austria avrebbe pregiudicato l'equilibro italiano ed europeo, nonché i considerevoli interessi inglesi sul porto di Livorno. A conferma del fatto che ormai la questione toscana era soltanto nelle mani delle grandi potenze, a Cosimo III non fu inviata neanche una comunicazione ufficiale su quanto deciso.
Nel giugno 1717 morì Giovanni Guglielmo del Palatinato e Anna Maria Luisa tornò a Firenze portando con sé molti preziosi, che, sia pure in parte, alleviarono lo stato disastroso delle finanze granducali. Cosimo III, poi, nominò Violante Beatrice di Baviera, vedova del principe ereditario Ferdinando, governatrice di Siena per evitare che l'inimicizia reciproca con sua figlia, l'elettrice del Palatinato, sfociasse in una lotta aperta, ma non ci riuscì. Questo e un altro episodio, un incidente di caccia in cui il granduca uccise accidentalmente il conte di San Crispino, prostrarono la fibra dell'ormai anziano Cosimo III, che fu talmente sconvolto da voler essere giudicato dai cavalieri dell'Ordine di Santo Stefano. Infine, nel settembre 1721, morì anche Margherita Luisa, commemorata dal granduca con una solenne messa: lasciava i suoi beni a una lontana parente, la principessa di Epinoy, nonostante fossero viventi i suoi figli.
La missione diplomatica di Neri Corsini presso il congresso di Cambrai negli anni 1720-1722 si risolse in un nuovo fallimento. Dopo aver ingaggiato con l'Impero un'inutile battaglia combattuta a colpi di scritti storico-giuridici sulla sovranità della Toscana, a Corsini nel 1723 non rimase che far registrare negli atti del congresso una formale protesta in nome del granduca, del tutto ignorata dalle grandi potenze. Fu confermata la successione di Carlo di Borbone in veste di feudatario dell'imperatore, poi ulteriormente ribadita dal trattato di Vienna del 1725.
Il 22 settembre 1723 il granduca visse due ore in preda a una crisi di tremore. Al suo capezzale erano presenti il nunzio apostolico e l'arcivescovo di Pisa, il quale disse: «questo Principe ha richiesto poca assistenza, al fine di morire bene, perché, in tutto il lungo corso della sua vita, aveva studiato e curato (il modo) per prepararsi alla morte». Il 25 ottobre 1723, sei giorni prima della morte, Cosimo III emanò un proclama sostenendo che la Toscana sarebbe rimasta indipendente, Anna Maria Luisa avrebbe ottenuto la successione dopo la sua morte e quella del fratello e che avrebbe avuto la facoltà di adottare un successore legittimo. Tale proclama venne completamente ignorato dalle potenze europee e, il 31 ottobre, Cosimo III morì, all'età di 81 anni. Fu sepolto nella basilica di San Lorenzo a Firenze. Riguardo ai suoi ultimi momenti, Indro Montanelli e Roberto Gervaso scrissero:
E infine, come in un giudizio conclusivo, gli stessi Montanelli e Gervaso stigmatizzarono così il granduca:
Nel 1857, durante una prima ricognizione delle salme dei Medici, così venne ritrovato il suo corpo:
Cosimo III, infatti, lasciò la Toscana come uno dei paesi più poveri d'Europa: le casse dello Stato completamente vuote, il popolo stanco del fanatismo religioso, lo Stato che non era altro che una pedina nello scacchiere politico europeo, l'esercito contava appena 2500 soldati, alcuni dei quali erano infermi e di oltre 80 anni, mentre la flotta era stata ridotta a due galere con un equipaggio di 132 marinai. Fra i suoi provvedimenti è però importante l'editto del 24 settembre 1716 con il quale furono determinati i confini delle quattro regioni vinicole (Chianti, Pomino, Carmignano e Val d'Arno di Sopra) e il riordino delle collezioni di famiglia.
Gli succedette il figlio Gian Gastone, che abrogò le leggi di persecuzione, licenziò i preti, ridusse i fasti della corte e il peso del fisco, dando respiro alla Toscana, ma senza riuscire a sostenerne l'indipendenza. Alla morte di Gian Gastone nel 1737 il ramo maschile dei Medici si estinse, e, in forza della rinuncia di Carlo di Borbone, ascese al trono Francesco Stefano di Lorena, nipote di quel Carlo V cui Cosimo, nel 1679, aveva sperato succedesse uno dei suoi figli.
Il suo regno, caratterizzato da accentuata pressione fiscale che ne accelerò l'impoverimento, e dominato, soprattutto negli ultimi anni, dal problema della successione, vide attenuarsi progressivamente la promozione e l'incoraggiamento della tradizione scientifico-filosofica galileiana. Questo mutato atteggiamento è stato a lungo considerato la conseguenza dell'influenza esercitata sul Granduca da consiglieri bigotti. Più probabilmente, sotto il regno di Cosimo venne a maturazione un processo di involuzione della ricerca scientifica in Toscana che aveva iniziato a manifestarsi fin dagli anni Cinquanta del Seicento.
Cosimo III ebbe tre figli da Margherita Luisa d'Orléans, nipote di Enrico IV di Francia:
Ferdinando de' Medici (1663-1713), sposato con la duchessa Violante Beatrice di Baviera, nessuna discendenza.
Anna Maria Luisa de' Medici, (1667-1743), sposata con Giovanni Guglielmo del Palatinato, nessuna discendenza.
Gian Gastone de' Medici (1671-1737), sposato con Anna Maria Francesca di Sassonia-Lauenburg, nessuna discendenza.Cosimo non ebbe mai un buon rapporto con il figlio primogenito, Ferdinando: il suo carattere rigido e bigotto, infatti, mal si accordava con quello estroso e libertino del figlio, e l'infelice matrimonio con una principessa bavarese, Violante Beatrice, non contribuì certo a migliorarne il rapporto con il padre. Ferdinando morì di sifilide, contratta durante un soggiorno a Venezia.
La secondogenita Anna Maria Luisa, invece, fu la sua figlia prediletta, l'unica che condividesse lo zelo e la rigida pietà religiosa; si sposò con l'elettore palatino Giovanni Guglielmo, ma anch'ella non ebbe eredi. Gian Gastone, l'ultimogenito, malinconico e abulico, succedette al padre, di cui disprezzava i metodi di governo e la corte, ma neppure lui mise al mondo degli eredi.
Dal 5 febbraio 1691 al 31 ottobre 1723: Sua Altezza Reale il Serenissimo Granduca di Toscana.La titolazione ufficiale di Cosimo III era "Cosimo Terzo, per grazia di Dio, Granduca di Toscana".
AA.VV., La Toscana nell'età di Cosimo III. Atti del convegno Pisa-San Domenico di Fiesole (Fi) 4-5- giugno 1990, Firenze, Edifir, 1993.
 Antonio Ferrini, Compendio di storia della Toscana dall'origine degli Etruschi fino ai nostri tempi, Firenze, Tipografia di Sansone Coen, 1840.
Marco Mochi, Cosimo III e le sinistre informazioni, pietre medicee da San Donato a Scopeto a San Iacopo Sopr'Arno, Firenze, Press & Archeos, 2017., ISBN 978-88-968-76-82-4.
 Indro Montanelli e Roberto Gervaso, Storia d'Italia: l'Italia del Seicento, Milano, Rizzoli, 1978, ISBN 978-88-17-42011-2.
 Indro Montanelli e Roberto Gervaso, Storia d'Italia: l'Italia del Settecento, Milano, Rizzoli, 1998, ISBN 978-88-17-11830-9.
 Paul Strathern, The Medici: Godfathers of the Renaissance, London, Vintage books, 2003, ISBN 978-0-09-952297-3.
 John Rigby Hale, Florence and the Medici, Londra, Orion books, 1977, ISBN 1-84212-456-0.
 Ernst Van de Wetering, Rembrandt: The Painter at Work, Amsterdam, Amsterdam University Press, 1997, ISBN 978-90-5356-239-0.
 Kenneth Meyer Setton, Western Hostility to Islam and Prophecies of Turkish Doom, Amer Philosophical Society, 1992, ISBN 978-0-87169-201-6.
 Jacopo Riguccio Galluzzi, Istoria del Granducato di Toscana sotto il governo della Casa Medici, Livorno, Stamperia Vignozzi, 1781.
 Francesco Soletti e Ettore Toscani, L'Italia del caffè, Milano, Touring, 2004, ISBN 88-365-3051-6.

Flavio Claudio Giulio Costanzo Gallo, meglio noto come Costanzo Gallo (latino: Flavius Claudius Iulius Constantius Gallus; Massa Veternensis, 325/326 – Pola, 354), è stato un politico romano, membro della dinastia costantiniana, Cesare d'Oriente dal 351 alla sua morte e tre volte console, dal 352 al 354.
A causa del suo governo giudicato fallimentare e odioso, l'imperatore Costanzo II, suo cugino e cognato, ne ordinò l'arresto e l'esecuzione.
Nato nel 325 o 326 a Massa Veternensis, in Italia, Gallo era figlio di Giulio Costanzo, a sua volta figlio dell'imperatore dell'epoca tetrarchica Costanzo Cloro e di Teodora e pertanto fratellastro dell'imperatore Costantino I. È noto che avesse una sorella, dal nome sconosciuto e prima moglie di Costanzo II (335), un fratello, morto nelle purghe del 337, e un fratellastro, il futuro imperatore Giuliano, nato da un secondo matrimonio del padre.
Nel maggio 337, alla morte di Costantino I, l'impero passò nelle mani dei tre figli dell'imperatore (Costantino II, Costanzo II e Costante I) e di un loro cugino (Flavio Dalmazio). Durante l'estate si verificò un eccidio dei membri maschili della famiglia imperiale che potevano reclamare qualche diritto di successione: l'eccidio fu voluto e messo in atto dall'esercito, ma non venne ostacolato dai tre figli di Costantino, che furono gli unici a salvarsi oltre a Gallo e a Giuliano, all'epoca molto giovani. La ragione per la quale Gallo si salvò potrebbe essere legata al fatto che all'epoca soffriva di una malattia ritenuta mortale, ma è anche verosimile che Costanzo abbia interceduto in favore della vita del proprio cognato.La ricostruzione della giovinezza di Gallo maggiormente condivisa dagli studiosi moderni è quella che lo vuole cresciuto assieme al fratellastro Giuliano: prima a Nicomedia, sotto la tutela di Eusebio di Nicomedia (parente di Giuliano e vescovo di Nicomedia); poi a Costantinopoli, nel 340, a seguito della nomina di Eusebio a vescovo della capitale; infine dal 341, anno della morte di Eusebio, nella residenza imperiale di Macellum, in Cappadocia, per ordine di Costanzo II. Altre testimonianze suggeriscono che Gallo, prima di trasferirsi a Macellum, abbia studiato a Efeso, dove avrebbe ereditato dei possedimenti; Giuliano afferma che Gallo fu richiamato a Macellum dal suo esilio a Tralle. Sia Sozomeno che Gregorio Nazianzeno concordano che i due fratelli ricevettero un'educazione adeguata al loro rango, mostrando interesse per la religione cristiana; viene riportato un episodio in cui i due fratelli gareggiarono nella costruzione di un tempio per San Mamante martire: la parte costruita da Giuliano sarebbe poi crollata in occasione di un terremoto, mentre quella edificata da Gallo sarebbe rimasta in piedi. Giuliano racconta di come Gallo soffrisse la permanenza forzata a Macellum, dove era loro proibito frequentare giovani nati liberi della loro stessa età, fino a divenire talvolta violento. I due ricevettero probabilmente la visita del cugino Costanzo nel 347, mentre l'imperatore si recava da Ancira a Hierapolis Bambyce.
Il 18 gennaio 350, le truppe romane di stanza in Gallia acclamarono il generale Magnenzio imperatore. Per neutralizzare l'usurpatore, che aveva ucciso l'augusto di Occidente Costante I, Costanzo II decise di organizzare una campagna militare nell'ovest. Volendo garantire la presenza di un rappresentante imperiale in Oriente, e non avendo un erede, Costanzo scelse di elevare il cugino Gallo al rango di cesare (vice-imperatore) per l'Oriente. Gallo andò a Sirmio, forse con Giuliano, per sottoporsi alla cerimonia di elevazione, che avvenne il 15 marzo 351: per rafforzare i legami tra i due cugini, Gallo ricevette il nome di Costanzo, fu nominato console assieme a Costanzo II per gli anni 352, 353 e 354, e sposò Costantina, sorella dell'imperatore.Costantina era la sorella maggiore di Costanzo II, ed era molto più vecchia di Gallo. Era stata elevata al rango di augusta dal padre Costantino I ed era stata da questi data in moglie al cugino Annibaliano, "re dei re e delle genti pontiche" e anche lui vittima della purga del 337. Sebbene alcune fonti sostengano che il matrimonio avesse lo scopo di garantire la lealtà di Gallo, è possibile che fosse pure uno strumento per controllare Costantina. La figlia di Costantino, infatti, era stata al potere come moglie di Annibaliano, aveva organizzato la resistenza di Vetranione contro Magnenzio, e gli ambasciatori di quest'ultimo ne avevano chiesto la mano a Costanzo. Il matrimonio, quindi, avvantaggiò Costanzo, in quanto allontanava Costantina dalla corte e quindi dal centro del potere, ma anche la donna stessa, che si ritrovò in un ruolo che le permise di controllare il giovane cesare. Ad ogni modo il matrimonio, forse suggerito da Costantina stessa, produsse una bambina, di nome e destino ignoti.
Secondo alcune fonti, i rapporti tra Costanzo II e Gallo non furono buoni sin dal primo momento. Teofilo indiano, un missionario ariano di origine indiana e ben visto da entrambi, fece da mediatore tra i due cognati, convincendoli a stringere un patto di non aggressione e aiutandoli attivamente a rispettarlo. Costanzo nominò personalmente i ministri di Gallo, tra cui il prefetto del pretorio (Tallasio) e il quaestor sacri palatii (Monzio Magno), impedendo a Gallo di scegliere uomini di propria fiducia. Durante il viaggio da Sirmio ad Antiochia (la sua capitale), Gallo passò dal fratello Giuliano a Nicomedia, e forse in questa occasione invitò il fratellastro a comparire con lui a teatro, un atto che insospettì Costanzo.Gallo arrivò ad Antiochia il 7 maggio 351: secondo alcune fonti, l'entrata in città fu caratterizzata dalla comparsa di una croce nel cielo. Fu probabilmente all'inizio del suo governo che Gallo ordinò di traslare le reliquie del martire cristiano Babila nel recinto di Apollo a Dafne; In seguito Giuliano ebbe a dire che tale dissacrazione del tempio di Apollo causò la morte del fratello.Durante il periodo tra il passaggio di Costanzo II in Occidente e l'arrivo di Gallo in Oriente, oppure immediatamente dopo l'arrivo del Cesare ad Antiochia, avvenne la sollevazione degli Ebrei in Palestina. La ribellione, che ebbe il suo epicentro nella città di Diocesarea, iniziò con l'assalto notturno alla guarnigione romana, che venne distrutta, e che permise agli Ebrei di procurarsi le armi necessarie; in seguito uccisero gli abitanti di etnia diversa, come gli Elleni e i Samaritani. Gallo inviò (351 o 352) il suo magister equitum Ursicino a sedare la rivolta nel sangue: ordinò che venissero uccisi molte migliaia di rivoltosi, anche quelli tanto giovani da non essere un pericolo, e che le città ribelli di Diocesarea, Tiberiade e Diospoli fossero distrutte. Non è da escludere che il successo in Palestina abbia indotto Gallo a considerare le possibilità di riuscita di un complotto contro Costanzo.L'arrivo di Gallo ad Antiochia fu probabilmente il periodo in cui avvenne un tentativo di assassinio del nuovo Cesare. Ammiano Marcellino riferisce che una donna ottenne udienza da Gallo e gli rivelò un complotto di alcuni soldati contro di lui; Costantina, felice come se la vita del marito fosse ora al sicuro, ricompensò la donna e la mise su un carro mandandola per le vie della città, contando che l'esempio spronasse altri delatori. Probabilmente allo stesso episodio si riferisce Giovanni Zonara quando, dopo aver parlato della battaglia di Mursa Maggiore (28 settembre 351) afferma che Magnenzio organizzò un attentato contro Gallo per distogliere l'attenzione di Costanzo II dall'Occidente: gli assassini alloggiarono nella capanna di una vecchia ma, essendosi ubriacati durante la cena, le rivelarono i piani, pensando che la donna fosse innocua; la vecchia, invece, riferì il piano a Gallo, che mandò i suoi uomini ad arrestare i cospiratori e li mise a morte. La versione di Ammiano sembra basarsi sulla conoscenza popolare derivata dalla parata della informatrice sulle strade di Antiochia; la versione di Zonara potrebbe mostrare la disponibilità di fonti più informate, o, più probabilmente, una rielaborazione letteraria della materia storica.
I primi anni del governo di Gallo furono caratterizzati dalla mancanza di scontri con i Sasanidi; sebbene alcune fonti riferiscano di vittorie di Gallo contro i tradizionali nemici dell'impero, è plausibile che il periodo di pace non sia dipeso dalle capacità militari del cesare.Dopo la firma di una pace nel 350 e il conseguente abbandono di Nisibis, il re sasanide Sapore II fu infatti impegnato a respingere gli attacchi delle tribù nomadi nelle regioni orientali del suo regno. Né Gallo è da connettere in alcun modo agli scontri che potrebbero essersi verificati nel 352 e 353, in base a quanto riferito da Ammiano Marcellino.
Sempre Ammiano, però, riferisce dell'azione di Gallo nella primavera del 354: il cesare aveva infatti l'intenzione di muoversi con l'esercito da Antiochia a Hierapolis Bambyce, da dove partivano di solito le campagne militari romane contro i Sasanidi; non è noto però se raggiunse mai la città frontaliera e se l'azione fosse l'inizio di una vera campagna o una dimostrazione di forza per tenere a bada i Sasanidi. Di certo si sa di un fallito tentativo di attacco a sorpresa del comandante persiano Nohodare contro la città romana di Batne, in occasione di una fiera che aveva luogo ad inizio settembre.
Nel tardo 354 avvenne un attacco delle popolazioni dell'Isauria contro Seleucia, impegnando il comes Castricio e tre legioni: Gallo inviò a difendere la città una forza comandata dal nuovo comes Orientis, Nebridio, che si mosse da Antiochia e disperse i ribelli.
L'imperatore fu raggiunto nella sua corte di Milano da voci contro il governo di Gallo, le quali prefiguravano una possibile ribellione ad Antiochia contro il cesare, proprio mentre Costanzo era ancora impegnato nel debellare la minaccia costituita da Magnenzio; l'imperatore da una parte iniziò a richiedere al cugino di recarsi alla corte di Milano, dall'altra ridusse il numero di truppe dell'esercito orientale che facevano capo direttamente al cesare, in modo da ridurne il potere. Intanto, gli uomini che Costanzo aveva piazzato nei posti vitali dell'amministrazione pubblica continuavano a controllare il cesare, creando un ovvio contrasto di poteri.
Nel 353 avvenne un episodio di questo sforzo di Gallo per sanzionare la propria autorità sui funzionari che almeno formalmente erano alle sue dipendenza. In questa occasione, Gallo ordinò la condanna a morte di un certo Clemazio di Alessandria d'Egitto: il processo venne demandato al comes Orientis Onorato, ma siccome la suocera di Clemazio aveva versato una somma di denaro a Costantina per farlo condannare, la sentenza era stata già decisa. Onorato eseguì la condanna a morte, però andò poi a rapporto da Tallasio, prefetto del pretorio d'Oriente, che protestò a sua volta per l'ingerenza di Gallo in questioni che non lo riguardavano (il comminare una condanna a morte), sia con Gallo che direttamente con Costanzo.
Gallo entrò in contrasto anche con la classe senatoriale di Antiochia. Si verificò infatti in oriente un sensibile aumento del prezzo del grano, dovuto forse ad una carestia oppure alla necessità di sottrarre grandi quantità di prodotto dal mercato per rifornire le truppe. Gallo prese alcuni fallimentari provvedimenti volti a ridurre il prezzo di questo bene, andando però contro gli interessi della classe senatoria, tra i cui membri c'erano molti produttori. Alcuni membri del concilio cittadino di Antiochia accusarono loro colleghi con i quali erano in contrasto: Gallo ne condannò molti a morte con l'accusa di aver speculato sul prezzo del grano. Questa volta Onorato si rifiutò di eseguire le sentenze e l'intervento di Tallasio fece sì che questi esponenti del concilio cittadino fossero salvati, ribadendo al contempo l'indipendenza del prefetto rispetto al cesare. Successivamente, forse in relazione al suo intervento, Onorato fu sostituito da Nebridio.
Sempre nel 353, Tallasio morì di cause naturali: Costanzo nominò nuovo prefetto Domiziano, conferendogli il compito di controllare Gallo o più semplicemente di rinnovargli l'ordine di presentarsi a corte.
Giunto ad Antiochia con alcune unità della guardia, Domiziano attraversò la città senza fermarsi a salutare Gallo, un atto con cui fece chiaramente capire di non riconoscerlo come proprio superiore; intimò poi al cesare, consegnandogli le lettere di Costanzo, di recarsi immediatamente a Milano alla corte imperiale, minacciandolo di tagliargli i rifornimenti per la corte antiochena. In un rapido susseguirsi di eventi sempre più concitati, Gallo ordinò l'arresto di Domiziano, il quale venne difeso dal quaestor sacrarum largitionum Monzio Magno; entrambi gli uomini furono picchiati e uccisi dai soldati, dietro ordine di Gallo e istigazione del curator urbis Luscus.
Una seconda versione dei fatti vuole Costanzo geloso dei successi di Gallo contro i Sasanidi, Domiziano inviato ad impedire che Gallo celebrasse un trionfo ad Antiochia, Monzio ricevere l'ordine di arrestare l'inviato di Costanzo e rifiutarsi sulla base della limitazione di potere di Gallo e Costantina prendere Monzio dalla sedia e gettarlo ai soldati che l'avrebbero ucciso assieme a Domiziano, con il consenso di Gallo.
Prima di morire, Monzio Magno aveva fatto i nomi di Epigono di Cilicia, un filosofo, e di Eusebio di Emesa, un oratore, che furono arrestati e processati. Secondo una testimonianza di Ammiano Marcellino, l'agire di Domiziano e di Monzio potrebbe essere stato legato ad un tentativo di colpo di Stato organizzato ai danni di Gallo: infatti i due arrestati erano tribuni fabricarum e, in quanto responsabili delle fabbriche di armi, avevano dato la loro disponibilità a rifornire di armi una eventuale sommossa contro Gallo.Fu in questa occasione che Gallo richiamò Ursicino da Nisibis, per presiedere al processo contro Epigono ed Eusebio. Ammiano Marcellino, che era giunto ad Antiochia assieme a Ursicino, testimonia come il suo mentore sottopose a torture i due accusati, per volere diretto di Gallo e Costantina; lo storico li ritiene entrambi innocenti, ma sebbene Eusebio morisse proclamandosi tale, Epigono trovò la sua fine dopo essere stato costretto dalla tortura a confessarsi colpevole. Poiché a Tiro erano state trovate dei paludamenti imperiali confezionati in gran segreto, Ursicino interrogò e torturò anche molti lavoratori dell'officina che aveva colorato le vesti, ma nessuno ammise di aver fatto alcunché di male, sebbene molti morissero.
Successivamente il processo per tradimento trovò altri due protagonisti. Venne infatti scoperto che un certo Apollinare, il quale era genero di Domiziano e responsabile dell'amministrazione del palazzo del governo (agens palati Caesaris curam) ad Antiochia, era stato prima inviato in Mesopotamia, dove erano acquartierate per l'inverno le truppe, ed era poi fuggito, dopo la morte del suocero Domiziano, a Costantinopoli, dove era stato catturato. Il processo per tradimento istituito da Gallo ebbe ancora un altro importante imputato, il padre omonimo di Apollinare, il quale era rector della Fenicia; nella sua provincia, a Tiro, erano state scoperte le vesti imperiali segretamente confezionate. Padre e figlio vennero condannati all'esilio; una volta raggiunta la propria villa a Craterae, vennero però assassinati, probabilmente per ordine di Gallo.
Le fonti sono concordi nel riportare come Gallo instaurò un regime di terrore negli ultimi anni di governo, sebbene alcune testimonianze furono probabilmente ingigantite, in quanto Gallo si trovò in opposizione con quella classe senatoriale cui fanno riferimento molte fonti. Il primo episodio della sequenza che portò alla caduta di Gallo fu la morte del consularis Syriae Teofilo.
Il problema del prezzo del grano non era stato risolto e la popolazione era convinta della responsabilità dell'aristocrazia. In occasione della sua partenza da Antiochia verso Hierapolis Bambyce nella primavera del 354, Gallo compì un gesto che lo mise in aperto contrasto con i senatori e gli aristocratici d'Oriente: forse convinto della sua effettiva colpevolezza, o forse solo allo scopo di fornire un capro espiatorio alla folla inferocita, Gallo diede pubblicamente la colpa dell'alto prezzo del grano al consularis Syriae Teofilo, durante alcune gare di carri. La folla linciò e fece a pezzi il corpo del funzionario, diede la caccia al decurione Eubolo e a suo figlio e, non avendoli catturati, ne mise a fuoco la casa.Questo gesto segnò l'inizio di un periodo di terrore. Gallo e Costantina misero in atto una serie di persecuzioni, durante le quali misero a morte degli innocenti sulla base di accuse di cospirazione e di pratiche magiche; ordinarono anche delle confische di beni. Gallo, che passava molto tempo alle corse di carri con l'intento di ingraziarsi la popolazione, viene anche accusato di aver girato per Antiochia di notte e in incognito, con lo scopo di interrogare i passanti sulla loro opinione sul cesare. La testimonianza diretta di Libanio riferisce della cattura di alcune personalità di spicco motivata dalla rabbia di Gallo. Tra queste personalità c'era un conoscente di Libanio, Zenobio, per la cui liberazione Gallo pretese e ottenne da Libanio un panegirico da declamare il giorno successivo. Libanio declamò, pur avendo paura, ma alla fine Gallo si mostrò entusiasta e liberò Zenobio. Quando, però, un sofista rivale di Libanio lo accusò davanti al cesare di pratiche magiche, Gallo consigliò a Libanio di allontanarsi da Antiochia e, sebbene non diede seguito alle accuse, trattò con freddezza il retore.
La caduta in disgrazia di Gallo, come la sua conseguente morte, fu dovuta in parte al suo governo e in parte alle macchinazioni di alcuni alti funzionari della corte di Costanzo.
Alcuni funzionari, che volevano abbattere Gallo per ottenerne guadagni personali – Ammiano Marcellino fa i nomi di Dynamius, Picentius, Gaio Ceionio Rufio Volusiano Lampadio, del magister equitum Arbizione e del praepositus sacri cubiculi Eusebio –, convinsero Costanzo del fatto che Ursicino volesse causare una rivolta contro Gallo allo scopo di mettere sul trono il proprio figlio: consigliarono allora all'imperatore di dividere il cesare dal suo magister equitum prima di intervenire contro Gallo.
Nella primavera del 354, mentre era acquartierato a Milano dopo una vittoriosa campagna contro gli Alemanni, Costanzo richiamò Ursicino a corte, con la scusa di dover organizzare una campagna contro i Sasanidi, e lo sostituì con un uomo di fiducia. Contemporaneamente, venuto a conoscenza dei processi ordinati da Gallo, decise di fargli terra bruciata intorno, destituendo il prefetto del pretorio d'occidente Vulcacio Rufino, che era zio di Gallo in quanto fratellastro della madre Galla, e sostituendolo con il più affidabile Lampadio, uno dei cospiratori contro Gallo.
Costanzo richiamò allora il cugino e la sorella a Milano: Gallo mandò avanti la moglie, sperando che questa potesse intercedere per lui presso il fratello, ma Costantina morì di febbre durante il viaggio, a Caeni Gallicani in Bitinia. Gallo, timoroso, volle rimanere ad Antiochia, ma fu convinto a mettersi in viaggio per Milano dal tribunus scutariorum Scudilo, il quale gli rivelò che Costanzo aveva intenzione di elevarlo al rango di augustus in previsione di future campagne nelle province settentrionali. Il cesare, allora, si mosse alla volta di Costantinopoli, dove entrò come in un adventus (l'entrata cerimoniale del sovrano nella provincia o nella città); qui indisse delle corse di carri e ne coronò il campione, in un atto evidentemente appartenente alle prerogative imperiali, visto che Costanzo, alla notizia, rimase scosso. Gallo godeva infatti del sostegno delle truppe: alcune legioni tebane, acquartierate in Tracia per svernare, gli suggerirono di rimanere sotto la loro protezione e di non muoversi dalla regione. Costanzo si premurò di inviare al cugino alcuni ufficiali, che avevano in realtà il compito di controllarne le mosse, e ordinò di allontanare le guarnigioni dal percorso che Gallo avrebbe seguito, in modo da rendergli impossibile l'appello ai soldati.
Gallo fu costretto a lasciare il suo esercito ad Adrianopoli e a mettersi in marcia verso Poetovio, dove alcune truppe scelte guidate da Barbazione, uno dei cospiratori contro di lui, e da Apodemio circondarono la casa in cui stava: Barbazione lo arrestò, lo privò delle insegne imperiali vestendolo da semplice soldato e, garantendogli l'incolumità, lo inviò sotto scorta a Pola. Le accuse contro Gallo — portate avanti dal gran ciambellano Eusebio, dal notarius Pentadio e dal tribuno delle guardie Mallobaude — riguardavano i processi per tradimento instaurati ad Antiochia e la morte di Domiziano e Monzio Magno. Gallo pensò di dare la colpa per le condanne a morte alla defunta moglie, Costantina, ma Costanzo si adirò enormemente per l'accusa e ordinò l'esecuzione del cugino, inviando Sereniano a comunicargli, assieme a Pentadio e Apodemio, la condanna a morte.
Le fonti (Ammiano Marcellino, Libanio e Filostorgio) sono concordi nel dire che la condanna a morte di Gallo fu opera dell'eunuco Eusebio; inoltre, quando Costanzo cambiò idea e ordinò di risparmiare il cugino, il praepositus cubiculi impedì al messo imperiale di raggiungere in tempo gli esecutori della sentenza: questi legarono le mani a Gallo e gli tagliarono la testa (fine 354).Gallo morì all'età di ventinove anni; aveva regnato come caesar d'Oriente per quattro.
Nel 361, Costanzo II morì e Giuliano, il fratellastro di Gallo che era stato nominato cesare d'Occidente nel 355, gli succedette. In uno dei suoi primi atti una volta giunto a Costantinopoli, Giuliano ordinò l'istituzione di un tribunale a Calcedonia, con il compito di giudicare i funzionari di Costanzo II e in particolar modo il loro coinvolgimento nella morte di Gallo.
Il tribunale, presieduto dal prefetto del pretorio Salustio e da Arbizione, processò molti di coloro che erano stati coinvolti nell'arresto, processo ed esecuzione di Gallo. Eusebio fu ritenuto responsabile della morte di Gallo, e messo a morte; Pentadio, coinvolto nel processo e nell'esecuzione, venne assolto; Apodemio, coinvolto nell'arresto e nell'esecuzione, venne condannato a morte; Lucilliano, che aveva accompagnato Gallo da Costantinopoli a Poetovio col compito di controllare che non tentasse la ribellione, venne deposto dalla carica di comes per Illyricum e costretto a vita privata.
Il giudizio quasi unanime degli storici moderni su Gallo, che si tratti di un tiranno sanguinario, deriva principalmente da quello espresso da Ammiano Marcellino, storico contemporaneo ai fatti che espresse su Gallo un giudizio netto e senza appello. Il successo della posizione di Ammiano, però, maschera il fatto che tra gli storici e i pensatori antichi vi fossero diversi che furono maggiormente simpatetici col cesare d'Oriente.
Giuliano ebbe un carattere e delle idee nettamente diverse da quelle del fratello, soprattutto in campo religioso essendo pagano, ma lo difese strenuamente dopo la morte, con una intensità che non può essere giustificata solo come il tentativo di mettere in cattiva luce Costanzo II allo scopo di giustificare la propria ribellione. Zosimo, storico pagano che riteneva l'abbandono della Religione romana in favore del Cristianesimo la causa della decadenza dell'Impero romano, non riferisce di prevaricazioni da parte di Gallo ad Antiochia e afferma che il cesare d'Oriente fosse stato vittima di una congiura. Filostorgio, esponente dell'eresia eunomiana, esprime un giudizio ampiamente positivo. Gallo fu pure amico personale del teologo ariano Ezio, come pure di Teofilo indiano ed Eudossio, vescovo di Antiochia e di Costantinopoli.
Se poi gli esponenti dell'ortodossia sono unanimemente in opposizione a Gallo, forse a causa del suo essere ariano o forse per esaltare il giudizio negativo nei confronti del fratello "apostata" Giuliano, nondimeno alcuni di loro gli riconoscono delle qualità. Girolamo gli riconosce una eccellente indole, mentre Giovanni Crisostomo, Sozomeno, Gregorio Nazianzeno e Teodoreto ne esaltano la fervente fede.

Flavio Giulio Costanzo, meglio noto come Costanzo II (in latino: Flavius Iulius Constantius; Sirmio, 7 agosto 317 – Cilicia, 3 novembre 361), è stato un imperatore romano della dinastia costantiniana. Salito al trono nel 337 alla morte del padre Costantino I, rimase al potere per 24 anni, difendendo l'impero dai nemici esterni e il proprio potere dagli usurpatori, e promuovendo il Cristianesimo.
Nominato cesare (Imperatore subordinato ad un Augusto) assieme ai fratelli dal padre, alla morte di Costantino I assunse il potere nella parte orientale dell'impero, lasciando gli altri fratelli a spartirsi l'Occidente. Si impegnò poi nella difesa dei confini orientali dell'impero dalla minaccia dei Sasanidi, optando per una politica militare a bassa intensità diversa dalle consuetudini romane, che fu efficace ma che causò una certa insoddisfazione nel mondo romano.
Buon comandante e amministratore, ridusse il peso della burocrazia imperiale e del fisco; in campo militare dovette affrontare anche le incursioni dei popoli barbari attraverso i confini germanico e danubiano, mentre in politica interna fu a lungo impegnato dall'usurpatore Magnenzio, cui contese e strappò il potere in Occidente, come pure da altri usurpatori (Vetranione, Decenzio, Nepoziano e Claudio Silvano). Non avendo figli, associò al potere gli unici due parenti maschi rimastigli dopo le purghe, seguite alla morte di Costantino e che avevano consentito a Costanzo di sbarazzarsi di possibili concorrenti al soglio imperiale: prima scelse il cugino Gallo, cui diede in sposa la propria sorella Costantina e che poi mise a morte a causa della sua disastrosa amministrazione dell'Oriente, e poi il fratellastro di questi Giuliano, il quale, dopo aver dimostrato insospettate qualità militari e amministrative in Gallia, gli si rivoltò contro, proclamandosi imperatore e succedendogli poi alla sua morte.
Come il padre prima di lui, quale imperatore Costanzo assunse un ruolo attivo all'interno dei confronti dottrinali del cristianesimo, promuovendo l'arianesimo nell'ambito della diatriba sulla natura di Cristo; promosse anche diversi concili, rimuovendo e nominando molti vescovi. Con Costanzo il potere e i privilegi della gerarchia ecclesiastica si consolidarono, e il cristianesimo divenne sempre più la religione principale dello Stato romano.
Costanzo II nacque il 7 agosto 317 a Sirmio, in Pannonia, secondo figlio dell'imperatore romano Costantino I e di Fausta, e ricevette il nome del proprio nonno paterno, l'imperatore tetrarchico Costanzo Cloro. Costantino e Fausta ebbero altri due figli, Costantino II e Costante I, e due figlie, Costantina ed Elena.
Il 13 novembre 324, a Nicomedia, Costanzo fu elevato al rango di cesare, all'età di sette anni; due anni dopo resse il suo primo consolato, assieme al padre. In seguito alla pace raggiunta con i Goti dal padre Costantino e dal fratello maggiore Costantino II nel 332, Costanzo fu probabilmente inviato sull'alto Danubio per vigilare sul rispetto del trattato conseguito.
Nel 335, con l'elevazione a cesare del nipote Dalmazio (figlio del fratellastro Dalmazio censore), Costantino I delineò quella che sarebbe dovuta essere la spartizione dell'Impero romano dopo la propria morte: ai quattro cesari - Costantino II, Costante I, Dalmazio e Costanzo II - furono assegnate quattro porzioni dell'impero, rispettivamente le province corrispondenti alla prefettura delle Gallie, l'Italia e l'Africa, la Grecia, e infine, a Costanzo, l'Oriente.
Nel 336, in occasione della celebrazione dei tricennalia di Costantino, Costanzo sposò a Costantinopoli la figlia di Giulio Costanzo, fratellastro di Costantino, e di Galla, rinforzando così i legami di parentela, oltre che la presa della dinastia costantiniana sull'Impero.
Il regno di Costanzo II va compreso all'interno di quel processo di trasformazione dell'Impero che era stato iniziato dai tetrarchi, rinvigorito e proseguito da Costantino I e che si sarebbe concluso con la fine della dinastia costantiniana nel 363. In particolare, il regno di Costantino fu importante per due ragioni: la prima fu lo spostamento del centro del potere imperiale dall'Occidente all'Oriente, la cui importanza stava già crescendo, in particolare con la fondazione della nuova capitale, Costantinopoli; la seconda ragione è il sostegno che diede al Cristianesimo, che nel giro di pochi decenni divenne la religione di Stato.
Entrambi questi aspetti della politica imperiale, però, rimasero aperti alla morte di Costantino, e da questi passarono ai suoi figli e successori, in particolare a Costanzo, cui spettò la gestione della parte orientale dell'impero. La scelta di porre la capitale a Costantinopoli era stata dovuta alla volontà di porre il centro del potere imperiale alla stessa distanza dalle due principali frontiere dell'impero, quella danubiana e quella sull'Eufrate; malgrado ciò, Costantino non riuscì a consolidarle entrambe, tanto che, al momento della sua morte, stava preparando una campagna contro i nemici ad Oriente, i Sasanidi. Sul piano religioso, invece, il cristianesimo era scosso sin nelle sue fondamenta dalla profonda frattura avvenuta sulla natura di Cristo, che opponeva i sostenitori dell'ortodossia a quelli dell'arianesimo.
Costantino I morì il 22 maggio 337, mentre preparava una campagna militare contro i Sasanidi: non nominò il suo successore, ma la situazione vedeva il potere spartito tra i suoi cesari. Costanzo, che era impegnato in Mesopotamia settentrionale a supervisionare la costruzione delle fortificazioni frontaliere, si affrettò a tornare a Costantinopoli, dove organizzò e presenziò alle cerimonie funebri del padre: con questo gesto rafforzò i suoi diritti come successore e ottenne il sostegno dell'esercito, componente fondamentale della politica di Costantino.Durante l'estate del 337 si ebbe un eccidio, per mano dell'esercito, dei membri maschili della dinastia costantiniana e di altri esponenti di grande rilievo dello Stato: solo i tre figli di Costantino e due suoi nipoti bambini (Gallo e Giuliano, figli del fratellastro Giulio Costanzo) furono risparmiati. Le motivazioni dietro questa strage non sono chiare: secondo Eutropio Costanzo non fu tra i suoi promotori ma non tentò certo di opporvisi e condonò gli assassini; Zosimo invece afferma che Costanzo fu l'organizzatore dell'eccidio. Nel settembre dello stesso anno i tre cesari rimasti (Dalmazio era stato vittima della purga) si riunirono a Sirmio in Pannonia, dove il 9 settembre furono acclamati imperatori dall'esercito e si spartirono l'Impero: Costanzo si vide riconosciuta la sovranità sull'Oriente. È probabile che i Sarmati, non appena venuti a sapere della morte di Costantino, fecero un'irruzione nella pars imperii di Costanzo, venendo respinti dalle truppe dell'imperatore, che per l'occasione assunse anche il titolo di Sarmaticus maximus.
La divisione del potere tra i tre fratelli durò poco: Costantino II morì nel 340, mentre cercava di rovesciare Costante, e Costanzo guadagnò i Balcani; nel 350 Costante fu rovesciato dall'usurpatore Magnenzio, e Costanzo divenne unico imperatore, assumendo il controllo de iure anche della parte occidentale dell'Impero.
Dopo essere stato proclamato imperatore, Costanzo si recò ad Antiochia di Siria, città che era stata la sua capitale durante gli ultimi anni da cesare, da dove poteva occuparsi meglio della fondamentale frontiera orientale di quanto avrebbe potuto fare restando nella capitale imperiale di Costantinopoli. Qui restò dal 338 al 350.Per tutto il tempo del suo regno Costanzo II fu impegnato nelle guerre romano-persiane contro il re dei Sasanidi Sapore II. Se prima di morire Costantino I intendeva risolvere una volta per tutte il problema della frontiera orientale, toccò a Costanzo affrontare questo problema, ottenendo risultati variabili. Due erano i principali punti di collisione tra i due grandi imperi: la frontiera orientale, con la contesa della provincia della Mesopotamia, e il controllo del Regno d'Armenia, che oscillava tra le orbite delle due potenze confinanti.
Costanzo affrontò per primo il problema dell'Armenia. Dopo la morte di Tiridate III, leale alleato dei Romani per tutto il suo lungo regno, i suoi successori si erano fatti influenzare dal partito filo-persiano e il paese era entrato nella sfera di influenza dei Sasanidi. Costanzo riuscì a guadagnarsi la lealtà del sovrano Arsace II (Arshak) e dell'aristocrazia armena per via diplomatica già nel 341, anche grazie ai doni prodigali concessi alla classe dirigente del paese, che tornò sotto l'influenza romana per tutti gli anni 340.Il conflitto per la Mesopotamia fu invece pienamente militare, ma Costanzo fece in questo caso una scelta originale, almeno secondo le strategie romane consolidate: invece di scegliere l'opzione della massiccia campagna militare destinata a colpire il cuore dello Stato nemico, come prevedeva di fare Costantino e come avrebbe in seguito fatto Giuliano, Costanzo scelse di affidarsi ad una linea di fortezze frontaliere disposte in profondità, facendo perno su di esse per contenere gli attacchi sasanidi; si trattò quindi di una guerra difensiva, in cui furono evitate per quanto possibile le manovre in campo aperto con l'esercito al completo. Questa scelta, sebbene molto efficace e poco dispendiosa in termini di mobilitazione di truppe, non portava certo a soddisfare l'aspettativa di vittorie decisive che esisteva nel mondo romano; tra gli episodi principali della guerra vi furono una qualche vittoria ottenuta dai suoi generali, che gli permisero di fregiarsi dal 338 del titolo di Persicus e dal 343 di quello di Adiabenicus Maximus, i due assedi sostenuti dalla fortezza di Nisibi (346 e 350, dopo l'assedio dell'estate 337) e l'unico scontro militare di larga scala, la battaglia di Singara (344 o 348), avvenuto nei pressi di un'altra fortezza frontaliera, in cui la vittoria di Costanzo fu diminuita dalla indisciplina delle truppe.Quando nel 350 si ebbe la ribellione di Magnenzio in occidente, Costanzo era ad Antiochia, ma le sue forze erano impegnate a difendere Nisibi dal terzo assedio sasanide. Malgrado la minaccia posta da Magnenzio, Costanzo diede la priorità alla frontiera orientale e attese che Sapore si ritirasse, dopo quattro mesi, prima di tornare in Occidente a confrontarsi con l'usurpatore. Ad ogni modo, il prospettato attacco sasanide per il 351 non avvenne, in quanto Sapore fu occupato a sedare la rivolta delle genti dell'Afghanistan.
Il 18 gennaio 350 l'augusto d'Occidente, Costante I, fu rovesciato e ucciso da uno dei suoi generali, Flavio Magnenzio, che si proclamò imperatore ad Autun e fu riconosciuto in Britannia, nelle Gallie e in Hispania. Costanzo era all'epoca impegnato sulla frontiera orientale, a contrastare l'offensiva sasanide su Nisibis, e decise di non allontanarsi immediatamente per contrastare direttamente l'usurpatore.
Il 1º marzo di quello stesso anno, il magister militum Vetranione si proclamò a sua volta imperatore, dietro istigazione di Costantina (sorella di Costante e Costanzo); questi fu riconosciuto imperatore dalle truppe danubiane. Costanzo stesso riconobbe Vetranione come proprio collega, inviandogli il diadema imperiale e del denaro, in quanto, probabilmente, intendeva impegnare Magnenzio opponendogli un altro usurpatore; il gioco era alquanto pericoloso, prevedendo un ulteriore giocatore: Vetranione, infatti, tentennò nella sua lealtà a Costanzo quando Magnenzio gli propose un'alleanza.
Sistemate le cose in Oriente, Costanzo si diresse con parte del proprio esercito in Occidente. Ad Eraclea Sintica in Tracia, incontrò gli ambasciatori di Magnenzio, il quale gli proponeva di riconoscerlo come collega e di suggellare l'alleanza con un doppio matrimonio, di Magnenzio con Costantina e di Costanzo con la figlia di Magnenzio; l'alternativa era la guerra civile. Costanzo imprigionò come ribelli tutti gli ambasciatori meno uno, che inviò a Magnenzio con la propria sdegnata risposta negativa. Si diresse poi a Serdica (la moderna Sofia, in Bulgaria) dove incontrò Vetranione e il suo esercito. L'incontro doveva essere il riconoscimento dell'esistenza di due imperatori legittimi, ma si trasformò nella deposizione dell'anziano usurpatore. Costanzo fece costruire una piattaforma nella pianura, sulla quale salì con Vetranione e, davanti agli eserciti congiunti, iniziò un discorso in cui affermò che un figlio del grande Costantino era degno di reggere l'impero da solo: alle grida di acclamazione delle truppe, Vetranione comprese di essere stato raggirato, si tolse il diadema dal capo e, inginocchiatosi, riconobbe Costanzo unico imperatore (25 dicembre 350). Costanzo permise a Vetranione di ritirarsi a vita privata e si mosse verso Occidente.
La deposizione di Vetranione era avvenuta all'insegna della proclamazione dei diritti dinastici di Costanzo: in quanto figlio di Costantino I, Costanzo riteneva di aver diritto al regno. Nell'ottica di questa politica dinastica va considerata anche l'elezione a Cesare d'Oriente, il 15 marzo 351 a Sirmio, di un altro esponente della dinastia costantiniana, il cugino e cognato di Costanzo, Gallo. Prevedendo di essere impegnato in Occidente contro Magnenzio, Costanzo volle lasciare una presenza forte in Oriente, e si rivolse quindi all'unico parente adulto rimastogli per affermare l'interesse per la situazione della frontiera con i Sasanidi; volendo rimarcare i legami famigliari e dinastici con Gallo, il Cesare ricevette il nome di Costanzo, fu nominato console assieme all'imperatore per gli anni 352, 353 e 354, e sposò Costantina, sorella di Costanzo. Lo scontro si fece anche propagandistico: la guerra civile divenne una "guerra santa" contro l'assassino di Costante, apparvero segni divini (una croce nel cielo di Gerusalemme, il 7 maggio 351) in favore di Costanzo, le zecche danubiane coniarono monete recanti la legenda di reminiscenza costantiniana HOC SIGNO VICTOR ERIS.La campagna del 351 contro Magnenzio non iniziò bene per Costanzo: le sue truppe tentarono di penetrare in Italia attraverso le Alpi Giulie, ma furono sconfitte ad Atrans (moderna Trojane in Slovenia) e costrette a ritirarsi. Magnenzio ordinò ad una parte del suo esercito di avanzare lungo il Sava, penetrando in Pannonia. Qui fu raggiunto da un inviato di Costanzo, il prefetto del pretorio Filippo, che portò la proposta di Costanzo: Magnenzio si sarebbe ritirato in Gallia, rinunciando ad avanzare ancora e Costanzo gli avrebbe concesso la pace. Il vero intento del prefetto di Costanzo era però quello di indagare lo stato delle truppe dell'usurpatore; nella stessa occasione Filippo ebbe la possibilità di arringare i soldati di Magnenzio, cui rinfacciò la loro ingratitudine verso la dinastia costantiniana. Magnenzio, di tutta risposta, avanzò su Siscia e la conquistò; infine si diresse verso Mursa. Costanzo reagì facendo avanzare le sue forze sullo stesso obiettivo, dove si ebbe uno scontro decisivo. Nella successiva battaglia di Mursa Maggiore (28 settembre 351) la vittoria arrise a Costanzo, malgrado le gravissime perdite di entrambi gli eserciti, l'eco delle quali rimase nella letteratura contemporanea; la giornata fu decisa dal tradimento della cavalleria di Magnenzio, comandata da Claudio Silvano, che passò a Costanzo, forse a causa del discorso fatto da Filippo nel campo di Magnenzio. La propaganda che voleva Costanzo combattente con il sostegno divino fu accresciuta dal fatto che l'imperatore lasciò lo scontro per andare a pregare sulla tomba di un martire lì vicino e per la dichiarazione del vescovo di Mursa, Valente, che disse di aver ricevuto la notizia della vittoria di Costanzo direttamente da un angelo.
Costanzo passò l'inverno 351/352 a Sirmio, poi riprese la campagna scacciando Magnenzio da Aquileia e forzandolo a tornare in Gallia. A Mediolanum (Milano) abrogò con un editto le decisioni del "tiranno", mentre il nuovo prefetto dell'Urbe, Nerazio Cereale (col quale era imparentato tramite la madre di Gallo), gli dedicava a Roma una statua che lo celebrava come «restauratore della città di Roma e del mondo e distruttore della pestifera tirannide»; la notizia dell'accusa contro Clodio Celsino Adelfio, prefetto di Magnenzio, di aver tramato contro l'usurpatore e il fatto che sua moglie Faltonia Betizia Proba abbia poi composto un poema celebrante la vittoria di Costanzo su Magnenzio è un indizio dell'alleanza tra Costanzo e l'aristocrazia senatoriale romana. Un secondo indizio è l'affidamento al rappresentante senatoriale Vitrasio Orfito del comando delle flotte di Miseno e Ravenna, che Costanzo poté controllare solo dopo la conquista dell'Italia, con le quali l'imperatore rientrò in possesso della province d'Africa.Il 353 vide la fine dell'avventura di Magnenzio. La propaganda dinastica di Costanzo ebbe il suo apice quando il cesare di Magnenzio, Decenzio, tornando col suo esercito da una sconfitta contro gli Alemanni, si vide negato l'accesso a Treviri, città che doveva la propria floridezza all'essere stata scelta come capitale dai Costantinidi, e che in questa occasione abbandonò l'usurpatore. Magnenzio fu costretto allo scontro nella battaglia di Mons Seleucus, in cui fu sconfitto; si suicidò a Lugdunum il 10 agosto e la sua testa fece il giro delle città a dimostrare la sua sconfitta. Costanzo passò ad Arelate l'inverno, celebrando contemporaneamente la sconfitta dell'usurpatore e il trentennale della sua elezione a Cesare.
Nel 354 Costanzo ordinò la morte del cesare d'Oriente Costanzo Gallo, la cui caduta in disgrazia fu dovuta in parte al suo governo e in parte alle macchinazioni di alcuni alti funzionari della corte di Costanzo.
Alcuni funzionari, che volevano abbattere Gallo per ottenerne guadagni personali – Ammiano Marcellino fa i nomi di Dinamio, Picenzio, Gaio Ceionio Rufio Volusiano Lampadio, del magister equitum Arbizione e del praepositus sacri cubiculi Eusebio –, convinsero Costanzo del fatto che Ursicino volesse causare una rivolta contro Gallo allo scopo di mettere sul trono il proprio figlio: consigliarono allora all'imperatore di dividere il cesare dal suo magister equitum prima di intervenire contro Gallo.
Nella primavera del 354, mentre era acquartierato a Mediolanum dopo una vittoriosa campagna contro gli Alemanni, Costanzo richiamò Ursicino a corte, con la scusa di dover organizzare una campagna contro i Sasanidi, e lo sostituì con un uomo di fiducia. Contemporaneamente, venuto a conoscenza dei processi ordinati da Gallo, decise di fargli terra bruciata intorno, destituendo il prefetto del pretorio d'occidente Vulcacio Rufino, che era zio di Gallo in quanto fratellastro della madre Galla, e sostituendolo con il più affidabile Lampadio, uno dei cospiratori contro Gallo.
Costanzo richiamò allora il cugino e la sorella a Mediolanum (Milano): Gallo mandò avanti la moglie, sperando che questa potesse intercedere per lui presso il fratello, ma Costantina morì di febbre durante il viaggio, a Caeni Gallicani in Bitinia. Gallo, timoroso, volle rimanere ad Antiochia, ma fu convinto a mettersi in viaggio per Mediolanum dal tribunus scutariorum Scudilo, il quale gli rivelò che Costanzo aveva intenzione di elevarlo al rango di augustus in previsione di future campagne nelle province settentrionali. Il cesare, allora, si mosse alla volta di Costantinopoli, dove entrò come in un adventus (l'entrata cerimoniale del sovrano nella provincia o nella città); qui indisse delle corse di carri e ne coronò il campione, in un atto evidentemente appartenente alle prerogative imperiali, visto che Costanzo, alla notizia, rimase scosso. Gallo godeva infatti del sostegno delle truppe: alcune legioni tebane, acquartierate in Tracia per svernare, gli suggerirono di rimanere sotto la loro protezione e di non muoversi dalla regione. Costanzo si premurò di inviare al cugino alcuni ufficiali, che avevano in realtà il compito di controllarne le mosse, e ordinò di allontanare le guarnigioni dal percorso che Gallo avrebbe seguito, in modo da rendergli impossibile l'appello ai soldati.
Gallo fu costretto a lasciare il suo esercito ad Adrianopoli e a mettersi in marcia verso Poetovio, dove alcune truppe scelte guidate da Barbazione, uno dei cospiratori contro di lui, e da Apodemio circondarono la casa in cui stava: Barbazione lo arrestò, lo privò delle insegne imperiali vestendolo da semplice soldato e, garantendogli l'incolumità, lo inviò sotto scorta a Pola. Le accuse contro Gallo — portate avanti dal gran ciambellano Eusebio, dal notarius Pentadio e dal tribuno delle guardie Mallobaude — riguardavano i processi per tradimento instaurati ad Antiochia e la morte di Domiziano e Monzio Magno. Gallo pensò di dare la colpa per le condanne a morte alla defunta moglie, Costantina, ma Costanzo si adirò enormemente per l'accusa e ordinò l'esecuzione del cugino, inviando Sereniano a comunicargli, assieme a Pentadio e Apodemio, la condanna a morte.
Le fonti (Ammiano Marcellino, Libanio e Filostorgio) sono concordi nel dire che la condanna a morte di Gallo fu opera dell'eunuco Eusebio; inoltre, quando Costanzo cambiò idea e ordinò di risparmiare il cugino, il praepositus cubiculi impedì al messo imperiale di raggiungere in tempo gli esecutori della sentenza: questi legarono le mani a Gallo e gli tagliarono la testa (fine 354).
Il 354 fu caratterizzato anche dalle campagne di Costanzo contro gli Alemanni che avevano saccheggiato i territori romani senza che Magnenzio né Decenzio riuscissero a contrastarli. Mossosi da Arelate, Costanzo avanzò verso nord per scontrarsi con i Brisigavi, la più meridionale delle tribù alemanne. L'imperatore riuscì a sottomettere la tribù barbarica e, dopo aver firmato un trattato con i re Gundomado e Vadomario, ritornò a svernare a Mediolanum. L'anno successivo, il 355, furono i Lentiensi a recare disturbo ai sudditi dell'impero: questa volta Costanzo non scese in campo personalmente, ma demandò al proprio magister equitum Arbizione di debellare questa minaccia, cosa che il generale fece sconfiggendo la tribù alemanna presso il lago di Costanza, consentendo all'imperatore di fregiarsi del titolo di Germanicus Alamannicus maximus.Una ulteriore minaccia al regno di Costanzo fu l'usurpazione di Claudio Silvano, il generale di Magnenzio che era passato dalla parte dell'imperatore e che Costanzo aveva premiato con il conferimento del rango di magister militum e inviato in Gallia. La Gallia aveva sempre avuto, sin dall'epoca di Costanzo Cloro (il nonno di Costanzo II), un Cesare o un Augusto residente nel proprio territorio: ciò permetteva allo Stato romano una reazione immediata alle frequenti incursioni delle popolazioni barbariche, dando alle popolazioni galliche un maggior senso di protezione. In questa ottica va anche visto il sostegno all'usurpazione di Magnenzio (dopo la morte di Costantino II, il sovrano era Costante I, che risiedeva però principalmente in Italia) e il successivo abbandono in favore del legittimo imperatore Costanzo. L'imperatore, però, stabilì la propria capitale a Mediolanum (Milano), lontano dalla Gallia, creando così quella insoddisfazione tra le truppe galliche che permise la ribellione del loro magister militum.
Silvano fu in effetti la vittima degli intrighi della corte di Costanzo: secondo Ammiano Marcellino, il prefetto del pretorio Volusiano Lampadio e il praepositus sacri cubiculi Eusebio utilizzarono una spugna per alterare una lettera inviata da Silvano ad alcuni suoi amici a Roma, in modo che la lettera corrotta suggerisse che Silvano stesse provando a guadagnarsi sostegni nella città in vista di un colpo di Stato. Silvano aveva contro tutti i collaboratori di Costanzo, a parte i generali franchi Malarico e Mallobaude: i cortigiani Apodemio e Dinamio composero persino nuove lettere false. Costanzo mise sotto processo Silvano, ma i suoi alleati riuscirono a difenderlo dalle accuse infondate. Silvano però, non sapendo del successo dei suoi amici, pensò di difendersi dal pericolo di essere condannato accettando l'acclamazione a imperatore da parte delle truppe galliche, l'11 agosto 355 a Colonia Agrippina (moderna Colonia, Germania).Costanzo reagì immediatamente alla notizia della rivolta convocando un concistorio notturno nel suo palazzo di Mediolanum. Il suo piano consisteva, ancora una volta, in un'azione diplomatica invece che militare: un gruppo di funzionari si sarebbe recato a Colonia con una lettera dell'imperatore, con la quale erano comunicate a Silvano la sua promozione ad altro incarico e la sua convocazione a Mediolanum. Del gruppo di funzionari facevano parte alcuni fedelissimi di Costanzo, tra cui Apodemio, mentre fu Ursicino, all'epoca ancora detenuto in quanto sospettato di coinvolgimento nella caduta di Costanzo Gallo, a guidare la missione, ricevendo anche l'incarico di sostituire Silvano al comando delle truppe galliche. Ammiano Marcellino, che partecipò alla missione in qualità di attendente di Ursicino, racconta che il suo comandante ricevette l'ordine di Costanzo di fingere che l'imperatore non fosse ancora venuto a conoscenza dell'usurpazione, e, nel caso non fosse riuscito in questo intento, Costanzo gli ordinò di organizzare la cattura di Silvano: Ursicino ingannò Silvano e ne corruppe la guardia, che lo trasse dalla chiesa in cui stava pregando e lo uccise. Malgrado i panegirici che lodano la magnanimità di Costanzo con i collaboratori di Silvano e il fatto che l'imperatore graziò il figlio dell'usurpatore, Ammiano Marcellino racconta come Costanzo mise a morte molti sostenitori del suo magister militum.
La rivolta di Claudio Silvano, sebbene di breve durata, fu un segnale dell'insoddisfazione delle Gallie che Costanzo intese bene: sempre nell'ottica della sua politica dinastica, non avendo avuto figli dai suoi due matrimoni, Costanzo pensò quindi di elevare al rango di Cesare d'Occidente il cugino Giuliano, fratellastro di Gallo. La cerimonia avvenne nella capitale occidentale di Costanzo, Mediolanum, il 6 novembre 355: oltre a ricevere i simboli del proprio rango, Giuliano sposò la seconda sorella di Costanzo, Elena e fu nominato console per il 356 assieme all'imperatore. Scottato dall'esperienza con Gallo, Costanzo limitò subito il raggio d'azione del collega, che del resto non aveva mai mostrato alcun interesse per la politica o la guerra, concedendogli una corte e un contingente militare limitati, affidando poi l'effettivo comando delle truppe a generali di propria fiducia e l'amministrazione civile al proprio prefetto del pretorio. Non di meno la collaborazione con Giuliano fu proficua, e i due organizzarono un doppio attacco volto alla riconquista di quelle parti della Gallia cadute in mano al nemico (356): Giuliano portò l'attacco principale, mentre Costanzo comandò un attacco contro gli Alemanni, destituendo poi il proprio generale Marcello che non aveva sostenuto Giuliano (luglio-agosto 357). Sempre nel 356 Costanzo II istituì uno scriptorium a Costantinopoli, in cui erano copiati i classici della letteratura; la libreria era finanziata direttamente dall'imperatore.
Nel 357 Costanzo celebrò i propri vicennalia (venti anni di regno) inaugurando il primo nucleo (un atelier di calligrafi) della biblioteca pubblica a Costantinopoli al fine di salvaguardare le opere degli autori greci. Compì inoltre la sua prima ed unica visita all'antica capitale del suo impero, Roma. L'imperatore giunse nell'Urbe nell'aprile del 357 con tutta la sua corte, con la seconda moglie Eusebia (sposata nel 353) e la sorella Elena. Fece un ingresso trionfale nella città, tra ali di clibanarii, immobile sul proprio cocchio d'oro. L'evento è ricordato con grandezza da Ammiano Marcellino e in quest'occasione Temistio, rappresentante del Senato di Costantinopoli, tenne un'orazione davanti all'imperatore. La Città Eterna ebbe un notevole effetto su di lui, che ammirò le costruzioni dell'antica capitale, dai templi all'anfiteatro flavio, dal Pantheon fino al Foro di Traiano, rimanendo stupito per la sua statua equestre. Il suo stupore trasformò in questa visita l'atteggiamento del sovrano assoluto, che nelle province si faceva chiamare Dominus Noster ("Nostro Signore") e viveva distaccato dai suoi sudditi, in quello un princeps: recò omaggio infatti ai senatori recandosi in udienza nella Curia, assistette ai giochi organizzati per accontentare la plebe romana, di cui ammirò la libertas e la varietà delle origini, acconsentendo di non imporre alle gare il proprio volere, ma di lasciare loro il proprio corso. Dal punto di vista politico, la visita a Roma permise all'imperatore di saldare i legami con l'aristocrazia senatoriale romana, che aveva sulla coscienza il sostegno, seppur limitato, a Magnenzio: a ricordo della sua visita, che terminò il 29 maggio — l'imperatore fu obbligato a partire a causa delle notizie di sommossa di Quadi, Suebi e Sarmati sul Danubio — Costanzo fece trasportare da Alessandria d'Egitto ed erigere nel Circo Massimo l'obelisco oggi davanti alla basilica di San Giovanni in Laterano, la cui base celebrava ancora una volta la sua vittoria sul tiranno Magnenzio. L'iscrizione posta alla base dell'obelisco consisteva in un lungo carme onorario di 24 esametri, che commemorava l'erezione del monumento da parte di Costanzo. L'epigrafe antica oggi è perduta, ma il testo è noto in quanto essa fu rinvenuta e trascritta nel 1587. Essa recitava:
Per affrontare la minaccia costituita dalle popolazioni barbariche che vivevano al di là del Danubio, Costanzo si dovette recare sul luogo col proprio esercito: dopo aver lasciato Roma a fine maggio 357 si recò a Mediolanum, di qui in Illirico (da dove sostituì Marcello con Severo, come voluto da Giuliano cui però sottrasse il collaboratore Salustio), poi di nuovo a Mediolanum ad inizio dicembre ed infine a Sirmio, dove pose la corte.
Per tutto l'anno le province danubiane avevano subito gli assalti e i saccheggi delle popolazioni barbare: i Suebi avevano devastato la Rezia, i Quadi erano penetrati in Valeria, mentre i Sarmati avevano invaso Mesia e Pannonia. La scelta di Costanzo fu quella di evitare un attacco in grande scala, ma di dosare l'opzione militare con quella diplomatica. Dopo l'equinozio di primavera del 358, l'imperatore passò il Danubio con l'esercito, affrontando i Sarmati e i Quadi a piccoli gruppi e costringendoli con la forza e la diplomazia ad accettare dei trattati di pace, garantiti dall'invio di ostaggi e ottenuti in cambio della restituzione di prigionieri romani. Per attenuare la pericolosità dei Sarmati, Costanzo allontanò i Limiganti, una tribù formata da ex-schiavi sarmati ribellatisi ai propri padroni, inviandoli lontano dal Danubio, mentre mise Zizais, un giovane principe a lui fedele, sul trono dei Sarmati rimasti vicino alla frontiera fluviale. Tornò poi ai quartieri invernali a Sirmio, dove fu acclamato dall'esercito e accettò per la seconda volta il titolo di Sarmaticus maximus. L'anno successivo Costanzo ricevette la notizia che in Oriente Sapore II aveva ripreso le ostilità, in una campagna che portò alla conquista sasanide della fortezza frontaliera di Amida in ottobre; l'imperatore, però, poté lasciare l'area danubiana solo dopo la caduta della città, in quanto fu impegnato contro i Limiganti. Questa popolazione, infatti, non rispettò i patti conclusi l'anno precedente e che prevedevano il loro stanziamento lontani dal territorio romano.Nel 360 Sapore prese le fortezze orientali di Singara e Bezabde; Costanzo, obbligato a riprendere le ostilità con i Sasanidi, richiese al cesare Giuliano alcune sue truppe, anche allo scopo di assicurarsi che non potesse progettare l'usurpazione, ma le truppe galliche si ribellarono all'idea di essere mandate in oriente e proclamarono augusto Giuliano, che aveva dato valide prove di capacità militari difendendo la Gallia da vari tentativi d'invasione: fu l'inizio di una nuova guerra civile. Costanzo decise che la guerra contro i Sasanidi aveva la precedenza sulla ribellione di Giuliano, e nella primavera del 360 iniziò la propria campagna orientale, occupando Edessa e cercando di riprendere Bezabde; l'attacco però fallì e Costanzo decise di ritirarsi a svernare ad Antiochia di Siria.Nel 361, ad Antiochia, Costanzo sposò Faustina, che nominò poi augusta, da cui avrebbe avuto l'agognata figlia, Flavia Massima Faustina Costanza, nata postuma. In quell'anno l'imperatore riprese inizialmente la campagna sasanide, muovendo su Edessa e da qui su Ierapoli, ma poi riprese la strada per Antiochia, muovendo incontro a Giuliano, che col suo esercito stava avanzando verso oriente. Lo scontro fratricida tra gli ultimi due membri della dinastia costantiniana non avvenne, però: partito da Tarso in autunno, il 3 novembre Costanzo morì per una febbre mentre si trovava ancora in Asia, a Mopsucrenae. Il senato di Roma, con un atto di consecratio, lo divinizzò.Costanzo aveva 44 anni e regnava da 24.
Tutti gli imperatori tardo-antichi, a partire da Costantino I e con l'esclusione del pagano Giuliano, dovettero ripetutamente confrontarsi con le dispute teologiche che laceravano il Cristianesimo. La principale controversia era cristologica, riguardava cioè la "natura" di Cristo, ed opponeva i trinitari agli ariani. Ario, un presbitero di Alessandria d'Egitto, aveva annunciato che era esistito un tempo in cui Gesù non era esistito: Gesù non era, dunque, "della stessa sostanza del Padre" (homousios), come ritenevano in molti e come riconosciuto dal primo concilio di Nicea (325), ma solo "di sostanza simile a quella del Padre" (homoiusios). Gli insegnamenti di Ario, condannati come eretici dalla maggior parte dei vescovi, non trovarono terreno fertile in Occidente, ma furono molto popolari in Oriente: oltre ad essere molto accesa, la diatriba fu anche molto popolare, coinvolgendo i fedeli che erano ansiosi di sapere quale fosse l'interpretazione corretta cui aderire.
Costanzo II ereditò dal padre, in ambito religioso, una visione del ruolo imperiale che lo voleva garante e promotore dell'unità della Chiesa; educato alla corte di Costantinopoli dai vescovi orientali, al contrario di suo fratello Costante I difese le posizioni dell'arianesimo in contrapposizione alle posizioni dei vescovi occidentali e del vescovo Atanasio di Alessandria: questi, che propugnò il credo di Nicea, questione su cui anche papa Liberio fu inizialmente in contrasto, fu il principale avversario religioso di Costanzo.
Nel 337, subito dopo la sua proclamazione ad imperatore, nominò vescovo di Costantinopoli Eusebio, il vescovo di Nicomedia che aveva battezzato Costantino I sul letto di morte e che ricevette il vescovado della capitale probabilmente in cambio della sua collaborazione all'elezione di Costanzo. Atanasio era stato rimesso sul trono vescovile di Alessandria d'Egitto per volere del suo sostenitore Costantino II nell'estate del 337, ma Costanzo, dietro suggerimento di Eusebio, convocò un concilio ad Antiochia nell'estate del 338, in cui Atanasio fu esiliato in occidente; in questa occasione fece mettere a morte il prefetto Ablabio, sostenitore di Atanasio, con una falsa accusa.
Costanzo, sostenitore dell'Arianesimo, non di meno intendeva unificare la Chiesa: il primo ostacolo era il credo niceno. Nel gennaio 341, in occasione della dedica della chiesa di Costantino I ad Antiochia, novantasette vescovi, alla presenza di Costanzo, ricercarono una formulazione del problema della relazione tra Padre e Figlio che portasse dalla posizione ortodossa della homoousios (Padre e Figlio della stessa sostanza) ad una più vicina alle posizione ariane. Sempre nel 341 fu emanato un editto che proibiva i sacrifici pagani e un altro stabiliva che tutti i templi pagani dovessero essere chiusi e il loro accesso proibito, ma sembra fossero largamente disattesi e la continuazione della pratica del culto pagano è attestata in diverse fonti dell'epoca. Costanzo e suo fratello Costante emanarono anche leggi per le preservazione dei templi situati al di fuori delle mura cittadine, e un altro editto stabiliva multe contro i vandalismi rivolti a tombe e monumenti, ponendoli sotto la custodia dei sacerdoti pagani. Nel 357, però, ordinò che l'altare della Vittoria, posto da Augusto nel 29 a.C. nella curia Iulia e sul quale prestavano giuramento i senatori e i magistrati, fosse rimosso dalla sede del Senato romano.Nel 343 fu convocato il concilio di Serdica (la moderna Sofia in Bulgaria), voluto da Costanzo per accontentare il fratello Costante; entrambi gli imperatori non parteciparono al concilio stesso. Vi parteciparono invece pochissimi vescovi orientali, in quanto questi si opponevano al fatto che ad Atanasio fosse permesso di prendere parte al concilio. Il tentativo di riconciliazione non ebbe frutto: all'arrivo della notizia della vittoria di Costanzo sui Sasanidi, i vescovi orientali abbandonarono il concilio.Fu forse il pericolo sasanide in oriente e la conseguente necessità di ricostruire il legame interrottosi con Costante a convincere Costanzo a permettere che Atanasio tornasse sul trono vescovile di Alessandria d'Egitto il 21 ottobre 345. La situazione, però, non fu sanata, visto che i vescovi d'Oriente non concordavano con la restaurazione di Atanasio, sostenendo nel sinodo di Antiochia (351) Gregorio di Cappadocia; Costanzo, che si trovava a Sirmio (dove aveva nominato Gallo al rango di cesare) organizzò un sinodo in quella città, che produsse un credo ariano. Costanzo prese atto della condanna, da parte del sinodo, di Fotino di Sirmio e lo bandì definitivamente.Una volta ottenuto il controllo sull'intero impero, con la caduta di Magnenzio, Costanzo accelerò la sua azione per riunificare la Chiesa eliminando il pericolo niceno. L'imperatore si trovava ad Arelate nel 353 in occasione dei suoi tricennalia dall'elezione a cesare; colse l'occasione per convocare un sinodo per il 354, cui parteciparono molti vescovi occidentali; papa Liberio era convinto di riuscire ad ottenere una condanna dell'Arianesimo, ma Costanzo, tramite il proprio rappresentante Valente di Mursa, riuscì a far firmare un documento che permetteva una interpretazione ariana. Anche il successivo concilio di Mediolanum (355) fu convocato per rafforzare le posizioni degli ariani, con Atanasio che fu esiliato dall'inviato di Costanzo nel 356. Pare che in entrambi i casi, Arelate e Mediolanum, Costanzo abbia inviato una lettera al concilio con una dichiarazione che si aspettava fosse controfirmata dai vescovi; questa dichiarazione era chiaramente ariana e non sembra sia stata accettata dal concilio.Un ulteriore tentativo di ricomporre l'unità della cristianità sotto l'Arianesimo fu fatto da Costanzo nel 359, con il sinodo di Rimini; 400 vescovi furono riuniti nel maggio di quell'anno ad Ariminum e il partito ariano elaborò un credo al quale tutti avrebbero dovuto, per volere di Costanzo, conformarsi. Il prefetto del pretorio Tauro, incaricato di presiedere il sinodo, aveva infatti l'ordine di detenere i vescovi finché non avessero sottoscritto il credo, e il sinodo durò fino all'inverno, fin quando tutti non firmarono, sebbene controvoglia, il documento filo-ariano. Contemporaneamente, nel settembre dello stesso anno, fu convocato il sinodo di Seleucia, con lo scopo di raccogliere i vescovi orientali; anche qui Costanzo affidò la presidenza del sinodo ad un uomo di sua fiducia, Leonas, e anche qui, tra i 150 vescovi prevalsero gli ariani, e il documento voluto da Costanzo fu firmato. Il 360 vide un ultimo concilio a Costantinopoli, in cui i risultati dei due concili precedenti furono confermati. Un ultimo concilio ariano fu tenuto ad Antiochia, dove si trovava Costanzo a svernare, nel 361, in cui i 74 vescovi ariani decisero alcune nomine a proprio favore; fu l'ultimo intervento di Costanzo nella politica religiosa dell'impero, in quanto quello stesso anno morì.
Sebbene Costanzo sia riuscito alla fine del proprio regno a riunificare la Chiesa in una posizione, il credo "omoeano" o semi-ariano; in realtà furono proprio i teologi da lui messi in minoranza, gli omoousiani radicali, che presero il sopravvento, e alla storia della Chiesa Costanzo e gli ariani sono passati come eretici.
Costanzo garantì tutta una serie di privilegi, in particolare fiscali, al clero cristiano.
Nel 346 promulgò una legge secondo la quale i clerici orientali furono esentati dal pagamento delle tasse e dalle prestazioni straordinarie; le loro eventuali attività commerciali erano esentate dalle tasse, e loro e le loro famiglie non pagavano l'imposta sulla persona, la capitatio; nel 356 questi privilegi furono concessi anche al clero d'Occidente. Quando però i vescovi riuniti nel sinodo di Rimini (359) chiesero l'esenzione dalle tasse per le terre della Chiesa e per quelle proprie, Costanzo riformulò le proprie concessioni: le terre della Chiesa furono esentate, non quelle dei religiosi, e solo il clero che viveva del proprio piccolo commercio ebbe diritto all'esenzione dalle tasse, mentre i commercianti che si erano poi fatti ordinare sacerdoti furono nuovamente obbligati a pagare.
Costanzo non si accontentò di segnare profondamente la vita religiosa del proprio impero, ma promosse una politica di evangelizzazione, basata sul cristianesimo ariano, dei paesi vicini e lontani.
Inviò in missione per l'India Teofilo indiano (356), un emissario indiano giunto alla corte di Costantino I e qui convertitosi all'arianesimo; secondo Filostorgio, un autore ariano, Costanzo lo fece scortare da duecento cavalli, che trasportavano i doni per i popoli da convertire. Teofilo si recò in Arabia Felix, a Ceylon e poi in India per tornare passando poi dal Regno di Axum: giunto a Costantinopoli, Costanzo lo nominò vescovo in partibus, cioè senza sede.Costanzo ordinò anche all'ufficiale Artemio di recarsi a prendere le reliquie di sant'Andrea apostolo, san Luca evangelista e san Timoteo dai territori oltre il Danubio e di portarle a Costantinopoli: Costanzo lo premiò poi nominandolo dux Aegypti, governatore militare dell'Egitto.È anche attestata una lettera inviata da Costanzo al re Ezanà di Axum e a suo fratello Sazana, che richiedeva di inviare il capo della chiesa copta, Frumenzio, che era stato nominato vescovo da Atanasio, ad Alessandria d'Egitto, affinché la sua dottrina fosse esaminata dal nuovo vescovo ariano Gregorio, ed eventualmente approvata o bollata come eretica. Il sovrano axumita non rispose.Costanzo II, come il padre Costantino I prima di lui, predilesse la religione cristiana, favorendola rispetto a tutte le altre, Ebraismo compreso; a differenza del padre, però, permise ai cristiani di mettere in atto delle persecuzioni contro i pagani e gli Ebrei. Il clero cristiano praticò l'intolleranza verso i non-cristiani: in questo furono strumento sia il braccio secolare che dirigendo le folle inferocite, le quali attaccavano e distruggevano sinagoghe e templi. La reazione degli Ebrei fu quella di reagire: al proselitismo cristiano fu opposto il proselitismo ebraico e l'intolleranza verso i convertiti; gli infuocati sermoni, predicati nelle sinagoghe contro Edom, erano indirizzati in realtà contro quei Romani che, dopo aver sottratto agli Ebrei la loro indipendenza politica stavano reprimendo ora la loro religione. La strada imboccata non poteva portare che ad una insurrezione. La rivolta ebraica del 351/352 scoppiò in concomitanza della partenza di Costanzo per l'Occidente contro Magnenzio e l'arrivo di Gallo in Oriente; gli Ebrei, guidati da Isacco di Seffori e da un certo Patrizio massacrarono la guarnigione romana di Diocesarea e conquistarono Tiberiade e Lidda; la reazione romana fu spietata, con donne e bambini uccisi e città rase al suolo.
Tra le opere letterarie prodotte sotto Costanzo va ricordato l'anonimo Itinerarium Alexandri, scritto in occasione della campagna di Costanzo contro i Sasanidi, ed incentrato su due parti che descrivevano guerre vittoriose contro i predecessori dei nemici orientali dell'impero. La prima parte, l'unica pervenuta, trattava della conquista dell'Impero persiano da parte di Alessandro Magno, mentre la seconda, andata perduta, della campagna vittoriosa di Traiano contro i Parti. Sia i Persiani che i Parti avevano regnato sulla stessa area dei Sasanidi e, come questi, erano stati acerrimi nemici dei Romani, come testimoniato dalle lunghissime guerre romano-persiane: senza dubbio il tema era molto sentito sotto il regno di Costanzo, che aveva scelto un approccio al conflitto a bassa intensità, diverso dalle eroiche guerre del passato.
Sempre dedicato ad uno scontro militare è la prima opera, perduta, di Faltonia Betizia Proba, un'aristocratica poetessa cristiana contemporanea di Costanzo (il marito di Proba, Clodio Celsino Adelfio, era stato praefectus urbi di Roma nel 351), che scrisse un poema epico sulla guerra tra Costanzo e Magnenzio.Un'opera di tutt'altro genere è invece il Cronografo del 354: si tratta di un almanacco che contiene al proprio interno anche una raffigurazione di Costanzo e del suo cesare Costanzo Gallo.
Costanzo ha storicamente sofferto del giudizio negativo dei suoi critici, principalmente a causa dei giudizi non lusinghieri espressi da Ammiano Marcellino, che al riguardo di questo imperatore perde molta della propria obiettività; recentemente, però, gli storici hanno iniziato a mettere in dubbio questa visione, fino talvolta a ribaltarla.Certamente uno dei problemi di Costanzo fu la sua cattiva selezione dei collaboratori più stretti, in particolare quella del praepositus sacri cubiculi Eusebio, il quale esercitò sull'imperatore una notevole influenza: Eusebio fu al centro di molti intrighi di corte, contro i quali Costanzo agiva con estrema durezza. Non è chiaro se Ammiano dica la verità quando afferma che Costanzo teneva in eccessiva considerazione il parere di cortigiani e di donne, come quelli dell'imperatrice Eusebia, ma è pur vero che, sebbene Costanzo non fosse certo una marionetta nelle mani dei propri collaboratori, la corte ebbe una notevole influenza nelle decisioni politiche; la sua pecca fondamentale fu la totale assenza di contatto con il mondo esterno, in quanto tutte le informazioni che a lui giungevano erano filtrate dalla sua corte, la quale gli offriva inevitabilmente una visione distorta e falsata della realtà. Lo stesso Ammiano dipinge Costanzo come un imperatore intento nel proprio ruolo, ma stupido e vanesio; timido, sospettoso e molto sensibile alle lusinghe, era facilmente manipolato dai suoi collaboratori, come dimostra l'episodio di Claudio Silvano.Un altro esempio di giudizio negativo riguarda l'accusa portata da Ammiano a Costanzo di aver aumentato le tasse, topos del tiranno, un ruolo che lo scrittore avrebbe gradito attribuire a Costanzo allo scopo di mettere in miglior luce Giuliano. Il fatto che Ammiano sia la principale fonte del regno di Costanzo non aiuta quindi a delineare correttamente il profilo di questo imperatore.
A causa dei limitati successi militari di Costanzo in politica estera, molti dei suoi contemporanei affermavano che l'imperatore era più abile contro i nemici interni che con quelli esterni. In realtà tra i più accaniti oppositori della politica militare di Costanzo vi furono i sostenitori di Giuliano: questi criticarono l'atteggiamento prudente di Costanzo, confrontandolo con le campagne offensive progettate da Giuliano e Costantino I. Tuttavia, dal punto di vista militare, il regno di Costanzo fu nel complesso positivo, in quanto riuscì a preservare e consolidare i confini orientali dell'Impero, tanto più considerando che all'inizio del suo regno non aveva a disposizione le truppe della parte occidentale del regno. Evitò accuratamente avventure militari, impostando una strategia difensiva, la cui efficacia può essere constatata considerando la disastrosa pace conseguente alla campagna sasanide di Giuliano, la prima campagna offensiva in Oriente dai tempi di Costantino I.
Malgrado il fatto che, in fin dei conti, la sua politica religiosa sia stata fallimentare, l'interpretazione del ruolo imperiale come Imperator christianissimus risale in gran parte a Costanzo, specie per quanto riguarda il cerimoniale di corte o il ruolo dell'imperatore nelle questioni religiose.
Costanzo non fu certo un trascinatore, ma ebbe l'obiettivo di garantire l'unità dell'impero, sia contro i nemici interni sia sul piano religioso; sebbene non sia stato in grado di raggiungere tutti i suoi obiettivi e abbia dovuto frequentemente accettare delle sconfitte, ciò non deve distogliere dal fatto che Costanzo fu ampiamente in grado di sostenere il proprio ruolo con dignità e attenzione: quando Giuliano gli si rivoltò contro, Costanzo reagì senza farsi prendere dal panico, e non è detto che Giuliano avrebbe avuto la vittoria assicurata contro l'esercito orientale.
Persino Ammiano dovette ammettere che Costanzo procedette con attenzione nell'assegnazione delle cariche pubbliche, senza trascurare l'apparato militare. Anzi, nei brani che non riguardano Giuliano o la politica difensiva seguita nella guerra sasanide, Ammiano giunge ad ammettere le capacità militari di Costanzo, come nel caso della campagna contro i Sarmati del 358.Alla sua ascensione al trono, Costanzo ricevette la parte più difficile dell'Impero, quella minacciata non solo dai Sasanidi, ma anche da divisioni interne: ostacolato da molti nemici esterni, usurpatori e dispute teologiche, Costanzo II non rimase senza successi, malgrado le avversità. Imperatore durante il difficile periodo di transizione del IV secolo, durante il quale la tarda antichità assunse i suoi caratteri distintivi, non ebbe il fascino di un Giuliano o la statura di un Costantino; tuttavia non fu quel sovrano debole e perdente che le fonti descrivono.

La Costituzione della Repubblica di Serbia (Устави Србије) è la legge fondamentale della Serbia. L'attuale costituzione è stata approvata nel referendum costituzionale del 2006, tenutosi dal 28 al 29 di ottobre. È stata proclamata ufficialmente dal Parlamento della Serbia il giorno 8 novembre 2006, sostituendo la Costituzione del 1990.
Nel preambolo, il Kosovo è definito come una parte integrante della Serbia con una sostanziale autonomia, il primo articolo definisce poi la Serbia come stato del popolo serbo e di tutti i cittadini. Definisce anche la Serbia come stato indipendente per la prima volta dal 1918.
Nella costituzione sono garantiti i diritti umani, compresi i diritti delle minoranze e il divieto di pena di morte e la clonazione umana . Si concede anche una forma di autogoverno e di autonomia economica per la provincia di Vojvodina. Esso stabilisce il cirillico come alfabeto solo per uso ufficiale, mentre prevede disposizioni per l'uso delle lingue minoritarie a livello locale. Le principali differenze tra l'attuale costituzione e quella precedente del 1990 sono:
La Costituzione definisce la Provincia autonoma di Kosovo e Metohija, come parte integrante della Serbia, ma con "autonomia sostanziale". Sotto il parere della Commissione di Venezia rispetto alla sostanziale autonomia del Kosovo, un esame della Costituzione rende chiaro che questa autonomia fondamentale non è affatto garantita a livello costituzionale, la Costituzione delega quasi ogni aspetto importante di questa autonomia alla legislazione.
Secondo la costituzione la lingua serba è l'unica lingua ufficiale, e l'alfabeto cirillico è l'unico in uso ufficiale. Secondo la Costituzione del 1990 la lingua ufficiale era il serbo-croato, e sia l'alfabeto cirillico che il latino erano in uso ufficiale.
I Serbi hanno una lunga tradizione costituzionale. La prima costituzione serba: il “ St. Sava Nomocanone” (serbo: Zakonopravilo), era stata emanata da San Sava nel 1219. il Nomocanone era un codice di diritto civile, basato sul diritto romano e sul diritto canonico, il suo scopo fondamentale era quello di organizzare il funzionamento del regno e della chiesa serba. Successivamente fu emanato il “Codice Dusan” (serbo: zakonik Dušanov) nel 1349 dallo zar Dušan. Il Codice è basato sul diritto romano-bizantino. Le costituzioni successive sono state emanate durante il principato serbo e il Regno serbo negli anni 1835, 1838, 1869, 1888, 1901 e 1903, durante la Repubblica Socialista di Serbia nel 1947, 1963 e 1974 e durante la Repubblica di Serbia nel 1990.
  , la covarianza incrociata o cross-covarianza è una funzione che restituisce la covarianza di ciascun processo con l'altro a coppie di punti temporali. Con l'usuale notazione 
    {\displaystyle C_{XY}(t,s)=cov(X_{t},Y_{s})=E[(X_{t}-\mu _{t})(Y_{s}-\nu _{s})]=E[X_{t}Y_{s}]-\mu _{t}\nu _{s}.\,}
  La covarianza incrociata è in relazione con la più comunemente usata correlazione incrociata dei processi in questione.
   Così, il termine covarianza incrociata è usato allo scopo di distinguere questo concetto dalla "covarianza" di un vettore casuale X, che si intende essere la matrice delle covarianze tra i componenti scalari di X stesso.
In teoria dei segnali, la covarianza incrociata è spesso chiamata correlazione incrociata ed è una misura della similarità di due signali, comunemente usata per trovare le caratteristiche di un segnale non noto comparandolo con uno noto. Si tratta di una funzione del tempo relativo tra i segnali ed ha applicazioni in riconoscimento di pattern e crittoanalisi.
Per vettori casuali X e Y, ciascuno contenente elementi casuali dei quali esistano il valore atteso e la varianza, la matrice delle covarianze incrociate di X e Y è definita da
  dove μX e μY sono vettori contenenti i valori attesi di X e Y. I vettori  X e Y devono non avere la stessa dimensione. Ogni elemento della matrice delle covarianze incrociate è esso stesso una covarianza incrociata.
La covarianza incrociata è rilevante anche in teoria dei segnali dove la covarianza incrociata tra due processi stocastici quasi stazionari può essere stimata mediando il prodotto di campioni misurati da un processo e campioni misurati dall'altro (e i suoi salti temporali). I campioni inclusi nella media possono essere un sottoinsieme arbitrario di tutti i campioni nel segnale (ad esempio , campioni entro una finestra di tempo finito oppure un sotto-campionamento di uno dei segnali). Per un gran numero di campioni, la media converge alla covarianza vera.
La covarianza incrociata può anche riferirsi ad una covarianza incrociata "deterministica" tra due segnali. Ciò consiste nel sommare su tutti gli indici temporali. 
  dove l'asterisco indica si prende il complesso coniugato quando i segnali sono a valori complessi.

Cowboy Bebop (カウボーイビバップ Kaubōi Bibappu?), in Giappone a volte scritto in caratteri latini e spesso affiancando entrambe le scritture, è una serie televisiva anime di fantascienza prodotta da Sunrise e diretta da Shin'ichirō Watanabe. Ambientata nel 2071 e incentrata sulle avventure di una ciurma di cacciatori di taglie spaziali, la serie si addentra nelle questioni irrisolte del passato dei protagonisti, esplorando concetti come l'esistenzialismo, la noia, la solitudine e l'influenza del passato.
L'anime è stato trasmesso per la prima volta in Giappone su TV Tokyo dal 3 aprile al 26 giugno 1998, ma a causa del contenuto controverso della serie furono mandati in onda solo 12 dei 26 episodi prodotti, più uno speciale. La totalità delle puntate venne trasmessa successivamente sul canale satellitare WOWOW dal 24 ottobre 1998 al 24 aprile 1999. Un adattamento italiano curato da Dynamic Italia è andato in onda su MTV all'interno dell'Anime Night, dal 21 ottobre 1999 al 4 maggio 2000. Dall'anime sono stati tratti due manga, pubblicati sulla rivista Asuka Fantasy DX della Kadokawa Shoten, un film, intitolato Cowboy Bebop - Il film, e due videogiochi, distribuiti dalla Bandai per PlayStation e PlayStation 2.
Cowboy Bebop ha ottenuto un ampio riscontro di critica e commerciale, sia in Giappone sia a livello internazionale. L'opera è stata premiata con numerosi riconoscimenti nel campo dell'animazione e della fantascienza ed è stata apprezzata per stile, personaggi, trama, doppiaggio, animazione e colonna sonora. Negli anni la serie è andata affermandosi come capolavoro dell'animazione nipponica e numerosi critici lo considerano uno dei migliori anime di tutti i tempi.
Nel 2021 l'esplosione accidentale di un gate sperimentale, dispositivo che permette di effettuare viaggi iperspaziali, danneggia gravemente la Luna, causando la deriva di uno sciame di asteroidi e meteoriti che bombardano la superficie del pianeta Terra, sterminando gran parte della popolazione. I sopravvissuti abbandonano dunque l'ormai inospitale pianeta per colonizzare nuovi sistemi abitabili: Marte, Venere, la cintura di asteroidi e i satelliti di Giove.
Nel 2071 l'intero sistema solare è stato reso accessibile ai viaggi iperspaziali grazie ai gate, Marte è diventato il pianeta cardine del nuovo sviluppo umano e i nuovi cartelli del crimine organizzato interplanetario, primo tra tutti il Red Dragon Crime Syndicate, esercitano la loro influenza all'interno del governo e sull'Inter Solar System Police (ISSP), la polizia del sistema solare, limitandone l'efficacia nel combattere la criminalità. Per far fronte alla minaccia di evasi, terroristi, narcotrafficanti e altri pericolosi criminali, è stato quindi istituito un sistema di "taglie" simile a quello usato nel vecchio West; i nuovi cacciatori di taglie del sistema solare vengono perciò spesso denominati "cowboy".
Spike Spiegel, un ex-affiliato del Red Dragon, e il suo socio Jet Black, ex-investigatore dell'ISSP, sono due cacciatori di taglie che si spostano di pianeta in pianeta alla ricerca di criminali a bordo della loro astronave: il Bebop. Nel corso delle loro avventure, senza che lo vogliano, ai due si aggiungono tre nuovi compagni: il Welsh Corgi Pembroke iper-intelligente Ein, la provocante truffatrice perseguitata dai creditori Faye Valentine e l'eccentrica e geniale hacker preadolescente Radical Edward.
Nel corso delle loro azioni, di solito fallimentari, inconcludenti o di scarso profitto, tutti i membri dell'improbabile equipaggio dovranno fare i conti con questioni ancora irrisolte del loro turbolento passato, segnato da ricordi traumatici, memorie perdute, abbandoni mai chiariti e amori travagliati. Il tutto trattato con una forte nota filosofica, matura, psicologica ed esistenzialista che riflette sia gli attimi migliori che quelli peggiori della vita di cinque individui sperduti.
I personaggi di Cowboy Bebop sono caratterizzati da un profondo senso di solitudine e rassegnazione, nonché da un rapporto conflittuale con il proprio passato che li porta ad affrontare in modo disilluso i loro turbamenti interiori. Ciò è ben visibile nei personaggi principali: Spike è un uomo che, dopo essersi separato dalla sola donna che abbia mai amato, si considera già morto, non ha più aspettative per il futuro ed è segnato da un'indelebile espressione stanca e indolente, il suo atteggiamento è in generale più antieroico che eroico e, come da lui stesso affermato, «vive in un sogno da cui non riesce a svegliarsi»; Jet è invece una persona che ha perduto fiducia in ciò a cui aveva consacrato la sua vita, e si trova ad osservare cinicamente il dilagare della corruzione convincendosi sempre maggiormente che il mondo in cui viveva un tempo non sia mai esistito. Lo stesso vestiario dei due riflette il loro stato d'animo; nella serie infatti si gioca spesso attorno alla parola "blue", sia come genere musicale che come colore emblema della tristezza.
Anche le protagoniste femminili riflettono tali turbamenti, in particolare Faye, contraddistinta da una esuberante presunzione e sensualità fuori dal comune, è in realtà una persona insicura ed emotivamente vulnerabile poiché priva di un passato, abituata a «abbandonare prima di essere abbandonata» e definita dalla sua seiyū Megumi Hayashibara come una "donna sgradevole"; Ed, infine, pur presentata come spensierata, sensibile e ingenua incrocia intenzionalmente le strade della ciurma del Bebop mossa dal senso di solitudine derivatole dall'essere stata abbandonata da un padre irresponsabile.
Stando a quanto dichiarato in un'intervista dal character designer Toshihiro Kawamoto, dei quattro protagonisti solamente Ed è ispirato ad una persona reale: la compositrice Yōko Kanno. Kawamoto ha inoltre affermato che, durante la realizzazione dei personaggi principali, ha voluto essere certo di renderli i più differenti possibile tra di loro, mentre il regista ha più volte detto di considerarli una parte della sua personalità o un'estensione di se stesso, come ad esempio Spike: «io non fumo, non bevo e non combatto, ma vorrei farlo — quindi Spike lo fa».
Cowboy Bebop è stato prodotto dallo studio Sunrise sotto il noto pseudonimo di Hajime Yatate. Il direttore del team creativo era Shin'ichirō Watanabe, alla sua prima esperienza alla regia dopo alcuni incarichi da aiuto regista in Macross Plus e ne I cieli di Escaflowne. Gli altri membri erano lo sceneggiatore Keiko Nobumoto, il character designer Toshihiro Kawamoto, il mecha designer Kimitoshi Yamane e la compositrice Yōko Kanno. Molti dei componenti dello staff avevano già lavorato insieme precedentemente: Nobumoto aveva sceneggiato Macross Plus, mentre Kawamoto aveva realizzato i personaggi di Gundam e Kanno aveva composto sia la colonna sonora di Macross Plus che quella de I cieli di Escaflowne. Yamane, invece, non aveva mai lavorato con Watanabe, nonostante avesse precedentemente preso parte allo sviluppo di Bubblegum Crisis e I cieli di Escaflowne.
Inizialmente Cowboy Bebop venne sponsorizzato dalla divisione giocattoli della Bandai nella speranza di vendere modellini delle astronavi presenti nello show. Stando a Watanabe, la sola direttiva che ricevette fu proprio: «finché ci saranno delle astronavi [nella serie], potrai fare quello che vuoi»; tuttavia, dopo la realizzazione del materiale di prova, diventò evidente che la visione del regista differiva da quella della compagnia, la quale accantonò il progetto ritenendo che non fosse adatto alla creazione di merchandise nel campo dei giocattoli. Successivamente però la Bandai Visual recuperò l'idea, conferendo a Watanabe piena libertà creativa.
L'intenzione del regista era di realizzare una serie che non fosse solo indirizzata ad un tradizionale pubblico di adolescenti ma che si rivolgesse anche agli adulti. Infatti, nonostante siano assenti volgarità e turpiloquio, alcuni episodi trattano argomenti delicati come la droga, il terrorismo o la criminalità organizzata. Cowboy Bebop è stato in seguito definito da Watanabe stesso come «80% storia seria e 20% umorismo». Parlando dello sviluppo della storia Watanabe ha dichiarato di aver iniziato a realizzarla dai personaggi, spiegando: «la prima immagine che mi [venne in mente] era una di Spike, da lì ho provato a costruirgli attorno una storia, cercando di renderlo cool». Le numerose scene di combattimento e d'azione ricevettero un'attenzione particolare e trassero giovamento dal fatto che tra i realizzatori ci fossero persone già esperte nel campo del cinema live action. Il finale venne ideato da Watanabe fin dall'inizio, ma fu osteggiato da gran parte dello staff, salvo poi rimanere quello originario che aveva in mente il regista.
L'atmosfera dei pianeti e dei gruppi etnici di Cowboy Bebop fu concepita quasi integralmente da Watanabe con la collaborazione di Isamu Imakake, Shōji Kawamori e Dai Satō.
Lo staff d'animazione decise l'aspetto dei pianeti nelle prime fasi di produzione e solo successivamente si concentrò sul popolo che vi avrebbe abitato, con un'attenzione particolare da parte del regista nel variegare le etnie presenti. Nel corso delle vicende narrate in Cowboy Bebop, Marte è il pianeta usato più di frequente poiché, come spiegato dal responsabile delle scenografie Satoshi Toba, gli altri erano «inaspettatamente difficili da usare»; difatti ogni pianeta aveva delle caratteristiche uniche che gli sceneggiatori dovevano tenere in considerazione nel corso della storia. Toba ha inoltre aggiunto che sebbene la drammatica scena finale dovesse avvenire su Venere lo staff, non potendo servirsi del pianeta, ripiegò su Marte anche in quell'occasione.
Riguardo alla popolarità dell'opera nel tempo, Watanabe ha dichiarato che, fin dalla prime fasi di produzione di Cowboy Bebop, cercò di motivare il team creativo affermando che stavano lavorando a qualcosa che sarebbe stato ricordato da lì ai prossimi dieci, venti o forse addirittura trent'anni. Sebbene molti fossero scettici allora, il regista si è detto soddisfatto di aver dimostrato la veridicità della sua previsione ed ha ironizzato che, se allora la Bandai Visual non fosse intervenuta, «ora starei lavorando dietro alla cassa di un supermercato».
La colonna sonora di Cowboy Bebop è stata composta da Yōko Kanno, che per la sua registrazione ha formato appositamente il gruppo musicale jazz/blues dei The Seatbelts, prendendovi parte in qualità di tastierista. Le musiche jazz, country e blues di Kanno sono state universalmente apprezzate dalla critica e hanno contribuito in modo decisivo a delineare il clima e il ritmo della serie. Dalla prima trasmissione dell'anime, Kanno e i Seatbelts hanno pubblicato sette album contenenti la colonna sonora dell'opera, due extended play e due raccolte; tutti sotto il marchio Victor Entertainment.
La opening utilizzata è la canzone Tank!, composta da Kanno e suonata dai Seatbelts. Il suo ritmo intenso, unito alle rapide scene di animazione, hanno reso la sequenza introduttiva una delle più conosciute e apprezzate nel panorama degli anime. La sigla di chiusura usata nella maggior parte degli episodi è The Real Folk Blues, composta da Kanno con i testi di Yūho Iwasato, suonata dai Seatbelts e cantata da Mai Yamane; la ending del 13º episodio "Jupiter Jazz (Part 2)" è Space Lion, composta da Kanno e suonata dai Seatbelts, mentre quella dell'ultimo episodio "The Real Folk Blues (Part 2)" è Blue, composta da Kanno con i testi di Tim Jensen, suonata dai Seatbelts e cantata da Mai Yamane.
Watanabe ha dichiarato che Yōko Kanno non realizzò esattamente le musiche che egli le richiese: «È stata ispirata per conto suo, ha seguito la sua immaginazione, è venuta da me dicendo "queste sono le canzoni che ci occorrono per Cowboy Bebop" e ha composto qualcosa completamente di testa sua». Per dare un esempio della cosa Watanabe ha dichiarato: «Alcune delle canzoni della seconda metà della serie non le avevamo nemmeno chieste, le ha semplicemente realizzate e ce le ha portate», un comportamento giudicato normalmente «imperdonabile e inaccettabile» dall'autore, ma che lo stesso Watanabe ritiene abbia contribuito al successo di Cowboy Bebop. Le composizioni di Kanno hanno anche ispirato il regista nella creazione di nuove scene, non previste inizialmente nel copione, le quali a loro volta ispirarono la compositrice nella creazione di nuove musiche. Watanabe ha poi descritto la sua collaborazione con Kanno come: «Una partita a catch tra noi due nello sviluppare le musiche e creare la serie TV Cowboy Bebop» ed ha in seguito aggiunto che, nonostante il suo lavoro sia spesso influenzato dalla componente musicale, essa non ne sia il nucleo quanto piuttosto parte di una «fusione tra musica, azione e animazione».
Nella trasmissione televisiva giapponese e statunitense di Cowboy Bebop, prima e dopo le pause pubblicitarie, compariva una schermata con la scritta "Cowboy Bebop is a new genre unto itself" (lett. "Cowboy Bebop è un nuovo genere a se stante"), scritto da Watanabe come slogan promozionale per la presentazione del progetto e poi inserito da un designer nel montaggio finale, senza richiederne l'approvazione al regista. Nonostante lo stesso Watanabe abbia liquidato la frase come un'esagerazione, il genere dell'opera è, in effetti, un ibrido che va dalla commedia, al noir passando per l'azione e il thriller. L'anime attinge pesantemente dalla cultura occidentale, in particolare agli western, al genere hard boiled, alla narrativa pulp e blaxploitation; vi sono però anche forti influenze dei film heroic bloodshed di Hong Kong, come The Killer o Hard Boiled.
L'influenza fantascientifica si ritrova nell'ambientazione futuristica e nella massiccia presenza tecnologica, anche se lo stile è spesso rétro. Il genere western riveste comunque la maggiore influenza all'interno della serie, generando una perpetua sensazione di assenza di legge palpabile sia per i ricercati che per i membri stessi della ciurma del Bebop. Gli esempi di tale influsso sono molteplici; in primo luogo "Big Shot", inconcludente show televisivo per cacciatori di taglie seguito dai protagonisti in quasi ogni puntata; dopodiché vi è la costante presenza di saloon, paesaggi desertici, scontri all'arma da fuoco e stalli alla messicana. I toni noir, infine, permeano Cowboy Bebop in particolare nel personaggio di Jet Black, disilluso ex-detective che si è battuto contro la corruzione nel suo dipartimento unicamente per ritrovarsi a preferire agire al di fuori della legge. La morale di quasi tutti i personaggi è quantomai ambigua, come evidente in particolar modo nella spesso doppiogiochista Faye Valentine. Nel paesaggio, l'influenza del genere noir si può notare principalmente con la città inquinata e piovosa della "Session 10: Ganymede Elegy" e nelle inquadrature della "Session 20: Pierrot Le Fou".
Vari critici si sono soffermati sulla varietà di generi in cui si dirama l'opera, tra cui Michelle Onley Pirkle, che ha affermato: «la serie tenta un nuovo approccio al genere, non creando immagini e suoni innovativi, ma variando "liberamente", "remixando" o adattando le immagini e i suoni di altri generi familiari in maniera dinamica». La studiosa sottolinea come Cowboy Bebop "giochi" con una varietà di citazioni e riferimenti diversi, producendo negli spettatori un effetto di déjà vu nel ricollegare i riferimenti intertestuali al loro bagaglio di conoscenze e di memorie. Watanabe stesso ha spesso dichiarato di aver dedicato la sua carriera alla realizzazione di anime non convenzionali, affermazione che si rispecchia nel sistema solare presentato in Cowboy Bebop «un terzo diaspora cinese e due terzi selvaggio west», con un accostamento di generi e stili diversi: grattacieli, kung fu, elementi di dramma epico, di commedia slapstick e azione alla John Woo. Queste caratteristiche portano la serie ben al di fuori della tradizionale fantascienza, facendo sì che molti fan abbiano coniato, per descriverla, il termine "space western".
L'ambientazione di una colonizzazione spaziale riflettente in larga parte l'aspetto e la multiculturalità della società odierna in opposizione agli elementi classici della fantascienza, come alieni, robot giganti o pistole laser, è stata accostata allo stile cyberpunk di William Gibson. Nella serie, infatti, molti pianeti e stazioni spaziali sono stati modellati a immagine della Terra: le strade degli oggetti celesti, come Ganimede, somigliano alle moderne città portuali, mentre Marte è pieno di centri commerciali, parchi tematici, casinò e megalopoli. Elementi futuristici e moderni sono abilmente combinati «permettendo allo spettatore di connettersi con facilità al mondo di Cowboy Bebop».
Daryl Surat di Otaku USA ha commentato il fascino di ampio respiro della serie dandone merito al suo stile:
Come spiegato dalla critica Susan J. Napier nel suo libro Anime from Akira to Princess Mononoke: Experiencing Contemporary Japanese Animation, sempre di più gli anime «esistono in un punto di connessione nella cultura globale... un amorfo, nuovo territorio mediatico che attraversa e intreccia i confini nazionali». Per questo diversi critici giapponesi hanno iniziato a riferirsi agli anime col termine mukokuseki, ossia apolidi. «Proprio questa qualità di apolidia esercita un'attrazione crescente nella nostra cultura globale», conclude Napier, ed è stato stabilito che proprio il riflettere questo fenomeno ha avuto una parte importante nell'attrattiva esercitata da Cowboy Bebop.
La principale fonte d'ispirazione di Watanabe per la realizzazione di Cowboy Bebop è stato l'anime Lupin III, di cui ricalca vagamente lo stile. Gli stessi protagonisti, Spike, Faye e Jet presentano forti somiglianze fisiche e caratteriali con Lupin, Fujiko e Jigen, pur con una complessità psicologica maggiore e una storia più travagliata alle spalle.
Il continuo prendere in prestito da generi e prodotti culturali occidentali ha garantito un accesso facilitato del pubblico europeo e americano alla serie e ne spiega in parte la popolarità. Il senso di familiarità che aleggia nello show è enfatizzato dai continui riferimenti alla cultura popolare, tra cui i film di kung fu: nella "Session 2: Stray Dog Strut" il combattimento finale tra Spike e Hakim si ispira a L'ultimo combattimento di Chen, mentre nella "Session 8: Waltz for Venus" la lezione di Jeet Kune Do fatta a Rocco Bonnaro è simile a quella de I 3 dell'Operazione Drago. Come affermato dal regista, inoltre, nella serie sono stati inseriti numerosi tributi alle sue pellicole e serie TV statunitensi preferite tra quelle trasmesse in Giappone all'epoca, come: Butch Cassidy, i film di Bruce Lee e Star Trek. Inoltre sono presenti pastiche a film come Alien e Prima di mezzanotte. Il personaggio di Decker, nell'episodio 7 è tratto dal film Blade Runner, mentre il culto dell'episodio 23, i cui fedeli desiderano migrare nella tecnologia, richiama la setta Heaven's Gate, i cui membri si suicidarono interpretando il passaggio della cometa Hale-Bopp come un messaggio affinché le loro anime potessero raggiungere un nuovo mondo.
Gli omaggi al panorama musicale sono evidenti nei titoli degli episodi, che riprendono brani e album illustri, come Honky Tonk Women e Sympathy for the Devil dei Rolling Stones, Toys in the Attic degli Aerosmith, Bohemian Rhapsody dei Queen, My Funny Valentine di Richard Rodgers e Lorenz Hart o Hard Luck Woman dei Kiss, o stili musicali come il blues, il valzer o la samba. Lo stesso termine "bebop" nel titolo fa riferimento al tipo di jazz nato negli anni quaranta.
L'anime si compone di 26 episodi; tuttavia il canale televisivo TV Tokyo si rifiutò di mandare in onda alcune puntate, ritenendole troppo violente per il suo pubblico. Vennero quindi trasmessi dal 3 aprile al 26 giugno 1998 12 episodi della serie (i numeri 2, 3, 7-15 e 18), più uno speciale intitolato "Session XX: Mish-Mash Blues" (よせあつめブルース Yoseatsume Buruzu?) contenente alcuni spezzoni di scene e dialoghi delle restanti puntate. Successivamente, quello stesso anno, Cowboy Bebop venne trasmesso integralmente sul canale satellitare WOWOW, dal 23 ottobre 1998 fino al 23 aprile 1999. La serie completa è stata in seguito ritrasmessa in Giappone sul network televisivo Animax e sui canali Teletama e NHK BS2.
La distribuzione home video di Cowboy Bebop è stata affidata alla Bandai. A partire dal 1998 essa ha pubblicato la serie in numerose raccolte Laserdisc VHS e DVD. Un'edizione in Blu-ray Disc, contenente un romanzo scritto per l'occasione dallo sceneggiatore della serie Keiko Nobumoto e l'episodio speciale Ein's Summer Vacation, è uscita in Giappone il 21 dicembre 2012.
Un'edizione italiana dell'anime è stata prodotta dalla Dynamic Italia e trasmessa su MTV all'interno dell'Anime Night. La messa in onda si svolse dal 21 ottobre 1999 al 4 maggio 2000 all'interno dello slot dalle ore 21:00 alle 21:30. Dal 9 aprile al 28 agosto 2003 l'editore ha fatto uscire la serie in una raccolta di 6 DVD, ognuno contenente dai cinque ai quattro episodi. I dischi contengono le schede sui personaggi e contenuti speciali come il making of, oltre ad alcuni brani della colonna sonora. Il doppiaggio Dynamic Italia è stato effettuato dallo studio CDC Sefit Group sotto la direzione di Anna Rita Pasanisi, mentre i dialoghi sono stati curati da Luciano Setti; il lavoro dei doppiatori è stato giudicato ottimo dal pubblico e dalla critica. Questa stessa edizione è stata raccolta in un box di quattro DVD e pubblicata a partire dal 12 dicembre 2005 dalla Shin Vision, con il titolo di Cowboy Bebop Complete Edition.
Nel 2010 la Dynit è rientrata in possesso dei diritti sull'opera e ne ha curato un'edizione rimasterizzata in due cofanetti, pubblicati il 28 luglio 2010 e contenenti rispettivamente 3 e 4 DVD, uno dei quali dedicato ai contenuti speciali. Questa versione, intitolata Cowboy Bebop Ultimate Edition, presenta una qualità audio 5.1, a differenza della 2.0 delle edizioni precedenti, ed ha in allegato un booklet con i settei dei personaggi, dei mezzi e degli ambienti della serie.
L'anime è stato esportato in vari Paesi nel mondo. In Francia è stato trasmesso da settembre 2000 ad aprile 2001 sul canale a pagamento Canal+. Negli Stati Uniti è stato il primo anime ad essere trasmesso nel contenitore Adult Swim di Cartoon Network, dal 2 settembre 2001 e, nello stesso periodo è andato in onda anche in America del Sud sul canale a pagamento Locomotion. Nel Regno Unito è andato in onda nel 2002 sul canale CNX, in Germania dall'8 gennaio al 10 settembre 2003 su MTV e in Spagna a partire dal 12 dicembre 2005 su Cuatro. In diversi Paesi asiatici — tra cui India, Bangladesh, Sri Lanka, Singapore, Thailandia, Indonesia e Filippine — la serie è stata trasmessa in contemporanea alla replica giapponese sul network televisivo Animax.
A causa dei suoi toni maturi e dei suoi contenuti, Cowboy Bebop ha ricevuto dei divieti in diversi Paesi. In particolare è stato vietato ai minori di dodici anni nel Regno Unito (la maggior parte degli episodi), ai minori di tredici in Québec e in Nuova Zelanda (alcuni episodi), ai minori di quattordici in Italia e in Manitoba, ai minori di quindici in Spagna, in Australia e nel Regno Unito (solo alcuni episodi), ai minori di sedici anni in Germania, in Nuova Zelanda (la maggior parte degli episodi) e in Svizzera, e ai minori di diciotto anni in Argentina, in Austria, in Brasile, in Perù e in Corea del Sud.
Il finale ambiguo della serie e la popolarità raggiunta presso il pubblico, fecero sì che da più parti aumentassero le richieste per un seguito della storia. Venne così prodotto un film d'animazione, intitolato Cowboy Bebop - Il film e noto anche con il titolo internazionale di Cowboy Bebop the Movie: Knockin' on Heaven's Door (劇場版 カウボーイビバップ 天国の扉 Gekijōban Kaubōi Bibappu: tengoku no tobira?), uscito nelle sale giapponesi il 1º settembre 2001 e in quelle italiane il 23 maggio 2003. Diretto da Watanabe, che si è avvalso dello stesso staff della serie televisiva, esso si inserisce temporalmente tra gli episodi 22 e 23 dello show e vede i componenti della ciurma del Bebop impegnati nella ricerca di un pericoloso terrorista che minaccia di rilasciare su Marte un virus letale.
Il 22 luglio 2008 il periodico IF Magazine pubblicò un articolo in cui affermava che il produttore Erwin Stoff (lo stesso di Matrix e di A Scanner Darkly - Un oscuro scrutare) era in accordo con la 20th Century Fox per produrre un live action di Cowboy Bebop il più fedele possibile all'anime. L'attore Keanu Reeves venne contattato per il ruolo di Spike Spiegel. Durante il Tokyo International Anime Fair del 2009 Kenji Uchida, il presidente della Sunrise, annunciò di aver stretto un accordo con la Fox in base al quale lo studio avrebbe svolto il ruolo di supervisore durante la lavorazione del film, riservandosi il diritto di non accettare l'adattamento cinematografico "se la sceneggiatura sarà orribile". Il 15 gennaio 2009 Variety rivelò che, oltre a Uchida, al progetto avrebbero preso parte anche Shin'ichirō Watanabe e Keiko Nobumoto come assistenti di produzione, Masahiko Minami come consulente e Peter Craig come sceneggiatore. Sebbene l'uscita del film fosse prevista per il 2011, Reeves ha rivelato, nell'ottobre 2009, che la sceneggiatura era entrata in una fase di riscrittura atta a contenere l'eccessivo costo di mezzo miliardo di dollari. Dopo una successiva intervista al produttore Joshua Long, il 15 ottobre 2010, del film non si seppe più niente finché, il 31 maggio 2013, Watanabe lo ha annunciato come "in arrivo", sebbene non abbia rivelato ulteriori dettagli. Il 20 ottobre dello stesso anno, Reeves ha annunciato di non essere più coinvolto nel progetto.
Il 6 giugno 2017 è stato annunciato un adattamento televisivo live action di produzione statunitense in progetto da parte della Tomorrow Studios e Midnight Radio, che vedrà la partecipazione anche della Sunrise, mentre della sceneggiatura sarà incaricato Christopher Yost. La serie, prodotta da Netflix, conterà dieci episodi e vedrà la partecipazione del regista dell'anime originale Shin'ichirō Watanabe come consulente. Il 4 aprile 2019 è stato reso noto il cast della serie live action che vedrà John Cho nel ruolo di Spike Spiegel, Mustafa Shakir nel ruolo di Jet Black, Daniella Pineda nel ruolo di Faye Valentine e Alex Hassel nei panni di Vicious.
Dall'anime televisivo sono stati tratti due manga, entrambi originariamente pubblicati da Kadokawa Shoten sulla rivista shōjo Asuka Fantasy DX. Il primo adattamento, intitolato Cowboy Bebop Shooting Star (シューティングスタービバップ－カウボーイビバップ－ Shūtingu Sutā Bibappu - Kaubōi Bibappu -?) e realizzato da Cain Kuga, è stato serializzato nel 1998, prima dell'inizio della trasmissione dell'anime, e in seguito raccolto in due volumi tankōbon. Si tratta di una riscrittura alternativa della serie TV. L'opera è stata esportata negli Stati Uniti, dove è stata pubblicata da Tokyopop dall'8 aprile al 10 giugno 2003, e in Francia, dal 13 aprile al 15 giugno 2004 per conto di Pika Édition.
Il secondo manga si intitola semplicemente Cowboy Bebop ed è illustrato da Yutaka Nanten su testi di Hajime Yatate. Esso costituisce uno spin-off dell'anime. I singoli capitoli sono stati serializzati tra il 1999 e il 2000 e poi pubblicati in tre tankōbon. Un'edizione italiana è stata pubblicata da Dynamic Italia in tre volumi corrispondenti agli originali ma con senso di lettura occidentale e con le tavole ribaltate, usciti tra il 20 settembre 2001 e 17 marzo 2003. Nel 2007 Panini Comics ne ha curato una ristampa, che presenta delle nuove traduzioni e copertine. Negli Stati Uniti è stato edito da Tokyopop dal 23 aprile al 20 agosto 2002, in Germania è stato pubblicato da Egmont Manga & Anime da agosto a dicembre 2002, in Francia è uscito da ottobre 2003 a febbraio 2004 per conto di Pika Édition.
Dall'anime è stato tratto Cowboy Bebop (カウボーイビバップ Kaubōi Bibappu?), un videogioco sparatutto a scorrimento sviluppato da Bandai per PlayStation e uscito in Giappone il 14 maggio 1998. Un secondo videogioco, Cowboy Bebop - Tsuioku no serenade (カウボーイビバップ 追憶の夜曲（セレナーデ） Kaubōi Bibappu tsuioku no serenāde?, lett. "Cowboy Bepop: La serenata della reminiscenza"), è stato prodotto sempre da Bandai e pubblicato per PlayStation 2 il 25 agosto 2005. Entrambi i videogiochi non sono stati tradotti né pubblicati al di fuori del Giappone.
Dalla serie è stato tratto il racconto Cowboy Bebop: UT, scritto da Dai Satō e pubblicato sul sito ufficiale della serie Cowboybebop.org come promozione al film. Ambientata nel 2044, circa una trentina di anni prima delle vicende narrate, la storia è incentrata su Ural e Victoria Terpsichore nei loro giorni da cacciatori di taglie. È stato pubblicato un solo capitolo del racconto, prima che il sito venisse chiuso.
Un artbook intitolato Cowboy Bebop Illustration ～ The Wind ～ è stato pubblicato il 25 ottobre 2004 dalla casa editrice SB Creative. Esso contiene 144 pagine di illustrazioni della serie, che ripercorrono le elaborazioni successive dei personaggi e delle ambientazioni, dalle prime bozze concettuali fino al prodotto finito. Sono presenti inoltre piccoli retroscena sulla produzione e interviste ai realizzatori.
Cowboy Bebop ha ricevuto un'accoglienza molto positiva di pubblico e critica. Secondo i dati diffusi da Bandai Visual, al febbraio 2006 la serie era, con 0.95 milioni di copie vendute, il quinto maggior franchise della compagnia per quanto riguarda il mercato home video giapponese. La rivista Animage, inoltre, l'ha inserito nella lista dei cento migliori anime di tutti i tempi.
In occidente il successo della serie non fu da meno, soprattutto in Nord America, dove è diventata una delle serie più popolari di sempre e ha contribuito a far conoscere e diffondere l'interesse per l'animazione giapponese. Gli ascolti televisivi, grazie alla programmazione notturna, si sono rivelati molto alti e la Bandai Entertainment ha annunciato che nel 2005 le vendite dei VHS e dei DVD della serie in Canada e negli Stati Uniti hanno superato il milione di unità. In un articolo del 2004 Newtype USA chiese ai suoi lettori di stilare una classifica dei 25 migliori anime di tutti i tempi; Cowboy Bebop si posizionò secondo dopo Neon Genesis Evangelion, confermandosi una delle serie anime più rilevanti e influenti mai create. Nella classifica del 2007 di Anime Insider dei "50 migliori anime di tutti i tempi", la serie si è posizionata al primo posto; mentre nella classifica del 2012 dell'australiana Madman Entertainment ha ottenuto il settimo.
Sulle classifiche del sito IGN, Cowboy Bebop è comparso in numerose occasioni: nel 2009 nella lista delle "100 migliori serie animate", posizionandosi al 14º posto; nel 2011 nella lista dei "50 migliori show televisivi di fantascienza", raggiungendo il 29º posto (ottenendo entrambe le volte il punteggio più alto per un anime dopo Evangelion) e nel 2006, quando la colonna sonora della serie si posiziona prima nella "Top Ten delle migliori colonne sonore e temi musicali anime di tutti i tempi". Inoltre Spike Spiegel si è aggiudicato il quarto posto nella classifica dei "25 migliori personaggi anime di tutti i tempi" e IGN Movies ha inserito Cowboy Bebop nella sua lista dei "10 adattamenti di cartoni animati che vorremmo vedere" in formato live-action.
Sul sito Anime News Network, Cowboy Bebop detiene una media voto di 8.9, corrispondente ad un giudizio "eccellente" e basata sulle valutazioni di 11 000 utenti; sull'Internet Movie Database, invece, ha una media ponderata di 9/10, basata sul voto di 32 000 utenti, che la rende la serie anime con il voto più alto del sito, insieme a Death Note. Il sito MyAnimeList.net riporta che la serie è la 21º in ordine di gradimento presso il pubblico, con una valutazione di 8,83 espressa da oltre 157 000 utenti. Nel portale AnimeClick.it è, con una media di 9,079, l'11ª serie anime più apprezzata dagli utenti del sito.
La serie è stata universalmente apprezzata dalla critica domestica e internazionale. Secondo un critico giapponese, «Cowboy Bebop era qualcosa che non si era mai visto prima negli anime... riconosciuto da tutti come fresco e stimolante». Susan Napier ha aggiunto che la freschezza della serie può essere attribuita all'animazione, che ha preferito inquadrature fuori dall'ordinario, contrasti chiaro-scuro e personaggi complessi ma attraenti.
Mike Crandol di Anime News Network ha affermato che Cowboy Bebop è «uno dei titoli più popolari e rispettati nella storia degli anime» e lo ha definito «uno show televisivo unico che trascende abilmente ogni tipo di genere». Crandol ha esaltato i personaggi come «alcuni dei [...] più accattivanti che abbiano mai reso grazia a un anime» e ha dichiarato di aver molto apprezzato la qualità quasi "filmica" dell'animazione, la sceneggiatura sofisticata e le musiche. Il critico ha infine commentato che Cowboy Bebop è una "pietra miliare" degli anime e «uno dei migliori anime di sempre», e che «sarà ricordato ancora a lungo, dopo che tanti altri saranno stati dimenticati». Christina Carpenter di T.H.E.M. Anime Reviews gli ha dato un punteggio di 5 stelle su 5 e l'ha definito uno dei migliori anime in assoluto, in grado di far "vergognare" molte opere simili e «[perfino] Hollywood». Carpenter ha inoltre lodato l'animazione come «una rarità ed una meraviglia da vedere», chiamandola «più che superba», ed ha definito la trama e la caratterizzazione di «una sofisticatezza e sottigliezza che è praticamente unica al mondo». Essa ha infine espresso grande apprezzamento verso la colonna sonora, definendo la sigla d'apertura uno dei migliori brani che abbia mai sentito e concludendo che la serie sia «un must per ogni collezionista serio di animazione giapponese».
Il sito Anime Critic ne elogia i personaggi e la loro esplorazione psicologica, giudica divertenti e appropriate le puntate più rilassate e slegate dalla trama principale, e definisce la musica "superba". L'animazione viene descritta come «chiara e precisa, leggermente più scialba rispetto a molti anime più recenti, ma decisamente di alta qualità per una serie TV». In conclusione gli assegna quattro stelle e mezzo su cinque e afferma che la serie ha qualcosa da offrire per tutti i gusti. Scott Rider di @anime sottolinea la cura dei realizzatori per i dettagli, visibili nelle diverse scene, e la varietà delle musiche di Yōko Kanno. Andy Patrizio di IGN afferma che «Cowboy Bebop si classifica molto in alto nella scala degli anime» e lo definisce «uno dei migliori esempi del genere che ci sia». I punti di forza della serie individuati dal critico sono: «una trama intrigante, personaggi memorabili e una delle colonne sonore più rivoluzionarie nel mondo degli anime».
I critici di Ex.org hanno molto apprezzato la serie. Keith Rhee ha affermato che Cowboy Bebop "riesce a risplendere per il suo gusto e per l'eccellenza tecnica e realizzativa", mentre l'unica critica che riconosce allo show è di essere eccessivamente episodico e mancante di un filo narrativo ricorrente. Mark L. Johnson ha infine dichiarato che lo stile, la musica e un team di realizzatori talentuosi ed esperti hanno reso la serie carica di azione e originale, e meritevole dell'attenzione mediatica ricevuta. Il sito Teevee.org, infine, ha lodato i personaggi, l'alternanza tra momenti seri e comici, l'animazione e la colonna sonora, concludendo che è un «anime che anche coloro che odiano gli anime possono apprezzare».
Cowboy Bebop ha ottenuto un gran numero di riconoscimenti. Nel 1998 l'anime venne premiato alla terza edizione degli Animation Kobe nella categoria miglior programma televisivo. Ikuko Sayama, l'allora caporedattore della rivista Newtype, spiegò i motivi che spinsero la giuria ad assegnare il premio, affermando che i giudici erano rimasti colpiti dalla sensazione di novità che trasudava dalla serie e dall'efficace lavoro di collaborazione tra i realizzatori, che ha permesso di far emergere in modo efficace i talenti dei singoli. Al Premio Seiun del 2000, che assegna un riconoscimento al miglior medium fantasy o di fantascienza dell'anno, Cowboy Bebop venne eletto miglior opera e, nello stesso anno, in occasione dell'Anime Expo, l'album Cowboy Bebop Blue ricevette un premio da parte della Società per la promozione dell'animazione giapponese (SPJA).
All'Anime Grand Prix del 1999, Spike Spiegel venne eletto miglior personaggio maschile e Megumi Hayashibara miglior voce per la sua performance come Faye Valentine. Cowboy Bebop si aggiudicò invece il secondo posto come miglior serie dietro a Mobile Battleship Nadesico the Movie - Il principe delle tenebre. Nella stessa occasione Faye e Ed vennero votate rispettivamente al 5º e al 9º posto come migliori personaggi femminili; inoltre la "Session 5: Ballad of Fallen Angels", la "Session 18: Speak Like a Child", la "Session 9: Jamming with Edward" e lo special "Mish-Mash Blues" si sono classificati, nell'ordine: 2°, 8°, 18° e 20° miglior episodio di un anime del 1998. Infine, i brani Tank! e The Real Folk Blues vennero nominati terza e quindicesima miglior canzone. L'anno seguente, nell'Anime Grand Prix del 2000, la serie si riconfermò seconda in classifica, dopo Card Captor Sakura, e nuovamente vincitrice dei premi come miglior personaggio maschile per Spike e miglior voce per la Hayashibara. Faye Valentine ottenne il sesto posto come miglior personaggio femminile, la "Session 26: The Real Folk Blues (Part 2)" e la "Session 24: Hard Luck Woman" si classificarono rispettivamente 3° e 17° miglior episodio di un anime nel 1999; mentre i brani Tank! e Blue furono eletti rispettivamente settima e dodicesima miglior canzone.
Nel 2007 l'Agenzia giapponese per gli affari culturali, branca del Ministero dell'educazione, ha inserito la serie nella lista dei 50 anime che più di ogni altro hanno contribuito a diffondere la cultura giapponese all'estero e il sito IGN afferma che il suo più grande merito è aver introdotto «un'intera generazione agli anime». Nel marzo 2009 il sito web A.V. Club, associato al periodico The Onion, ha definito Cowboy Bebop «giustamente un grande successo» e una serie indispensabile per comprendere il mondo degli anime nel suo complesso. Inoltre il regista Rian Johnson ha citato l'anime come ispirazione visiva per il suo film del 2005 Brick - Dose mortale.
Fin dal termine della trasmissione originale dello show, i fan hanno molto speculato su un possibile seguito, complice il fatto che Shin'ichirō Watanabe non si sia mai sbilanciato su una tale eventualità e in un'intervista al The Daily Texan del 2006 alla domanda in questione abbia risposto: «Un giorno... forse, un giorno».
(JA) Makoto Ishii, Hajime Ichigaya, Masaaki Okajima, Talk about Cowboy Bebop (トーク・アバウト・カウボーイビバップ Tōku abauto Kaubōi Bibappu?), Otakugaku sōsho, vol. 6, Tokyo, Ōta Shuppan, ISBN 4-87233-609-7.
(EN) Fred Patten, Watching Anime, Reading Manga: 25 Years of Essays and Reviews, Stone Bridge Press, 2004, ISBN 1-61172-510-0.
(EN) Susan J. Napier, Anime from Akira to Howl's Moving Castle, updated edition, Palgrave Macmillan, 2005, ISBN 1-4039-7052-1.
(EN) Brian Camp, Julie Davis, Anime Classics Zettai!: 100 Must-See Japanese Animation Masterpieces, Stone Bridge Press, 2007, ISBN 978-1-933330-22-8.
(EN) Michelle Onley Pirkle, Déjà Vu All Over Again?: Cowboy Bebop's Transformation to the Big Screen, in Jay Telotte e Gerald Duchovnay (a cura di), Science Fiction Film, Television, and Adaptation: Across the Screens, Routledge, 2011, ISBN 978-1-136-65009-3.
(EN) Jonathan Clements, Helen McCarthy, The Anime Encyclopedia, Revised & Expanded Edition: A Guide to Japanese Animation Since 1917, Stone Bridge Press, 2012, ISBN 978-1-61172-515-5.
