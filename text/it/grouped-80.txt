
Garfield è un comune degli Stati Uniti d'America, nella Contea di Bergen, nello Stato del New Jersey. Una Piazza nel Comune di Bolognetta è intitolata a Garfield, in ricordo dei molti emigrati bolognettesi partiti alla volta degli Stati Uniti D'America.
È nato a Roseau, nel Minnesota, figlio di Robert Martin Hedlund e di Kristine Anne, nata Yanish. Il padre ha origini svedesi. All'età di 13 anni trasloca con la sua famiglia in Arizona, dove frequenta le scuole superiori e prende lezioni private di recitazione. In questo periodo inizia, come dichiarato in un'intervista condotta nel 2013, a prendere in considerazione la possibilità di intraprendere la carriera di attore per recitare in film dai contenuti hard; ne ebbe infatti la possibilità grazie alla sua prestigiosa dote. Preso il diploma si trasferisce a Los Angeles, dove si propone per moltissime audizioni e provini vari.
Un mese dopo essersi trasferito a Los Angeles, nel 2004, il regista Wolfgang Petersen lo arruola per il film Troy, nel quale interpreta Patroclo. Lo stesso anno recita anche in Friday Night Lights. Nel 2005 gira Four Brothers - Quattro fratelli nel ruolo di Jack Mercer.
Nel 2006 è Murtagh in Eragon. Nel 2007 fa parte del cast di Donne, regole... e tanti guai!, diretto da Garry Marshall, a fianco di Jane Fonda, Felicity Huffman e Lindsay Lohan ed in Death Sentence con Kevin Bacon.
Nel 2010 è protagonista del film di fantascienza Tron Legacy, nel quale interpreta Sam, insieme a Jeff Bridges (presente anche in Tron del 1982) e Olivia Wilde, ed è co-protagonista con Gwyneth Paltrow nel film Country Strong.
Nel 2012 recita in On the Road di Walter Salles, tratto dall'omonimo romanzo di Jack Kerouac, accanto a Kristen Stewart. Nel film interpreta Dean Moriarty, uno dei personaggi più memorabili di Kerouac. L'anno successivo viene scelto dalla casa di moda Yves Saint Laurent come nuovo testimonial della fragranza La Nuit de L'Homme.  Nel 2014 è nel cast di Unbroken film diretto da Angelina Jolie dove interpreta il ruolo di John Fitzgerald, e narra la storia di Louis "Louie" Zamperini durante la seconda guerra mandiale.
Nel novembre 2015 è uscito il film Pan - Viaggio sull'isola che non c'è, la nuova versione live-action della fiaba del ragazzino in grado di volare e che si rifiutava di crescere, nei panni del giovane James Uncino, qui ancora amico con il protagonista. Nello stesso anno è protagonista di Mojave accanto ad Oscar Isaac.
Nel 2016 viene scelto per far parte del cast del nuovo film di Ang Lee, Billy Lynn - Un giorno da eroe, ancora una volta vicino a Kristen Stewart.
Nel 2017 recita in Mudbound di Dee Rees, accanto a Carey Mulligan. Il film è stato presentato al Sundance Film Festival 2017, dove Hedlund è stato lodato per il suo lavoro nel film. 
Dalla fine del 2011 all'aprile 2016 ha avuto una relazione con Kirsten Dunst, conosciuta nel film On the Road.
Dal 14 marzo 2018, su molte rinomate riviste di gossip, gira voce che Garrett abbia fatto breccia nel cuore di Angelina Jolie, conosciuta sul set di "Unbroken" nel 2014.
Andrea Mete in Tron Legacy, Pan - Viaggio sull'isola che non c'è, Mudbound, Mosaic, Triple Frontier

Manoel Francisco dos Santos, meglio noto come Garrincha (gar:ĩ´ʃa) o Mané Garrincha (Magé, 28 ottobre 1933 – Rio de Janeiro, 20 gennaio 1983), è stato un calciatore brasiliano, di ruolo attaccante. Ala destra, fu ricordato specialmente per la sua militanza col Botafogo e la Selezione nazionale del suo Paese. Partecipò a tre edizioni dei Campionati mondiali di calcio: Svezia 1958, Cile 1962 e Inghilterra 1966, vincendo le prime due. È considerato uno dei più grandi dribblatori della storia del calcio e, da molti, come il miglior interprete nel suo ruolo. Occupa la 8a posizione nella speciale classifica dei migliori calciatori del XX secolo pubblicata da IFFHS e la 20a in quella pubblicata dalla rivista World Soccer. Spesso visto come il miglior calciatore brasiliano dopo Pelé, è il terzo maggior cannoniere della storia del Botafogo.
La seconda parte della sua carriera, che convenzionalmente può dirsi iniziata nel 1966, anno in cui lasciò il Botafogo, fu costellata da continui cambi di squadra e da partecipazioni occasionali con diversi club, professionistici e non.
Garrincha fu afflitto da diversi difetti congeniti: un leggero strabismo, la spina dorsale deformata, uno sbilanciamento del bacino, sei centimetri di differenza in lunghezza tra le gambe; il ginocchio destro fu affetto da valgismo mentre il sinistro da varismo, nonostante un intervento chirurgico correttivo. Per via di tale malformazione — secondo alcune fonti dovuta alla poliomielite o alla malnutrizione — i medici lo dichiararono invalido e gli sconsigliarono di praticare il calcio.
Il soprannome "Garrincha" gli fu attribuito da una sorella perché il suo aspetto minuto le ricordava quello di un'omonima specie di uccelli che egli era solito cacciare da bambino. Quando Garrincha cominciò a praticare il calcio il soprannome avrebbe mutato accezione, ben attagliandosi alla particolare andatura dovuta all'handicap fisico che veniva evidenziata durante le corse effettuate sul campo da gioco, simile a quella di un uccellino che saltella. Fu anche noto come L'angelo dalle gambe storte, Il Chaplin del calcio e Alegria do povo (Gioia del popolo).
Oltre che dai successi sportivi, la sua vita fu scandita dalla distruttiva passione per gli alcolici e per le donne. Morì prematuramente all'età di quarantanove anni, per le conseguenze di una cirrosi epatica e di un edema polmonare, in condizioni di indigenza e degrado.
Garrincha nacque nel 1933 a Pau Grande, nel distretto di Magé, quinto figlio di Amaro e Maria Carolina. Il padre discendeva da una tribù di indios dell'Alagoas chiamata Fulniô, mentre la madre era una mulatta originaria di Recife, nello Stato di Pernambuco. La sua registrazione all'anagrafe fu viziata da due errori: Amaro dichiarò infatti che la nascita del figlio si ebbe al 18 ottobre anziché al 28 e inoltre, quando gli fu chiesto quale fosse il nome del bambino, rispose solamente Manuel, facendo sì che venisse iscritto senza cognome; chiamandosi Amaro Francisco dos Santos e Maria Carolina dos Santos i genitori, sottintese che il cognome dovesse essere necessariamente dos Santos. Il padre, che lavorava come guardia di sicurezza nella fabbrica tessile di Pau Grande, era un bevitore e morì diversi anni più tardi di cirrosi.
Garrincha visse l'infanzia "in uno stato quasi selvaggio", camminando a piedi scalzi, nuotando nei fiumi e dando la caccia ai passeri. Proprio quest'ultima attività determinò la nascita del suo soprannome; garrincha è infatti il termine con il quale nel Nordest del Brasile si identifica un piccolo uccello marrone con il dorso striato di nero. Rosa, la sorella più grande, ravvisò una somiglianza tra Manuel e il passerotto dovuta alle piccole dimensioni, e a quattro anni Garrincha era già noto a tutti con tale nomignolo. Fu durante questi anni che sperimentò per la prima volta l'assunzione di sostanze alcoliche e fumo. In ossequio ad alcune tradizioni delle popolazioni indigene, il bambino si vedeva somministrare una mistura a base di cachaça (cachimbo) come cura per i suoi guai fisici, mentre già prima dei dieci anni divenne pure tabagista, essendo dedito a fumare sigari di paglia.
La sua più grande passione era però praticare il calcio, gioco cui dedicava gran parte del suo tempo e nel quale si dimostrò abile già da giovanissimo, tanto da distinguersi tra i coetanei. Fu subito evidente quale fosse la sua dote migliore, ovvero il dribbling, un gesto tecnico che eseguiva con genuino piacere. Nel 1941, contro la sua volontà, fu iscritto a scuola, ma la sua istruzione si fermò alla terza media.
Il 19 novembre 1947 cominciò a lavorare nella fabbrica tessile della sua città, l'América Fabril. Fu in tale contesto che Boboco (all'anagrafe Franklyn Leocornyl), capo della sezione dove lavorava, aggiunse il cognome "Francisco" alla sua scheda, affinché non fosse confuso con altri "Manuel dos Santos". Nel 1948 fu licenziato per via delle reiterate inadempienze sul posto di lavoro, ma ancora Boboco, che ricopriva pure la carica di presidente della squadra di calcio dello stabilimento, lo fece reintegrare dimodoché potesse continuare a giocare col club, benché Garrincha dovette ricominciare dalle mansioni più basse. In questo momento instaurò con Swing e Pincel, due colleghi, un solido rapporto d'amicizia che durò per il resto della vita, divenendo subito abituali compagni di bevute. Nel giugno del 1949 la madre, già provata da un'infezione puerperale, morì, e di lì a poco il padre Amaro si unì a una vedova con figli di nome Cecília, che passò a occuparsi della prole.
Nel corso della sua esistenza Garrincha si distinse per lo spiccato interesse verso le ragazze. Il 20 ottobre 1952 — otto giorni prima del compimento dei diciannove anni — sposò Nair Marques (1936-1975), una collega di lavoro la cui gravidanza impose il matrimonio; da questa unione nacquero otto figlie (Tereza, Edenir, Marinete, Juraciara, Denízia, Maria Cecília, Terezinha e Cintia). Parallelamente aveva intrecciato una relazione con un'altra ragazza, Iraci Castilho. Nonostante il matrimonio, Garrincha promise di non abbandonarla e nel 1957 la portò a vivere a Rio de Janeiro. Spesso si intratteneva con lei la sera quando, terminati gli allenamenti col Botafogo, risultava troppo stanco per tornare a Pau Grande. Iraci gli diede due figli: Márcia, che Garrincha registrò all'anagrafe solo per contrariare la moglie Nair, e Neném, formalmente mai riconosciuto; quando questi ebbe circa quindici anni, la madre ne rivelò pubblicamente l'esistenza, peraltro già nota. Nel 1959 il Botafogo partì per una tournée in Svezia, dove il Brasile aveva conquistato il primo titolo di Campione del Mondo l'anno prima. Qui Garrincha ebbe un rapporto con una cameriera diciassettenne, la quale rimase incinta; al bambino nato da questa fugace relazione, e successivamente adottato, fu dato il nome di Ulf Lindberg, e crebbe nel Paese scandinavo.
Nel novembre del 1961 Garrincha vinse un concorso indetto dalla Simca e dal Jornal dos Sports quale giocatore più popolare, aggiudicandosi una lussuosa automobile. In questa occasione conobbe Elza Soares, una nota cantante di Música Popular Brasileira, per la quale, tornato dai Mondiali di calcio del 1962 e creando grande scalpore nell'opinione pubblica, abbandonò le figlie e la moglie Nair. Quest'ultima affidò le pratiche del divorzio all'avvocato Dirceu Rodrigues Mendes, che mise in cattiva luce il giocatore agli occhi di tutto l'ambiente di Rio de Janeiro e continuò a chiedergli denaro per gli anni seguenti.
Lo stesso anno il compagno di squadra e amico Nílton Santos decise di aiutarlo nella gestione delle finanze; raccolse il denaro che Garrincha teneva in casa all'interno di vari mobili e lo consegnò al banchiere José Luiz Magalhães Lins, che aprì un conto. Il titolare vi attinse sempre più spesso, depauperandolo in maniera crescente, tanto che in ultimo Magalhães Lins preferì chiuderlo. Garrincha non ebbe mai cura del proprio patrimonio e fu visto pagare venti volte in più del dovuto la corsa di un taxi, nonché cifre altissime per dosi di alcolici dal valore inferiore; di ritorno dal vittorioso Mondiale del 1958, saldò i conti arretrati di tutti gli avventori del bar di Pau Grande che era solito frequentare.
La coppia formata con Elza Soares divenne invisa anche negli ambienti politici. La cantante appoggiava il presidente riformista João Goulart, in un periodo gravido di tensioni sociali. Il 10 marzo del 1964 (appena un giorno prima del golpe che portò il Paese sotto una dittatura fascista) dei militari fecero irruzione nella casa dove dimoravano. Gli abitanti vennero posti nudi con le spalle al muro mentre gli assalitori misero l'abitazione a soqquadro, andandosene senza portare via nulla ma ottenendo un effetto intimidatorio. Garrincha ed Elza Soares si sposarono nel 1966, presso l'ambasciata brasiliana in Bolivia, e quello stesso anno decisero di trasferirsi a San Paolo a causa dei ripetuti attacchi da parte della gente. Nel complesso, gli anni della loro unione furono caratterizzati da diversi guai di carattere economico che li portarono a perdere varie abitazioni per via dei debiti, nonché dai crescenti problemi con l'alcol di Garrincha. I due ebbero anche un figlio, Manuel Garrincha dos Santos Júnior detto Garrinchinha (morto nel 1986, a nove anni, in un incidente automobilistico).
Sul finire del 1968, Garrincha fu condannato per non aver pagato gli alimenti alla prima moglie e alle figlie, evitando il carcere solo grazie all'intervento di un banchiere che pagò i debiti. Il 13 aprile del 1969 fu responsabile di un tragico incidente stradale, quando si dirigeva assieme alla suocera Rosária (madre di Elza Soares) e una figlia adottiva verso Pau Grande. L'auto da lui guidata urtò contro un camion che trasportava sacchi di patate, cappottando tre volte; la suocera morì dopo essere stata sbalzata fuori dal parabrezza. Garrincha negò di aver bevuto prima di mettersi alla guida e fu condannato a due anni di prigione, ma essendo quello il primo reato da lui commesso, ebbe diritto alla sospensione condizionale della pena. Sentendosi però colpevole per l'accaduto, nel periodo successivo entrò in depressione e tentò di suicidarsi inalando del gas.
Le crisi depressive non cessarono, dunque Elza Soares ritenne che l'unico modo per porvi rimedio fosse lasciare il Brasile, cosicché la coppia si trasferì in Italia, a Roma. Inizialmente Garrincha provò a guadagnarsi da vivere facendo promozione per l'Istituto Brasiliano del Caffè (IBC), ricevendo uno stipendio di mille dollari mensili, mentre Elza Soares trovò occupazione come cantante; nello stesso periodo ricevettero delle telefonate anonime durante le quali venivano accusati di aver "tradito il Brasile", minacciando punizioni. Successivamente dimorarono a Torvaianica, dove Garrincha, ormai lasciato il suo precedente incarico per l'IBC, giocò a calcio con squadre amatoriali (cfr. infra, 3.1.4). La coppia tornò in Brasile nel 1972 e cinque anni più tardi, il 30 agosto del 1977, il rapporto terminò allorché Garrincha in stato di ubriachezza aggredì la moglie.
Pochi giorni dopo l'accaduto Garrincha si unì a Vanderléia Vieira, trentenne vedova di un calciatore morto di cancro, che nel 1981 diede alla luce un'altra figlia, Lívia. Ben presto l'alcolismo di Garrincha si aggravò ulteriormente, tanto che ormai viveva cercando pretesti per poter bere. In quegli anni la LBA (Legião da Boa Vontade) gli offrì la possibilità di insegnare calcio ai bambini poveri ed egli accettò, ma ciò non lo dissuase dall'assumere alcolici. Fu internato per la prima volta nel 1978, per gli effetti di un'astinenza, nella casa di riposo Alto da Boa Vista, con le spese pagate dalla LBA. Da quel momento, la sua vita fu un susseguirsi di eventi drammatici. L'anno successivo fu ricoverato nuovamente e gli venne diagnosticata una cirrosi, mentre nel 1980 partecipò a una sfilata di Carnevale organizzata dalla scuola di samba Mangueira, apparendo triste e apatico a distanza di pochi giorni da un ulteriore ingresso in clinica. Garrincha provò a smettere di bere, ma ogni tentativo fu vano.
Trascorse i giorni dal 16 al 19 gennaio del 1983 bevendo in giro per i bar. Tornò ubriaco, reggendosi a malapena in piedi, alla sua casa nel quartiere di Bangu, nella zona Sud di Rio de Janeiro. La moglie Vanderléia chiamò l'ambulanza e Garrincha fu ancora una volta internato. Lasciato solo alle nove di sera, spirò poco prima del sopraggiungere del giorno successivo, a causa di un edema polmonare. Le sue spoglie si trovano nel cimitero di Raiz da Serra, presso Magé, all'interno di un sepolcro in stato di abbandono che riceve solo poche visite. L'epitaffio recita: "Qui riposa in pace colui che fu la Gioia del popolo, Mané Garrincha". A diversi anni di distanza dalla morte, un'altra figlia di nome Rosângela è stata riconosciuta grazie all'esame del DNA.
La miglior dote di Garrincha consisteva certamente nel suo particolarissimo dribbling, giocata che eseguiva nel compiere due diversi tipi movimenti: tagliare verso l'interno del campo o, tipicamente, allargarsi verso destra, sempre partendo palla al piede dal proprio settore di competenza, posto nei pressi della linea laterale del rettangolo di gioco. Nel secondo caso, le sue azioni risultavano piuttosto ripetitive, senza che ciò inficiasse il buon esito della finta; Garrincha, dopo aver ricevuto il pallone sulla fascia, puntava l'avversario diretto per poi arrestarsi, inducendo il marcatore a fermarsi a sua volta, dopodiché si lanciava verso destra, ripiegando successivamente sul lato opposto. L'ala ripeteva la giocata più di una volta, allorquando decideva di superare il difensore ormai disorientato con una definitiva accelerazione ancora sulla destra. Il dribbling era reso particolarmente efficace dall'esplosività dello scatto e dall'imprevedibilità dei movimenti dovuta all'asimmetria degli arti inferiori. Garrincha abusava spesso di questa abilità, giacché soleva dribblare gli avversari e attendere che ritornassero sui propri passi così da superarli una seconda volta, per puro diletto; in una partita valevole per il torneo Rio-San Paolo che il Botafogo giocò contro l'América, l'arbitro arrivò a minacciarlo d'espulsione per via dell'eccessivo numero di dribbling effettuato a scapito del terzino Ivan.
In carriera dimostrò di avere propensione al gol pur non essendo una prima punta, realizzando 249 gol in 579 partite per il Botafogo grazie anche al tiro potente e preciso di cui era dotato; era inoltre in grado di battere dei calci da fermo carichi d'effetto denominati "tiri a banana", perché il pallone descriveva una traiettoria curva a guisa di quel frutto. Garrincha si rivelava decisivo anche con i continui traversoni che effettuava a beneficio dei compagni, come peraltro attestato dalle realizzazioni di Vavá durante i Mondiali del 1958, rese possibili proprio dai suoi assist. Secondo l'ex compagno di Nazionale Tostão "Garrincha fu geniale perché, oltre ai dribbling sensazionali, aveva ottima tecnica, dava passaggi precisi e fece tutto questo per molti anni nel Botafogo e in due Coppe del Mondo".
Garrincha può essere considerato come un talento naturale, la cui abilità derivava da un dono e non già dal costante allenamento, apparendo in ciò molto diverso da altri grandi giocatori, tra cui ad esempio il coevo e connazionale Didi, che per migliorare le proprie capacità tecniche si intratteneva a lungo nelle sedute d'esercizio. Per contro, i suoi maggiori difetti consistevano nell'individualismo e nella mancanza di disciplina. Zezé Moreira (uno dei suoi allenatori al Botafogo), ritenendo che dribblasse anche quando non necessario, provò a mutare siffatta abitudine; durante un allenamento pose in mezzo al campo una sedia, chiedendo al giocatore di dribblarla come se fosse un avversario e crossare subito dopo. Garrincha girò attorno alla sedia, le fece passare il pallone sotto le gambe e solo dopo questo effettuò il cross. Moreira concluse successivamente che "Garrincha era senza schemi".
Garrincha è ritenuto il massimo rappresentante del cosiddetto futebol moleque, ovvero di uno stile calcistico incentrato sull'inventiva e sull'improvvisazione, dove gli schemi tattici sono secondari rispetto al talento naturale del calciatore, visto come la quintessenza del calcio brasiliano e la negazione di quello tipicamente europeo. Ciò ha portato i critici e i tifosi a interpretare Garrincha e Pelé, i due maggiori calciatori brasiliani dell'epoca, come due opposti, sottolineando da un lato l'irriverenza e l'approccio squisitamente ludico del primo, dall'altro l'efficacia e l'efficienza del secondo; uno dionisiaco, l'altro apollineo, o ancora, "un artista e un atleta" secondo il cronista sportivo Armando Nogueira. Tale visione dualistica fu rigettata dal giornalista, drammaturgo e intellettuale Nélson Rodrigues, per il quale entrambi apparivano, pur nelle rispettive diversità, come una sintesi di "puerilità e virilità, cordialità e cinismo" caratterizzante l'archetipo del brasiliano nero, meticcio, di umile estrazione sociale, due figure nelle quali il popolo poteva identificarsi e allo stesso tempo trovare un esempio di redenzione.
La carriera calcistica di Garrincha ebbe inizio con le formazioni giovanili dello Sport Club Pau Grande, la compagine amatoriale della fabbrica tessile dove cominciò a lavorare nella prima adolescenza. Sin dalla prima stagione scelse di giocare nella posizione di trequartista, un ruolo che mantenne fino ai diciassette anni, quando un impiegato dello stabilimento decise di schierarlo da ala destra.
Nel 1949 divenne titolare in prima squadra, contribuendo con la sua presenza alla crescita del club — già peraltro tra i migliori — e imponendosi come il miglior talento della regione. Un emissario del Cruzeiro do Sul di Petrópolis notò le sue capacità e lo portò — assieme ad altri due suoi compagni — a far parte delle giovanili di tale squadra, con cui giocò nel 1949 e nel 1950. Nel 1951 passò al Serrano (anch'esso di Petrópolis), che fu anche il primo club a stipendiarlo riconoscendogli un emolumento pari a trenta cruzeiros a partita. Avendo deciso di non abbandonare la squadra della fabbrica per via del legame d'amicizia con Boboco, Garrincha fu costretto a dividersi tra Pau Grande e Petrópolis, dove si recava alla domenica per disputare gli incontri col nuovo club, ma stancatosi dei continui spostamenti e scarsamente interessato all'aspetto economico, dopo tre mesi decise di abbandonarlo, giocando esclusivamente per il Pau Grande a titolo gratuito.
Un episodio risalente a questi anni ne dimostra tanto l'abilità quanto la popolarità acquisita; durante una partita tra Grêmio de Raiz da Serra e Pau Grande, Garrincha, che non aveva disputato un buon primo tempo, venne ripetutamente insultato dai giocatori avversari. Nella seconda parte dell'incontro, iniziata con il punteggio di 0-0, dribblò l'intera squadra rivale partendo dalla propria area di rigore ed effettuò un assist finalizzato poi da un compagno; un giocatore irritato lo fermò con un fallo, subendo non solo un'espulsione, ma anche un tentativo di linciaggio da parte dei suoi stessi tifosi, i quali nutrivano grande ammirazione per Garrincha nonostante fosse un giocatore del club opposto; la partita terminò 6-0 per il Pau Grande.
Nonostante il successo, Garrincha non si recò mai di propria iniziativa a effettuare dei provini per entrare a far parte di club professionistici. Quasi diciassettenne (1950), un funzionario della fabbrica lo portò presso la sede del Vasco da Gama, ma gli fu negata la possibilità di sostenere il test poiché sprovvisto di scarpe da calcio.; Garrincha affermò inoltre che in questa occasione l'addetto del Vasco che visionava l'allenamento lo definì "storpio". Anche i provini svolti con São Cristóvão e Fluminense, su invito di amici, ebbero esito negativo; nella prima circostanza venne respinto dopo aver partecipato all'allenamento per dieci minuti, nella seconda aspettò di essere chiamato fino a sera, ma timoroso di perdere il treno che lo avrebbe ricondotto a casa chiese di poter tornare il giorno seguente, senza però mantenere fede all'accordo. D'altro canto non fu mai interessato a diventare un professionista e i vari tentativi furono esperiti solo per via delle pressioni esercitate su di lui dallo zio Mané Caneira.
Garrincha aveva deciso di abbandonare ogni velleità quando Araty Viana, un ex giocatore del Botafogo, gli procurò un provino con detto club. Araty si era recato a Pau Grande, su invito di un amico, per arbitrare una partita degli impiegati della fabbrica tessile, e in tale occasione rimase colpito dalle doti del giovane talento della formazione locale. A questi consegnò un biglietto che avrebbe dovuto presentare presso il campo del Botafogo, società che necessitava di un'ala destra.
Contrariamente a quanto si è a lungo affermato, Garrincha non sostenne direttamente la partita di prova con i giocatori della prima squadra, ma fu aggregato a quella giovanile allenata da Newton Cardoso, figlio dell'allora allenatore del Botafogo Gentil Cardoso. L'impressione destata fu positiva e gli fu così chiesto di tornare il giorno seguente per effettuare un test con la squadra maggiore perché, già diciannovenne, avrebbe potuto essere tesserato solo con questa. Il 10 giugno del 1953, durante la partita, fu schierato da ala destra con la squadra delle riserve contro i titolari, avendo come diretto avversario il celebre terzino sinistro del Botafogo Nílton Santos, con all'attivo già sedici incontri anche con la Nazionale brasiliana. Garrincha dribblò il difensore per due volte consecutive e, in un'azione successiva, gli fece passare il pallone sotto le gambe; lo stesso Nílton Santos ha affermato tuttavia che quest'ultima giocata sia solo una leggenda diffusa dal giornalista Sandro Moreyra e da lui mai smentita per affetto verso Garrincha, mentre è vero che chiese in prima persona al tecnico e alla dirigenza del club di tesserarlo, temendo di incontrarlo da avversario davanti agli occhi degli spettatori dello stadio Maracanã. Frattanto, nella relazione che era solito scrivere dopo i test, il preparatore fisico Paulo Amaral aveva annotato: "Il giocatore ha mostrato qualità straordinarie. Ha solo un difetto, a mio modo di vedere correggibile, dribbla troppo", mentre il medico rilevò che il ginocchio destro era ricurvo verso l'interno e il sinistro verso l'esterno, uno sbilanciamento del bacino, la gamba sinistra più corta dell'altra di sei centimetri e un leggero strabismo. Il Botafogo versò al suo precedente club la somma di cinquecento cruzeiros (all'epoca l'equivalente di ventisette dollari), la cifra più bassa che sia mai stata scritta su un contratto professionistico nella storia del calcio, mentre Garrincha si accontentò di guadagnarne millecinquecento, appena trecento in più rispetto al suo salario da operaio.
Garrincha giunse dunque al professionismo a diciannove anni, in età relativamente tarda. Debuttò con la nuova squadra in un'amichevole giocata il 21 giugno del 1953 contro l'Avelar e al suo esordio da titolare nel campionato carioca, in occasione di Botafogo-Bonsucesso del 19 luglio, riuscì a mettere a segno tre reti, la prima delle quali su rigore (6-3 il punteggio finale per il Botafogo). I momenti iniziali furono di adattamento, tanto di Garrincha al professionismo quanto dei suoi compagni a lui; alla sua terza partita dribblò la difesa del Cantagalo e anziché concludere in gol passò il pallone all'attaccante Ariosto, il quale però venne colto di sorpresa, non aspettandosi una giocata del genere. A livello individuale la stagione si dimostrò positiva e si concluse con un totale di 20 gol in 26 partite in campionato, che valsero il primato di marcature per il proprio club e il secondo posto nella classifica cannonieri, con solo due reti in meno rispetto al miglior realizzatore in assoluto. Tuttavia la squadra non risultava sufficientemente competitiva, ragion per cui i primi anni di Garrincha al Botafogo furono privi di titoli. Nel 1955 la società cedette al calcio italiano Dino da Costa e Luís Vinício, ma rifiutò un'offerta che la Juventus avanzò per avere il giocatore, chiedendo in cambio centocinquantamila dollari.
Il periodo successivo vide i dirigenti del club concentrarsi in una campagna di rafforzamento che portò progressivamente agli acquisti di altri grandi campioni, come Didi (nel 1956), Quarentinha, Zagallo e Paulo Valentim, che si aggiunsero a Nílton Santos e allo stesso Garrincha. In particolare, l'acquisizione di Didi, che andò a guadagnare settantamila cruzeiros (seicentocinquanta dollari statunitensi), costrinse i vertici societari a rinegoziare i compensi degli altri giocatori; lo stipendio di Nílton Santos fu adeguato a trentamila cruzeiros, mentre quello di Garrincha, pari allora a sedicimila cruzeiros mensili (centosessanta dollari), passò ad appena diciottomila.
Il nuovo corso fu inaugurato con il trionfo nel campionato carioca del 1957, conquistato sotto la guida del tecnico João Saldanha battendo il Fluminense nello scontro decisivo avutosi il 22 dicembre. Gli schemi tattici elaborati dall'allenatore per la circostanza prevedevano che Quarentinha fosse posto in marcatura della maggior fonte di gioco avversaria, Telê, mentre Garrincha fu esplicitamente esonerato da incombenze tattiche, sì da godere della maggiore libertà possibile lungo la corsia di destra; inoltre, il centravanti Paulo Valentim avrebbe dovuto condurre fuori dall'area avversaria il centrale difensivo incaricato di marcarlo, dimodoché Garrincha potesse trovare scoperte ampie porzioni di campo, avendo come unico ostacolo il terzino Altair. L'ala botafoghense mise a segno un gol e fornì due passaggi trasformati in realizzazioni da Valentim (autore di cinque marcature), contribuendo al risultato finale di 6-2. Al quinto gol degli avversari, Telê disse a Nílton Santos: "Voi siete già campioni. Dì a Garrincha di smetterla di umiliare i nostri difensori". In virtù delle prestazioni offerte, Garrincha venne inoltre premiato col titolo di miglior giocatore del campionato.
Nel periodo di militanza col Botafogo, Garrincha fu anche al centro di alcuni episodi dal sapore pionieristico. Nel 1958, stando a quanto narrato da Saldanha nel libro Os Subterrâneos do Futebol, una sua prestazione avrebbe determinato la nascita del grido di olé nei campi da calcio. Ciò si verificò in occasione di un incontro tra Botafogo e River Plate tenutosi in Messico, allorché il brasiliano superò diverse volte in dribbling il terzino avversario Vairo, facendo sì che il pubblico entusiasta accompagnasse la giocata con tale esclamazione. Parallelamente, quella stagione la squadra chiuse al primo posto in campionato, appaiata a Vasco e Flamengo; ciò richiese che tra esse fosse disputato un mini torneo, chiamato Super Campeonato, ma anche questo non decretò un vincitore in quanto i club ottennero lo stesso numero di punti, dunque il definitivo Super-Super Campeonato assegnò la vittoria al Vasco e il terzo posto al Botafogo.
All'inizio dell'anno seguente il medico del club ritenne che Garrincha dovesse sottoporsi a un intervento chirurgico al ginocchio, per via della particolare congiunzione tra tibia e femore che causava il logoramento della cartilagine, ma il giorno preventivato per l'operazione il giocatore non si presentò, perché la rezadeira di Pau Grande lo ammonì del fatto che l'intervento chirurgico gli avrebbe impedito di giocare nuovamente a calcio. Pertanto, negli anni seguenti fece ricorso a frequenti infiltrazioni per poter disputare le partite. In campionato il Botafogo giunse secondo dietro al Fluminense, perdendo solamente due partite nella competizione che vide Garrincha eccellere negli scontri con Vasco e Flamengo.
Nel 1960 il Botafogo non andò oltre il terzo posto, ma sul piano individuale, durante una partita giocata contro il Fluminense, l'attaccante si rese protagonista di un episodio di fair play ante litteram: il difensore avversario Pinheiro cadde a terra vittima di uno stiramento muscolare e Garrincha, che lo sentì urlare di dolore, anziché approfittare dello spazio rimasto privo di copertura preferì calciare il pallone oltre il perimetro di gioco, così da consentire i soccorsi.
Ancora al Fluminense è legato uno degli eventi di maggior rilievo storico sia per la società che per il giocatore. Il 14 dicembre 1961 le squadre si scontrarono in occasione della millesima partita della storia del Botafogo che vinse per 1-0 con gol di Garrincha, conquistando contestualmente il record di quarantuno incontri disputati senza mai perdere. La squadra si aggiudicò successivamente il campionato carioca perdendo un'unica partita — contro l'América per 1-2, con una decisiva autorete del difensore Zé Maria — grazie alla contemporanea sconfitta del Vasco da Gama.
Nel marzo del 1962 il club arricchì ulteriormente il proprio palmarès con il trionfo nel torneo Rio-San Paolo, un quadrangolare al quale parteciparono anche Flamengo, Palmeiras e San Paolo; il Botafogo batté quest'ultima squadra con le reti di Garrincha e Amarildo (2-1), superò anche il Flamengo e si aggiudicò la competizione sconfiggendo il Palmeiras per 3-1, partita durante la quale Garrincha determinò la marcatura finale, realizzata ancora da Amarildo, dopo aver sfondato sulla fascia destra. Il 15 dicembre dello stesso anno, già campione del mondo per la seconda volta, Garrincha si rivelò nuovamente decisivo nella conquista del suo terzo campionato carioca col club alvinegro (secondo consecutivo). Nell'ultimo incontro della competizione la squadra affrontò il Flamengo, unica concorrente ancora in corsa per il titolo. Alla vigilia Garrincha minacciò di non giocare se il suo stipendio non fosse stato aumentato, ma una volta convinto dagli amici scese in campo realizzando due dei tre gol che sancirono la vittoria della sua squadra, propiziando anche un'autorete. Il giornale O Globo raffigurò in copertina il Botafogo come composto da undici Garrincha, ma questa partita è anche spesso considerata come l'ultima che il calciatore giocò ad alti livelli.
Nel 1963 Juventus, Inter e Milan tentarono congiuntamente di acquistare il calciatore — che avrebbe dovuto giocare per una stagione con ciascun club —, non riuscendo però a trovare l'accordo con il Botafogo. Quello che caratterizzò tale anno furono però i continui problemi al ginocchio, che portarono il medico sociale Lídio Toledo a rimarcare nuovamente la necessità di un intervento e a sconsigliare di partecipare alla tradizionale tournée di amichevoli internazionali che il Botafogo soleva organizzare. Garrincha rifiutò ancora di sottoporsi a un'operazione, nonostante l'artrosi determinasse l'infiammazione della cartilagine e il rigonfiamento del ginocchio, richiedendo un riposo di almeno un giorno tra una partita e l'altra. Il Botafogo impose però che prendesse parte alle amichevoli, giacché senza di lui il compenso garantito per la partecipazione scendeva da dodicimila a ottomila dollari. A incancrenire ulteriormente il rapporto col club si unirono le rivendicazioni salariali del giocatore, la scandalosa relazione con Elza Soares e l'abuso di alcolici, mentre la squadra finì il campionato in quarta posizione staccata di quattro punti dal Flamengo.
Nel 1964 il Botafogo vinse il secondo torneo Rio-San Paolo dell'era di Garrincha (sua ultima conquista col club carioca), un successo intrecciato a drammatici eventi storici per il Brasile. La squadra eliminò al debutto il San Paolo e il 29 marzo bissò il risultato con la Portuguesa; due giorni dopo un golpe militare portò il Paese a essere governato da una dittatura fascista e la data dell'incontro finale, che vedeva il Botafogo opposto al Santos di Pelé, slittò al 10 gennaio 1965 a causa degli impegni delle due squadre. La partita fu sospesa in seguito a un'accesa discussione cagionata dall'annullamento da parte dell'arbitro di un gol segnato dal Santos a cinque minuti dal termine, col Botafogo in vantaggio per 3-2; il Santos si disse eccessivamente occupato per rigiocare l'incontro, ed entrambi i club furono proclamati vincitori grazie a un accordo tra la Federazione calcistica carioca e quella paulista. In tale annata Garrincha firmò un rinnovo contrattuale che prevedeva un compenso una tantum in relazione alle partite giocate, il quale lo portò a scendere in campo anche quando le condizioni fisiche non glielo permettevano, tanto da tornare a casa strascicando. Finalmente decisosi a operarsi anche per via dell'insistenza di Elza Soares, entrò però in contrasto col dottor Toledo, il quale pretese che il giocatore firmasse una dichiarazione nella quale si impegnava a sostenere degli esercizi di recupero nel periodo di convalescenza. Garrincha rifiutò e si rivolse al medico dell'América, Mário Marques Tourinho; questi affermò che l'artrosi fosse un problema comune tra gli atleti con più di trenta anni e si disse convinto che potesse essere risolta con l'asportazione dei menischi. L'intervento, effettuato al ginocchio destro il 29 settembre, si dimostrò inefficace e il Botafogo multò Garrincha decurtando la sua retribuzione del sessanta percento per essersi fatto operare da un medico di un altro club; il calciatore passò la restante parte dell'anno svolgendo della fisioterapia.
Garrincha segnò la sua ultima rete il 22 agosto 1965 in un Botafogo-Flamengo. Il 5 settembre giocò la finale della Taça Guanabara contro il Vasco, ma, a differenza della gara d'andata, fu costantemente fermato dal terzino Oldair, che contribuì anche con un gol alla vittoria per 2-0 della sua squadra. A fine stagione assommò ventitré partite, caratterizzate da un rendimento assai basso.
Nonostante le cattive condizioni fisiche, Garrincha continuò comunque a giocare per diversi anni in Sud America e in Europa, bisognoso di denaro per sostenere il suo alcolismo e la famiglia.
Nel 1966 il Botafogo lo cedette al Corinthians, che gli garantì l'ingaggio più ricco tra quelli pagati ai giocatori del club; secondo alcune voci non confermate, ciò avrebbe determinato un boicottaggio da parte dei compagni, i quali si sarebbero rifiutati di passargli il pallone. Il Corinthians disponeva già di un'ala destra, Paulo Borges, pertanto Garrincha dovette alternarsi con questi nel ruolo di punta esterna e centravanti, in un tridente d'attacco completato da Flávio. Esordì il 2 marzo contro il Vasco da Gama, in una partita persa per 0-3 valida per il Torneo Rio-San Paolo. Dopo una nuova sconfitta contro il Botafogo (1-5), il Corinthians affrontò il San Paolo, squadra contro cui Garrincha mise a segno un gol con un potente tiro a effetto, venendo peraltro giudicato come il migliore tra i suoi compagni d'attacco e contribuendo alla vittoria per 2-0. Se questa rimase la sua miglior partita col club paulista, la peggiore fu quella seguente giocata contro il Palmeiras, quando a due minuti dal termine il portiere avversario parò il rigore da lui calciato, determinando la sconfitta per 1-2. Il Corinthians si aggiudicò comunque il Torneo Rio-San Paolo, ex aequo con Botafogo, Santos e Vasco da Gama, in quanto non fu possibile organizzare un ulteriore torneo che sancisse un unico vincitore per via dell'imminente Campionato del Mondo.
Le prestazioni generalmente giudicate confortanti valsero a Garrincha il ritorno in Nazionale in occasione di tale competizione, terminata la quale perse il posto da titolare col club. Nel contesto della lotta intestina innescatasi per l'assegnazione della presidenza della società, fu citato come esempio di spreco di denaro da parte del principale aspirante alla carica, in modo da screditare il titolare; a peggiorare la situazione vi fu un fallo al ginocchio subìto a opera di Zito — suo compagno di squadra in Nazionale — che contribuì a minarne ulteriormente l'articolazione, nonché persistenti problemi di alcolismo.
Garrincha chiese la cessione a dicembre e nel 1967 il Corinthians prestò il giocatore al Vasco da Gama, con il quale passò la maggior parte del tempo provando a recuperare la forma; per verificarne le condizioni, il club organizzò un incontro amichevole (sua unica partita), che Garrincha disputò per intero riuscendo peraltro a marcare un gol, senza tuttavia convincere i dirigenti a tesserarlo. Dopo un tentativo del genere (nuovamente fallito) anche con il Fluminense, quello stesso anno giocò per un mese con la Associação Atlética Portuguesa di Rio de Janeiro, disputando alcune amichevoli in Brasile e Bolivia, avendo poi un'esperienza simile col Bangu.
Nel 1968 si unì ai colombiani dell'Atlético Junior, con i quali prese parte a una sola partita, senza segnare, persa per 2-3 contro il Santa Fe, per poi rescindere il contratto a distanza di una sola settimana dalla firma. Effettuò in seguito dei provini con Nacional Montevideo e Boca Juniors, senza successo.
Il 21 settembre di quello stesso anno passò al Flamengo, squadra che incontrava il suo gradimento da bambino e con cui debuttò il 30 novembre contro il Vasco da Gama, dopo aver trascorso un periodo impegnato nello smaltire i chili in eccesso. La parentesi trascorsa con tale club non fu particolarmente felice per Garrincha che, incapace di giocare dei match competitivi, fu schierato prettamente durante le gare amichevoli, in modo tale da far accorrere il maggior numero di spettatori allo stadio sfruttandone la notorietà. Il Flamengo infatti non vinceva il campionato statale da tre anni, perciò risultava poco interessante per attrarre il pubblico durante le tournée di partite amichevoli organizzate per rimpinguare i fondi della società, che attraversava un momento di crisi finanziaria. Va dunque inquadrata in questo contesto la serie di incontri nella parte settentrionale e nordorientale del Brasile che il calciatore disputò nel gennaio del 1969, contro squadre di varie città tra cui Manaus, Belém e Salvador. Garrincha registrò la sua ultima partita col club carioca il 12 aprile del 1969, il giorno antecedente all'incidente che comportò la morte della suocera, in seguito al quale si rifiutò di giocare nonostante mancassero ancora due mesi allo scadere del contratto che lo legava al club. Oltre a ciò, il nuovo allenatore che subentrò alla guida della squadra affermò di non aver intenzione di far affidamento sul giocatore.
All'inizio degli anni settanta, trasferitosi con la moglie Elza Soares in Italia, Garrincha si allenò con la Lazio e giocò delle amichevoli con squadre amatoriali di università, sindacati e fabbriche, ricevendo in cambio dei piccoli compensi. A Torvaianica fece parte di una formazione composta da macellai, con cui disputò la sua ultima partita da amatore contro una squadra di meccanici; la prima perse per 4-5 con Garrincha che fornì quattro assist. Nel marzo del 1971 siglò un accordo con i francesi del Red Star, ma non giocò mai con tale club.
Tornato in Brasile, nel 1972 fu messo sotto contratto dall'Olaria, un piccolo club della zona settentrionale di Rio che gli accordò un compenso di cinquemila cruzeiros mensili. Per la partita d'esordio contro il Flamengo, lo stadio Maracanã venne gremito da quasi cinquantamila tifosi. Garrincha disputò complessivamente dieci partite (due vittorie, quattro pareggi e altrettante sconfitte) tra amichevoli e gare del campionato carioca, segnando un solo gol, in un'amichevole contro il Comercial di Ribeirão Preto. Con l'Olaria concluse la sua carriera da professionista, registrando il suo ultimo incontro il 23 agosto contro il Botafogo, la squadra con cui aveva giocato negli anni migliori.
Garrincha disputò cinquanta partite ufficiali con la Selezione Nazionale, perdendo solamente l'ultima: Ungheria-Brasile del 15 luglio 1966. Con lui e Pelé in campo contemporaneamente la squadra non subì mai alcuna sconfitta; delle quaranta partite che giocarono assieme, la Nazionale brasiliana ne vinse trentacinque e pareggiò le rimanenti cinque; Pelé segnò quarantacinque gol e Garrincha dieci. Partecipò a due edizioni della Copa América (1957 e 1959) e tre dei Mondiali.
L'esordio è datato 18 settembre 1955, in occasione del Trofeo O'Higgins. In quel periodo la Confederação Brasileira de Desportos (CBD) era incline a far sì che in Nazionale fossero convocati solo i calciatori militanti nei campionati nazionali brasiliani e Julinho, la miglior ala destra dell'epoca, fu acquistato dagli italiani della Fiorentina. Sebbene si fosse deciso di non seguire la prassi, Julinho rifiutò tuttavia le convocazioni, preferendo non sottrarre il posto a un collega attivo in patria. Dunque l'inserimento di Garrincha nella rosa della Nazionale fu soprattutto dovuto a motivi contingenti. Inizialmente, infatti, egli era guardato con scetticismo, principalmente determinato dalla sua eccessiva ricerca del dribbling. È importante sottolineare che il calcio brasiliano viveva un particolare momento storico; il ricordo della partita decisiva dei Mondiali del 1950 persa in casa contro l'Uruguay, passata alla storia come Maracanazo, era ancora ben impresso nella memoria collettiva. Le responsabilità di quella sconfitta furono ascritte al portiere Moacir Barbosa e al terzino sinistro Bigode, entrambi giocatori di colore e coinvolti nelle azioni che portarono ai gol avversari; ciò diede adito a considerazioni di matrice razzista e contestualmente sorse la necessità di approcciarsi al calcio in maniera maggiormente rigorosa, scientifica; la squadra avrebbe dovuto, secondo i giornali, migliorare sotto il profilo tattico e nella preparazione. Il nuovo clima mal si conciliava con molte delle caratteristiche salienti di Garrincha, quali l'indisciplina tattica, l'imprevedibilità e l'individualismo. Garrincha giocò alcune partite al Campeonato Sudamericano del 1957, ma fu una riserva nella Copa Roca di quello stesso anno e nella Coppa Oswaldo Cruz del 1958, allorché gli fu preferito Joel.
Durante la fase di preparazione antecedente al Mondiale del 1958 in Svezia, il professor João Carvalhaes, lo psicologo della squadra, decise di sottoporre i giocatori a dei test attitudinali; il metodo adottato prevedeva che questi rappresentassero la figura di un uomo e i disegni maggiormente dettagliati avrebbero rivelato le personalità più "sofisticate". Garrincha tracciò una figura umana dalla testa sproporzionatamente grande, affermando che si trattasse del compagno di club Quarentinha, inoltre si dimostrò incapace di distinguere una linea orizzontale da una verticale. Ottenne così un punteggio inferiore perfino alla soglia minima fissata dalla teoria (38/123) e la relazione stilata ne descriveva la personalità come infantile. Secondo lo psicologo schierare Garrincha sarebbe stato un errore, e anche Pelé — poi rivelatosi decisivo per la Nazionale brasiliana — venne giudicato inadeguato.
Nello stesso periodo la squadra disputò delle gare amichevoli in vista del Mondiale. Nell'ultimo incontro della serie, giocato il 21 maggio del 1958 contro il Corinthians, Garrincha segnò la sua prima rete con la Nazionale, contribuendo con due gol al 5-0 finale.
Partita per l'Europa, la Nazionale brasiliana giocò altre due amichevoli in Italia, una delle quali contro la Fiorentina. Sul punteggio di 3-0, Garrincha dribblò prima il terzino avversario Robotti, poi i difensori Magnini e Cervato e il portiere Sarti, quindi, anziché concludere in rete, attese che Robotti tornasse per dribblarlo una seconda volta, costringendolo ad aggrapparsi al palo per non cadere a terra dopo averlo disorientato con una finta di corpo e andando a realizzare finalmente il gol. Nonostante la rete spettacolare, i compagni di squadra — in particolare il capitano Bellini — lo rimproverarono aspramente per il suo atteggiamento irresponsabile, giacché si trattava di una partita di preparazione al Mondiale. Nell'autobiografia Minha bola, minha vida, Nílton Santos racconta che i dirigenti della CBD furono sul punto di escludere Garrincha dalla lista dei convocati per via del comportamento giudicato non sufficientemente serio, ma furono dissuasi dall'intervento di Paulo Amaral — membro dello staff tecnico anche della Nazionale — che spiegò: "Garrincha non si comporta così per disprezzo o per superficialità, è il suo modo d'interpretare il calcio. Con allegria".
Giunto in Svezia, Garrincha — e con lui Pelé — fu escluso nelle prime due partite della rassegna, che il Brasile giocò contro l'Austria e l'Inghilterra. Secondo la versione più attendibile, ciò fu dovuto solo a una scelta dell'allenatore Vicente Feola, che gli preferì l'ala del Flamengo Joel; uno dei membri della commissione tecnica, l'osservatore Ernesto Santos, dopo aver studiato le formazioni avversarie ritenne infatti che fosse più opportuno schierare un giocatore maggiormente disciplinato sul piano tattico. Non mancano tuttavia delle spiegazioni alternative. Secondo alcuni gli esiti dei test psichici avrebbero avuto un ruolo determinante in tal senso, risultando altresì suffragati dai fatti, giacché il comportamento irresponsabile di Garrincha in occasione della gara con la Fiorentina non fu gradito dalla citata commissione. In aggiunta a ciò, è possibile che talune convinzioni della CBD abbiano giocato un importante ruolo. La Confederazione sportiva brasiliana riteneva infatti che i giocatori bianchi potessero esprimersi meglio dei mulatti e dei neri nel clima nordico, sebbene il torneo venisse giocato in estate; dunque, anche i bianchi de Sordi, Orlando e Dida furono preferiti rispettivamente a Djalma Santos, Zózimo e Pelé. Nondimeno, secondo alcuni studi medici il motivo per il quale il Brasile non aveva ancora vinto nessun Mondiale — nonostante avesse dei buoni atleti — era da ricercare nell'animo dei giocatori, i quali risultavano "molto nostalgici". Questo problema affliggeva in particolar modo i calciatori di colore, che quindi apparivano più "emotivamente instabili".
Dopo aver ottenuto nell'ordine una vittoria e un pareggio, la squadra si apprestava ad affrontare l'Unione Sovietica, nota per l'applicazione del metodo scientifico che le avrebbe consentito di correre per centottanta minuti. L'allenatore brasiliano pensò allora che l'imprevedibilità di Garrincha potesse costituire la giusta scelta tecnica per scardinare la difesa avversaria. Anche tale fatto è tuttavia ammantato da un velo di leggenda. Vi è infatti chi ritiene che l'ala del Botafogo fosse stata inserita perché imposta dalle personalità più influenti dello spogliatoio: Nílton Santos, Didi e Bellini. Sebbene ciò sia stato smentito dai diretti interessati, questa seconda versione è tutt'oggi spesso citata dai media. Ad ogni modo, Garrincha non deluse le attese; neutralizzò la marcatura del terzino Kuznetsov e riuscì in soli tre minuti a cogliere una traversa, costringere il portiere avversario Lev Yashin a effettuare un'impegnativa parata e infine realizzare un assist finalizzato da Vavá. Tale prestazione fu definita dall'autorevole giornalista francese Gabriel Hanot come "I tre minuti più sublimi della storia del calcio".
Nel turno successivo il Brasile eliminò il Galles. Mel Hopkins, terzino sinistro dei britannici e marcatore di Garrincha durante quella partita, ha detto di lui:
La squadra superò anche la Francia dei campioni Fontaine e Kopa, in una semifinale durante la quale a Garrincha venne annullato un gol per un fuorigioco fortemente contestato dai brasiliani. Dopo un avvio difficile sia sul piano individuale che collettivo, l'esterno seppe dare comunque un contributo importante, continuando a proporsi sulla fascia destra anche nei momenti successivi al temporaneo pareggio dei francesi, allorché la squadra risultava essersi smarrita.
Nella finale contro la Svezia, organizzatrice del torneo, Garrincha fornì ancora a Vavá due assist che gli consentirono di realizzare la rete del pareggio e quella del vantaggio, risultando decisivo ai fini della vittoria. I gol furono generati da due giocate simili, in quanto in entrambe le occasioni l'ala brasiliana superò tre difensori e, conquistato il fondocampo, effettuò due cross per il centravanti. Nils Liedholm, suo avversario durante quella partita, e José Altafini, compagno di squadra, sono stati concordi nell'affermare che fu Garrincha il giocatore che fece la differenza.
A coronamento di tali prestazioni, Garrincha fu inserito nell'elenco degli undici giocatori ideali del Mondiale, in qualità di migliore nel suo ruolo.
La vittoria finale — ottenuta grazie al talento individuale di Pelé e Garrincha più che per l'invocato "gioco di squadra" — portò i media brasiliani a cambiare parere, tanto che il ruolo della difesa — imbattuta fino alle semifinali — non fu particolarmente celebrato. Da quel momento, il Brasile smise di guardare al calcio europeo per accettare la propria essenza, che Nélson Rodrigues fonda sulla "fantasia", l'"improvvisazione" e l'"inventiva", nonché sull'incrocio di etnie.
Il periodo che intercorre tra i due mondiali vide Garrincha aumentare di peso, anche per via dell'assunzione di cachaça. Nell'amichevole del 13 maggio 1959 contro l'Inghilterra, Feola preferì perciò schierare Julinho, il quale non era selezionato da cinque anni. Tuttavia il commissario tecnico decise di convocarlo per la Copa América che si disputava quell'anno, manifestazione in cui Garrincha scese in campo quattro volte senza segnare nessun gol. Nel 1961 giocò e vinse col Brasile sia il Trofeo O'Higgins che la Coppa Oswaldo Cruz.
Garrincha rischiò pure di non giocare il successivo Mondiale. Il 18 marzo del 1962 risultava irreperibile, mentre i suoi compagni di squadra erano già stati fatti alloggiare in albergo in vista della preparazione. Si trovava a Bicas, dove si era recato per giocare una partita con degli amici. Il direttore del Botafogo lo ritrovò in un bar e lo pregò di tornare quella stessa notte. Il giocatore aveva trascorso la giornata ospite di una famiglia del posto, bevendo cachaça.
Il 1962 fu il suo annus mirabilis. Il Mondiale cileno è ricordato come il Mondiale di Garrincha, che al termine conquistò il titolo di capocannoniere e miglior giocatore della competizione. L'attaccante si presentò alla rassegna iridata con un bagaglio tecnico arricchito; infatti, oltre alla consueta finta, disponeva ora di un potente tiro a effetto. Figurò sia nella sua consueta posizione di ala destra che da centrocampista di fascia sinistra, sciorinando altresì un variegato repertorio di giocate. Inoltre l'infortunio occorso a Pelé alla seconda gara, contro la Cecoslovacchia, ne sancì la leadership assoluta e gli permise di far da traino alla squadra.
Nel girone eliminatorio la compagine sudamericana vinse la prima partita col Messico e pareggiò la seguente nel suddetto incontro con la Cecoslovacchia, presentandosi alla gara decisiva contro la Spagna con la necessità, ai fini della qualificazione, di ottenere almeno un pareggio. Il confronto si dimostrò complicato, ma le sue sorti vennero cambiate allorquando, con il punteggio fisso sull'1-1, il regista di centrocampo Didi si convinse ad applicare la tattica sperimentata con successo col Botafogo nei momenti di difficoltà, consistente nel ricercare insistentemente il compagno di squadra Garrincha con ripetuti lanci. La partita venne risolta a quattro minuti dal termine da una giocata di Garrincha, il quale superò tre avversari e crossò il pallone per Amarildo, determinando il 2-1 finale.
Ai quarti il Brasile eliminò l'Inghilterra, con Garrincha presente in ciascuna delle azioni che portarono al gol. Questi mise a segno la prima rete grazie a un per lui inusuale colpo di testa, per poi scagliare un potente calcio di punizione che il portiere avversario non poté trattenere, facendo sì che Vavá, approfittando della ribattuta, andasse a segno; in ultimo realizzò direttamente da calcio piazzato la terza marcatura per i brasiliani (3-1). In aggiunta a ciò, tenne severamente impegnata l'intera difesa avversaria, costretta a porre attenzione ai suoi dribbling.
La squadra raggiunse così la semifinale che vedeva come avversari i padroni di casa del Cile. Qui l'ala realizzò nuovamente due gol, grazie a uno dei suoi rari tiri di mancino e a un'altra deviazione di testa, effettuando poi un preciso cross all'indirizzo di Vavá, che concluse positivamente l'azione. In seguito Garrincha, adirato per i ripetuti colpi ricevuti dagli avversari, diede un calcio al difensore Rojas e, conseguentemente, fu espulso dall'arbitro peruviano Arturo Yamasaki, ottenendo così allo stesso tempo un'automatica squalifica per la finale; nell'uscire a testa bassa fu altresì colpito da una pietra. Il Governo brasiliano, per mezzo del Primo Ministro Tancredo Neves, esercitò delle pressioni congiuntamente al Governo peruviano affinché la squalifica fosse revocata; il guardialinee uruguagio Esteban Marino, unico testimone dell'episodio, fu convinto dal presidente della CBD João Havelange a lasciare il Paese prima del giudizio e così, senza la possibilità di accertare i fatti, Garrincha fu assolto con cinque voti favorevoli e due contrari.
La selezione brasiliana poté dunque schierare il proprio fuoriclasse durante la finale contro la Cecoslovacchia, squadra precedentemente incontrata che allestì per l'occasione una tripla marcatura a uomo sull'avversario maggiormente temuto. Nonostante fosse febbricitante, Garrincha prese comunque parte alla partita che consegnò al Brasile il secondo titolo di Campione del Mondo consecutivo, grazie al trionfo per 3-1. Si considera che solo Maradona seppe fornire, nel 1986, delle prestazioni individuali altrettanto determinanti durante un Campionato mondiale di calcio.
Il Mondiale inglese del 1966 sancì definitivamente la nuova realtà. Segnata dal lungo infortunio al ginocchio, l'ala non fu più in grado di produrre le consuete accelerazioni lungo la fascia destra. Nel libro Lembranças, Opiniões, Reflexões sobre Futebol, Tostão riferisce di un Garrincha molto diverso, meno disincantato e più preoccupato, desideroso di dimostrare di essere ancora capace di esprimersi ai livelli precedenti. Il giocatore si presentò all'evento lento e appesantito, apparendo scarsamente concentrato sul gioco. In ragione delle condizioni fisiche non ottimali, la convocazione di Garrincha è stata configurata da alcuni come frutto di un'imposizione da parte del presidente della CBD João Havelange, il quale era convinto che con Pelé e Garrincha in campo la squadra sarebbe stata invincibile.
Garrincha giocò i primi due incontri del girone, segnando contro la Bulgaria nell'ultima partita giocata assieme a Pelé, l'unica partita vinta dalla sua squadra, con un notevole calcio di punizione eseguito di collo esterno e con la sfera che supera la barriera e s'infila sotto l'incrocio percorrendo una traiettoria atipica. La compagine brasiliana fu eliminata al primo turno, dopo aver perso i successivi incontri con l'Ungheria e il Portogallo; quest'ultima partita segnò anche un ideale passaggio di consegne, giacché Garrincha non fu schierato a vantaggio di Jairzinho, titolare della fascia destra ai successivi Campionati del Mondo.
Garrincha diede l'addio al calcio il 19 dicembre 1973, allorché presso lo stadio Maracanã si disputò un incontro amichevole tra la Nazionale brasiliana e una selezione di giocatori scelti dalla FIFA, denominata FIFA XI. La prima squadra era composta, oltre che da Garrincha, da calciatori che tre anni prima avevano vinto il Mondiale, tra cui Carlos Alberto, Rivelino, Jairzinho e Pelé; la seconda era formata per dieci undicesimi da argentini e uruguagi. La partita terminò 2-1 per la selezione brasiliana, grazie alle reti di Pelé — che dribblò tutta la difesa avversaria — e Luís Pereira. L'incasso fu devoluto allo stesso Garrincha, che al termine della gara, durante la quale non brillò, effettuò commosso un giro di campo per accomiatarsi dai centotrentunomila spettatori accorsi allo stadio.
Garrincha giocò ancora per più di dieci anni, seppure a livello amatoriale. Tra le squadre con le quali militò in questo periodo vale la pena di ricordare quella dei Milionários, formazione composta da ex-professionisti che soleva disputare delle gare amichevoli in giro per il Brasile. Con questa compagine disputò quasi cinquecento partite tra il 1974 e il 1982, a fianco a nomi celebri come Nílton Santos, Bellini, Djalma Santos, Vavá, Rivelino e Serginho.
Militò anche nella squadra di calcio di Sacrofano, militante allora nel campionato di Prima Categoria e allenata da Dino da Costa, suo ex compagno di squadra nel Botafogo, trascinandola alla vittoria nel torneo quadrangolare Mignano Monte Lungo.
La sua ultima apparizione su un campo da calcio si ebbe in occasione di una partita di beneficenza svoltasi il giorno di Natale del 1982, durante la quale giocò venti minuti (quarantacinque secondo altre fonti). L'incontro si disputò presso Planaltina, vicino Brasilia, e vide come avversari il Londrina, con Garrincha, e la rappresentativa della Associaçao de Garancia ao Atleta Profissional (AGAP), squadra che risultò vincitrice per 1-0.
Garrincha è scomparso nel 1983 ed ha ricevuto sepoltura nel cimitero Raiz da Serra a Rio de Janeiro.
Campionato Carioca: 3Botafogo: 1957, 1961, 1962 Torneo Rio-San Paolo: 3Botafogo: 1962, 1964
Capocannoniere della Coppa del Mondo: 11962Miglior giocatore della Coppa del Mondo: 11962Inserimento nella National Soccer Hall of Fame:1993All-Star Team del CONMEBOL 1958-2008:2008
(EN) Alex Bellos, Angel with bent legs, in Futebol : The brazilian way of life, Iª ed., Bloomsbury Publishing PLC, 2003, ISBN 0-7475-6179-6.
(EN) Pelé, Robert L. Fish, My Life and the Beautiful Game: the autobiography of Pelé, Iª ed., New York, Skyhorse Publishing Inc., 2007, ISBN 1-60239-196-3.
(ES) Eduardo Galeano, El futbol a sol y sombra, IVª ed., Madrid, Siglo ventiuno editores, 2000, ISBN 968-23-1971-4.
 Darwin Pastorin, Tempi supplementari. Partite vinte, partite perse, Iª ed., Feltrinelli Editore, 2002, ISBN 88-07-81698-9.
 Franco Rossi, Perda il migliore, Iª ed., Limina edizioni, 1998, ISBN 88-86713-72-X.
(PT) Flávio Araújo, O rádio, o futebol e a vida, San Paolo, Editora Senac, 2001, ISBN 85-7359-196-X.
(PT) Sérgio Augusto, Botafogo: entre o céu e o inferno, Rio de Janeiro, Ediouro Publicações, 2004, ISBN 85-00-01549-7.
(PT) Roberto Avallone, As incríveis histórias do futebol, Tipo Editora, 2001, ISBN 85-88516-01-2.
(PT) Ruy Castro, Estrela solitária: um brasileiro chamado Garrincha, Iª ed., San Paolo, Companhia das letras, 1995, ISBN 85-7164-493-4.
(PT) Antonio Falcão, Um Sonho em Carne e Osso: os Fora de Série do Futebol Brasileiro, Recife, Editora Bagaço, 2002. URL consultato il 15 marzo 2010 (archiviato dall'url originale il 25 agosto 2005).
(PT) Mário Filho, O negro no futebol brasileiro, IVª ed., Rio de Janeiro, Mauad Editora Ltda, 2003, ISBN 85-7478-096-0.
(PT) Teixeira Heizer, O jogo bruto das copas do mundo, IIª ed., Rio de Janeiro, Mauad Editora Ltda, 1997, ISBN 85-85756-52-7.
(PT) José Louzeiro, Lenin Novaes, Elza Soares: cantando para não enlouquecer, Editora Globo, 1997, ISBN 85-250-2415-5.
(PT) Antonio Carlos Napoleão, Roberto Assaf, Seleção brasileira: 1914-2006, IIª ed., Rio de Janeiro, Mauad Editora Ltda, 2006, ISBN 85-7478-186-X.
(PT) Washington Olivetto, Corinthians : E preto no branco, Rio de Janeiro, Ediouro Publicações, 2005, ISBN 85-00-01602-7.
(PT) Luiz Zanin Oricchio, Fome de bola. Cinema e Futebol no Brasil, San Paolo, Imprensa Oficial, 2006, ISBN 85-7060-453-X.
(PT) Gustavo Poli, Lédio Carmona, Almanaque do Futebol, Casa da Palavra, 2006, ISBN 85-7734-002-3 (archiviato dall'url originale il 30 luglio 2013). 
(PT) Everardo Rocha, Jogo de espelhos: ensaios de cultura brasileira, IIIª ed., Rio de Janeiro, Mauad Editora Ltda, 2003, ISBN 85-7478-101-0.
(PT) João Saldanha, Futebol e outras historias, Rio de Janeiro, Editora Record, 1988, ISBN 85-10-34132-X. (edizione speciale, fuori commercio)
(PT) João Saldanha, Os subterrâneos do futebol, J. Olympio Editora, 1980, ISBN non esistente.
(PT) Tostão, Lembranças, opiniões, reflexões sobre futebol, DBA, 1997, ISBN 85-7234-084-X.
(PT) Celso Unzelte, O livro de ouro do futebol, Iª ed., Rio de Janeiro, Sinergia, 2009, ISBN 85-62540-39-0.
(PT) Telmo Zanini, Mané Garrincha, Iª ed., San Paolo, Brasiliense, 1984, ISBN non esistente.
(IT) Lombardo Antonio, Il Passerotto di Magè, Storie di Calcio Editore, 2015. ISBN 978-88-908770-1-8
Antonio Ferrara, Garrincha. L'angelo dalle gambe storte, uovonero, 2016, ISBN 978-88-96918-38-8.
(ES) Luis H. Antezana J., Un pajarillo llamado "Mané": notas al pie de su fútbol, Plural Editores, 1997, ISBN 84-89891-29-X.
 Darwin Pastorin, Ode per Mané: quando Garrincha parlava ai passeri, Limina, 1996, ISBN 88-86713-08-8.
(PT) Nelson Rodrigues, Ruy Castro, À sombra das chuteiras imortais: crônicas de futebol, IIIª ed., Companhia das Letras, 1993, ISBN 85-7164-320-2.
(FR) José Sergio Leite Lopes, Sylvain Maresca, La disparition de "la joie du peuple", in Actes de la recherche en sciences sociales, vol. 79, nº 1, 1989,  pp. 21-36, DOI:10.3406/arss.1989.2904. URL consultato il 9 gennaio 2010.
(PT) Victor Andrade de Melo, Garrincha x Pelé: futebol, cinema, literatura e a construção da identidade nacional (PDF), in Rev. bras. Educ. Fís. Esp., vol. 20, nº 4, Ott/Dic 2006,  pp. 281-295. URL consultato il 12 gennaio 2010 (archiviato dall'url originale il 21 agosto 2010).
(PT) Tiago Lisboa Bartholo, Antonio Jorge Gonçalves Soares, Mané Garrincha como síntese da identidade do futebol brasileiro (PDF), in Movimento, vol. 15, nº 1, Gen/Mar 2009,  pp. 169-191. URL consultato il 12 gennaio 2010 (archiviato dall'url originale il 4 marzo 2016).
(PT) Marcelo Rezende, Garrincha, João de si mesmo, in Placar, nº 487, 24 agosto 1979. URL consultato il 9 gennaio 2010.
(PT) Edson Rossi, Menino de asas, Garrincha alçou a seleção ao topo mundial, in Placar, 1287a, 8 novembre 1999. URL consultato il 28 marzo 2010.
(PT) A magia do drible, in Veja, giugno 1958. URL consultato il 9 gennaio 2010 (archiviato dall'url originale il 31 gennaio 2011).
(PT) A vida torta de Mané Garrincha, in Veja, 8 marzo 1972. URL consultato il 9 gennaio 2010 (archiviato dall'url originale il 25 maggio 2009).
(PT) O mágico sai de campo, in Veja, 26 marzo 1983. URL consultato il 9 gennaio 2010 (archiviato dall'url originale il 31 gennaio 2011).
Federico Ferri, Federico Buffa, Storie Mondiali: Football Back Home (1966), Sky Sport, 2014.
 Garrincha, Istituto dell'Enciclopedia Italiana, 15 marzo 2011, Treccani.it – Enciclopedie on line.
(PT)  Affonso Romano de Sant'Anna, Ave! Garrincha in A poesia possível, Rio de Janeiro, Rocco, 1987.

Il gas di cokeria è una miscela di gas ottenuto per distillazione secca di alcuni tipi di litantrace.
La litantrace viene distillata per produrre coke metallurgico, il gas risultante è usato come combustibile, come reagente o come fonte di idrogeno.
La composizione è molto simile a quella del gas di città, ma con un contenuto di idrogeno più alto. È utilizzato come fonte di H2, nel passato è stato usato anche come fonte di CH4 in Germania e di C2H4 in Gran Bretagna.
 Italo Pasquon, Lezioni di chimica industriale I (inorganica), Cooperativa Universitaria del Politecnico.

Gaspar Hovic, nome italianizzato di Jaspaert Heuvich o  Gaspard Heuvick (Oudenaarde, 1550 circa – Bari, 1627), è stato un pittore fiammingo attivo in Italia e soprattutto in Terra di Bari.
Le prime notizie sulle origini del pittore risalgono alle fonti cinquecentesche. Egli nacque verso il 1550 ad Oudenaarde, una piccola cittadina fiamminga nei dintorni di Gand. Il padre, Josse, era un fabbricante di tappeti del luogo e probabilmente nella sua bottega Gaspar conobbe i primi rudimenti del mestiere. Verso il 1570, all'età di vent'anni fece il suo primo viaggio in Italia, fermandosi a Mantova dove fu discepolo di Lorenzo Costa da cui apprese il gusto di affollare e scandire verticalmente le composizioni e le influenze di Taddeo Zuccari (poiché il Costa aveva lavorato a Roma insieme allo Zuccari dal 1561 al 1563). Nell'ambiente mantovano Gaspar entra in contatto anche con le prime opere del manierismo romano dello stesso Zuccari, del Barocci e di Marco Pino.
San Nicola di Myra in cattedra, 1581, olio su tela, Minervino Murge (Barletta-Andria-Trani), Chiesa dei Cappuccini.
Sant'Orsola e le compagne, 1602, dipinto su tavola, Modugno (Bari), Chiesa di Maria Santissima Annunziata, originariamente custodito nella Chiesa di San Giuseppe delle Monacelle.
Il Redentore, tra il 1602 e il 1608, dipinto su tela, Palo del Colle (Bari), Chiesa Matrice di Santa Maria la Porta (senza firma).
Madonna con Angeli, tra il 1602 e il 1608, dipinto su tela, Bitonto (Bari), Chiesa di San Francesco.
Maria Stella Calò Mariani, L'attività Pugliese di Gaspar Hovic (o Heuvick), pittore Fiammingo, in Bulletin de L'Istitut Historique Belge de Rome, Fascicule XXXIV, Academia Belgica, Bruxelles, 1962.
Opere di Pittura del Cinquecento e del Primo Seicento importate in Puglia, Estratto dalla Rivista Letteratura nº 94-96, Roma, dicembre 1968.
De Palma, L.M. (a cura di), La Parrocchia di S. Bernardino fra Storia e Cronaca, Mezzina, Molfetta, 1987.
Di Capua, M.G., Arte e Restauri nella Chiesa di S. Bernardino, in La Parrocchia di S. Bernardino fra storia e cronaca, Molfetta, 1987.
Vander Meersh, D. J. Gaspar Heuwick. Jean Snellinck et Simon de Pape, peintres belges, et quelques-unes des leurs productions, in Messager des Sciences historiques et archives des arts de Belgique, Gand, 1845.
Van Mander, C. Le Livre des Peintres. Vie des Peintres flamand, hollandais et allemands (1604), Traduction, notes et commentaires par Herri Hymans, Paris 1884-85.

Gasparo Cairano, noto anche come Gasparo da Cairano, de Cayrano, da Milano, Coirano o altre varianti (Milano (?) o Cairo o Cairate, prima del 1489 – Brescia (?), entro il 1517), è stato uno scultore italiano.
Artista emergente nel 1489 nell'ambito del mondo culturale milanese, intraprese una fortunata carriera che in breve tempo lo trasformò nel principale esponente della scultura rinascimentale bresciana, distinguendosi con opere di alto spessore culturale quali il ciclo dei Cesari per il palazzo della Loggia a Brescia e il mausoleo Martinengo. Alla base del suo successo fu l'introduzione di un gusto classico potente e altamente espressivo, in contrapposizione al raffinato decorativismo locale preesistente poco figurato. Durante il primo decennio del XVI secolo, Gasparo fu così in grado di conquistare la committenza pubblica e privata in cerca di un artefice capace di tradurre nella pietra il proprio vanto per la discendenza storica dalla Roma antica, cavalcando così il fervore rinascimentale locale e soppiantando la concorrenza.
Caduto nell'oblio a causa di una sfortuna critica secolare, provocata da innumerevoli quanto gravi equivoci, silenzi e malintesi, la sua complessa personalità artistica e il suo catalogo di opere sono stati ricostruiti solo a partire dalla fine del XX secolo, in particolare nei primi anni del XXI secolo, grazie a studi critici mirati che hanno permesso per la prima volta un'analisi organica e una riscoperta di documenti e opere.
Non si conosce nulla di Gasparo Cairano prima del 1489, del quale risulta pertanto ignota qualsiasi informazione circa data e luogo di nascita, formazione e circostanze che lo condussero a Brescia. L'appellativo "da Milano", con il quale è spesso ricordato dalle fonti, non fornisce comunque un dato certo visto che potrebbe riferirsi alla città così come al ducato o alla diocesi. Il generico riferimento, in ogni caso, è compatibile con la base culturale del suo operato artistico. Alcune congetture possono essere fatte sul cognome "Cairano", in particolare che esso riconduca a Cairate in provincia di Varese, ancora oggi abbreviato in "Cairà" nella parlata dialettale locale.
L'esordio a Brescia di Cairano è appunto l'opera per il quale viene pagato il 24 dicembre 1489: il ciclo delle dodici statue di Apostoli per la prima cupola della chiesa di Santa Maria dei Miracoli a Brescia, eseguite approssimativamente nello stesso periodo in cui il Tamagnino eseguiva i suoi dodici Angeli di contrappunto, da disporsi nel registro inferiore.
In generale, tutta la produzione lapidea del cantiere di Santa Maria dei Miracoli eseguita nel decennio successivo al ciclo degli Apostoli, limitatamente a quanto presente all'interno dell'edificio, è riconducibile a Cairano e ai suoi collaboratori. Non è da escludere che quest'opera propedeutica portasse in seno proprio il diritto a proseguire i lavori, in un vero e proprio confronto disputato tra Cairano e il Tamagnino. Notare, comunque, che il ciclo di Angeli del Tamagnino si pone a un livello di qualità artistica decisamente superiore a quello degli Apostoli di Cairano, già solo per la relativa modernità dei primi, rivolti verso il nuovo classicismo veneziano di Antonio Rizzo, ma anche per la superiore qualità tecnica. È probabile, quindi, che a supporto di Gasparo vi fosse un qualche favore locale che gli consentì di affermarsi sul Tamagnino indipendentemente dalle proprie iniziali capacità artistiche, ancora in fase di sviluppo. Tra l'altro, il Tamagnino resta ai Miracoli ancora per poco, giusto il tempo di realizzare altri cinque rilievi: il tutto, compresi i dodici Angeli, viene pagato all'autore meno di quanto corrisposto a Cairano per i soli dodici Apostoli: dopo questo fatto, l'artista abbandona il cantiere della chiesa e Brescia, dove farà ritorno solo un decennio dopo.
Appena conquistata la prosecuzione dei lavori all'interno del santuario dei Miracoli, l'arte e la carriera di Cairano cominciano una rapida ascesa: già il 16 novembre 1491 gli vengono pagate le due chiavi di volta per il nuovo presbiterio del Duomo vecchio, in via di costruzione sotto il progetto di Bernardino da Martinengo e sole sculture figurate presenti nella nuova costruzione. Due anni dopo, nel 1493, Cairano avvia il proprio impegno nel cantiere della Loggia.
Si nota quindi una sovrapposizione di impegni e commissioni, sia pubbliche, sia ecclesiastiche, decisamente più importanti dell'impegno in Santa Maria dei Miracoli, il cui cantiere viene infatti interrotto circa nello stesso periodo. Lo scultore torna al santuario solo per qualche sporadica opera negli anni successivi, fino alla fine del secolo, ma nel complesso i lavori rimangono bloccati fino alla metà del XVI secolo.
Il 30 agosto 1493 parte a pieno regime la produzione scultorea di Cairano per il rivestimento esterno del costruendo Palazzo della Loggia con la consegna di "capita 5 imperatorum romanorum", ossia di cinque busti per il ciclo dei trenta Cesari, tra le massime opere della sua carriera artistica. La produzione dei busti si può ricondurre, a livello generale, a una rielaborazione moderna della ritrattistica antica e delle fonti che la rappresentavano, anche in modo indiretto: nei busti più antichi, ossia quelli affacciati sulla piazza, si notano somiglianze con il ritratto di Bartolomeo Colleoni nel suo monumento di Andrea del Verrocchio a Venezia (il primo a sinistra), con una nota e molto diffusa effigie di Antonino Pio e con un ritratto di profilo di Nerone, a sua volta molto celebre all'epoca e qui riproposto in tre dimensioni.
In generale, è apprezzabile un considerevole salto di qualità rispetto agli Apostoli del santuario dei Miracoli, scolpiti appena qualche anno prima: notare come il ciclo dei Cesari non abbia eguali nella precedente produzione scultorea rinascimentale sul tema delle effigi imperiali e non solo per l'entità numerica, ma anche per le notevoli dimensioni di ogni esemplare. La presenza di questi Cesari sui fronti della Loggia di Brescia, nonché le caratteristiche dello stesso palazzo, sono quindi testimonianza di un potenziamento architettonico e figurativo che si distacca, elevandosi in un pieno dominio dell'arte classica, dalle sperimentazioni della facciata e degli interni del santuario dei Miracoli. Gasparo Cairano, attraverso la produzione di questi Cesari e dei successivi ornati architettonici del palazzo, diventa quindi l'artefice di un desiderio comune alla committenza pubblica e privata bresciana, ossia tradurre nella pietra il proprio vanto per la discendenza storica dalla Roma antica e cavalcando così il fervore rinascimentale locale.
Attorno al 1497, mentre prosegue a intervalli regolari la consegna dei Cesari, Gasparo esegue in collaborazione con la sua bottega anche le cinque chiavi di volta per il portico del palazzo, raffiguranti Sant'Apollonio, San Faustino, San Giovita, la Giustizia e la Fede. Tra il 1499 e il 1500 vengono consegnati i due grandi Trofei posti agli angoli dell'ordine superiore del palazzo, sul fronte rivolto alla piazza, mentre tra il 1493 e il 1505 Cairano partecipa al compimento delle varie protomi leonine, dei capitelli, delle candelabre e dei fregi sullo stesso ordine. L'impronta lasciata dall'artista alla produzione del cantiere risulta evidentissima e influenza in generale tutte le opere decorative scultoree eseguite per il palazzo in quegli anni.
Il monopolio dei Cesari viene interrotto solamente durante una breve estemporanea del Tamagnino a Brescia, reclutato nel cantiere della Loggia probabilmente per la fama acquisita nei lavori alla Certosa di Pavia, tra la fine del 1499 e l'inizio del 1500. Lo scultore esegue sei Cesari e diverso altro materiale lapideo, senza tuttavia ottenere alcuna affermazione in un panorama artistico sempre più egemonizzato da Cairano, ormai lontano dalla spigolosa e ingenua espressività degli Apostoli del santuario dei Miracoli e trasformatosi nello scultore più in voga della città. Il Tamagnino, ulteriormente scornato da un freddo riconoscimento delle sue capacità nei confronti dell'avversario, abbandona infine il cantiere e la città, probabilmente senza farvi più ritorno.
Guadagnato il prestigio al cantiere della Loggia, Cairano riceve almeno due commissioni da altrettante famiglie nobili bresciane, coinvolte nella dirigenza amministrativa del nuovo palazzo pubblico e, quindi, certo a conoscenza della sua figura e delle sue capacità. I documenti fanno risalire al 1496 l'incarico di eseguire il monumento funebre di Gaspare Brunelli, datato 1500, da collocarsi nella cappella Brunelli nella chiesa di San Francesco d'Assisi. Nello stesso periodo la famiglia Caprioli gli commissiona il monumento funebre di Luigi Caprioli, destinato alla cappella di famiglia nella chiesa di San Giorgio, assieme probabilmente ad altre opere scultoree nell'ambito della stessa cappella, eseguite forse in collaborazione con la bottega dei Sanmicheli ai quali è attribuito lo stipite marmoreo decorato da fini candelabre.
Del monumento Caprioli, smembrato nel XIX secolo, resta solo l'Adorazione Caprioli, tra i capolavori dell'artista, collocata nel 1841 da Rodolfo Vantini all'altare maggiore della chiesa di San Francesco d'Assisi. Gasparo Cairano mette qui in atto una sprezzante maestria tecnica, non soltanto nelle precisissime prospettive dei riquadri ma anche nella scelta del blocco monolitico, di fatto non strettamente necessario per un lavoro di questo tipo. Da Bernardino Faino, Francesco Paglia e altri studiosi sei-settecenteschi sappiamo che il rilievo era inserito entro un qualche apparato architettonico, al quale doveva appartenere anche una pala figurata, eseguita forse per mano dello stesso autore, della quale si sono perse le tracce.
Nel 1503 Gasparo consegna gli ultimi Cesari per i fronti della Loggia ed esaurisce il grosso del lavoro in questo cantiere, al quale non è più registrata alcuna successiva presenza. Termina quindi, per l'artista, la stagione delle grandi commissioni pubbliche, entro le quali si era probabilmente formato per poi fare carriera e conseguire il successo. Dovendo riorganizzare la propria attività, si mette probabilmente in contatto con le varie personalità incontrate durante i lavori alla Loggia, con collaboratori e altri artisti, in città e nei dintorni, alla ricerca di importanti commissioni. Forse indipendentemente dalla sua volontà, la strada intrapresa lo porta a dedicarsi sempre più all'arte sacra. Nel 1504 il canonico della basilica di San Pietro de Dom Francesco Franzi da Orzinuovi gli commissiona, per testamento, la realizzazione di una cappella in cattedrale, della quale nulla si conosce.
Entro il 1507, invece, si data la produzione degli apparati lapidei decorativi per l'interno della chiesa di San Pietro in Oliveto, il terzo grande cantiere rinascimentale della città dopo il santuario dei Miracoli e la Loggia, terminato appunto in quell'anno. Le posate partiture architettoniche che scandiscono la sequenza degli altari e la pregiata composizione architettonica dell'insieme sono però estranee agli stilemi di Gasparo e, piuttosto, sono consone alla maniera dei Sanmicheli, i quali d'altronde possedevano l'unica bottega in città, oltre a quella di Cairano, in grado di impegnarsi in un'opera di queste proporzioni. A Cairano, però, spetta sicuramente l'esecuzione dei dodici busti di Apostoli nei pennacchi degli archi della navata, nei quali la mano dell'artista è inconfondibile. Non esistono comunque riscontri nella scarsissima e frammentaria documentazione, relativa a questa fase storica dell'edificio, giunta fino a noi.
Riconducibile all'opera di Cairano è anche l'altare di san Girolamo nella già nominata chiesa di San Francesco, la cui questione critica costituisce un problema fra i più intricati della scultura rinascimentale bresciana, anche a causa della totale mancanza di fonti storiche sulla sua origine. Sicuramente scolpito dopo il 1506, si impone, per qualità e originalità artistica, ai massimi livelli dell'arte bresciana del periodo ed è attribuibile a Gasparo sotto vari aspetti, mutuati sia dall'esperienza alla Loggia, sia dal cantiere di San Pietro in Oliveto.
Tra il 1506 e il 1509 è fittamente documentata la realizzazione del nuovo portale del duomo di Salò da parte di Cairano, il quale molto probabilmente redige il progetto, in collaborazione con Antonio Mangiacavalli. Per questo manufatto, Cairano fornisce di sua mano le figure del Padre eterno, di San Pietro e di San Giovanni Battista, lasciando al collaboratore la Vergine annunciata, mentre l'Angelo annunciante e i due piccoli busti nei pennacchi sembrano essere frutto di collaborazione. Le parti architettoniche, invece, vengono eseguite probabilmente dai vari scalpellini registrati nei documenti relativi alla fabbrica, tra cui il figlio di Antonio. Il portale è messo in opera entro l'agosto del 1508 e all'inizio dell'anno successivo si concludono gli interventi di finitura.
Nell'impresa di Salò, ben ricostruibile attraverso i numerosi pagamenti effettuati, emerge un rapporto di collaborazione decisamente complesso tra Gasparo e il Mangiacavalli, all'apparenza molto stretto e con la condivisione di collaboratori, diretti dall'uno o dall'altro a seconda di chi era presente in cantiere. Notare, inoltre, come questi fenomeni di collaborazione, già verificatisi nel cantiere di San Pietro in Oliveto, siano emblematici di un'attività artistica di Cairano sempre più frenetica e variata, causata da una pioggia di commissioni pubbliche e private, tutte di alto livello, guadagnate nel primo decennio del XVI secolo una volta conclusi i lavori alla Loggia. L'attenzione di Gasparo in questo periodo, infatti, non è rivolta alla fabbrica di Salò, che di fatto frequenta poco e molto raramente, e nemmeno al cantiere di San Pietro in Oliveto, monopolizzato dai Sanmicheli, bensì a due opere di importanza e risonanza ben maggiori: l'edificio dello scalone della Loggia e l'arca di sant'Apollonio.
Entro il 1508 viene compiuto l'edificio a nord della Loggia, contenente lo scalone per accedere al livello superiore del palazzo pubblico. La fabbrica viene concepita come corpo a sé, separato dal palazzo principale da una strada e collegato a quest'ultimo con un cavalcavia coperto, configurazione giunta a noi intatta. L'intervento di Gasparo, che torna quindi alla Loggia dopo almeno cinque anni di importante carriera, si registra nel portale a terra dell'edificio e in alcuni ornamenti sul cavalcavia.
Il portale d'accesso è risolto in modo allo stesso tempo elegante ed eccentrico, quasi esuberante e di sintassi molto libera. Non si ha la presenza degli ordini canonici e l'insieme è concepito come un fantasioso assemblaggio di finti reperti archeologici di reimpiego. Per questo motivo, la critica non ritiene imputabile a Cairano il progetto dell'apparato, che resta comunque una formidabile invenzione altamente rappresentativa della cultura antiquaria dell'epoca. Sicuramente di Gasparo, però, è la mano che ha prodotto le sculture: assieme a figurazioni antropomorfe, delfini e creature fantastiche, già sperimentate nella Loggia, l'artista ricorre ancora all'inserimento di piccoli Cesari, sia sul portale, sia sul cavalcavia, toccando in alcuni le vette più poetiche della sua ritrattistica all'antica.
Un'altra importante commissione, però, stava per affacciarsi sulla carriera di Gasparo, sovrapponendosi alle sue già concentrate attività. Il 5 gennaio 1503 viene ufficializzato il rinvenimento, all'interno della basilica di San Pietro de Dom, delle reliquie di sant'Apollonio. In giugno è documentata una delibera del Consiglio generale nella quale viene chiesto al Collegio dei notai di finanziare la nuova arca, che tuttavia non dovette trovare immediato seguito.
Risale infatti al 1506 un perentorio sollecito del Consiglio al Collegio dei notai affinché l'opera sia portata a compimento e, probabilmente, i lavori hanno finalmente inizio nel settembre 1508. La solenne traslazione delle reliquie avviene infine nel luglio 1510, momento in cui l'arca doveva essere sicuramente compiuta. Pertanto, si può collocare tra il 1508 e il 1510 l'esecuzione dell'opera, ipotizzando un coinvolgimento di Cairano più tardo rispetto all'inizio degli avvenimenti.
Notare come nel 1505 era stata posta in opera nella chiesa dei Santi Cosma e Damiano l'arca di san Tiziano per mano dei Sanmicheli, prima arca cinquecentesca bresciana che sicuramente ebbe una certa risonanza nel mondo artistico dell'epoca e che, probabilmente, doveva costituire una sorta di rilancio per la bottega, ormai non più in voga come un tempo. Non è strano, quindi, che Cairano si sia impegnato così a fondo nell'arca di sant'Apollonio, tra le sue opere maggiori, che soppianta largamente l'arca dei Sanmicheli per monumentalità e raffinatezza dell'ornato e delle parti figurate. In questa nuova opera, Gasparo fornisce l'ennesima prova della propria abilità, primeggiando prepotentemente in uno scenario ormai privo di concorrenti, rispondendo ai Sanmicheli con una produzione di altissimo livello qualitativo.
Vito Zani, nel 2012, fa notare come il volto della statua di San Faustino non sia finito, anche se portato a un livello di definizione ormai prossimo alla levigatura superficiale. Queste parti, tuttavia, non sono lavorate a gradina ma direttamente a scalpello piatto, scavalcando così l'ultimo passaggio del canonico processo tecnico di modellazione e dando prova ulteriore della praticità e del virtuosismo di Gasparo Cairano nello scolpire teste.
Alla fine del primo decennio del secolo, il clima politico europeo si sta ormai surriscaldando: i fatti della guerra della Lega di Cambrai sono alle porte e le prime incursioni francesi a Brescia sono sintomo di un percorso ormai al tramonto. Entro pochi anni si verifica il terribile sacco di Brescia del 1512 ad opera dei francesi guidati da Gaston de Foix-Nemours che, oltre a gettare in rovina la città, dissolve il mito della Brixia magnipotens, mettendo fine a una vivace stagione di imprese e ai sogni umanistici, fenomeno che interesserà anche il resto della penisola nei decenni successivi.
I grandi cantieri rinascimentali cittadini si interrompono, compreso quello del Palazzo della Loggia, il quale ha ancora alla base dei ponteggi molti rilievi di Cairano già predisposti al montaggio sui fronti del secondo livello, tra cui i due Trofei angolari, e che lì rimarranno per un cinquantennio, in attesa della ripresa dei lavori sotto la direzione di Lodovico Beretta. Le priorità cittadine mutano radicalmente, dai fasti artistici e culturali al recupero delle basilari funzioni vitali.
Gasparo Cairano risente senz'altro di questo periodo di improvviso e profondo decadimento, se non altro per la forte contrazione delle commesse. Lasciatosi alle spalle un decennio di intensa attività, con addirittura una convulsa sovrapposizione di impegni, entra in una fase della sua carriera artistica decisamente oscura dal punto di vista documentario e delle opere realizzate: l'ultimo documento che lo segnala è il contratto per il portale del duomo di Chiari del 1513, mentre il documento successivo, del 1517, lo dice già morto. A parte questo, si segnalano altre opere del periodo a lui attribuibili, compresa la complessa questione del completamento del mausoleo Martinengo.
Nel 1513 "Gasparem de Cayrano de Mediolano lapicida architectum et ingeniarum optimum" firma il contratto per la realizzazione del nuovo portale del duomo di Chiari. Dal documento, scritto in veste di riconferma, si apprende che già nel 1511 era stato preso un accordo tra l'artista e la municipalità, ma esso non era stato portato a termine a causa degli eventi bellici che avevano interessato il territorio bresciano. Il contratto prevede l'esecuzione dell'intero apparato, dalle parti architettoniche alle sculture figurate, ossia un gruppo con la Madonna tra i santi Faustino e Giovita nella lunetta di cui si sono perse le tracce: la perdita di queste sculture impedisce di definire l'evoluzione dell'arte di Gasparo Cairano successivamente alla realizzazione dell'arca di sant'Apollonio. Il resto dell'opera, oltretutto, pone nuovamente la questione delle competenze architettoniche dello scultore, ancora non del tutto chiarite.
Risulta attribuibile a Gasparo Cairano, e databile a questa fase, anche il singolare San Giovanni Evangelista presente nel timpano del portale del Capitolo dell'abbazia di San Giovanni Evangelista a Parma. L'opera, non documentata e tradizionalmente riferita dalla critica a Antonio Ferrari d'Agrate, è stata assegnata nel 2010 al catalogo delle opere di Cairano a causa di evidenti riscontri con l'arte matura dell'artista. Questo sconfinamento territoriale di Gasparo è significativo e potrebbe dimostrare un suo successo anche al di fuori della realtà bresciana.
Nel problematico quadro degli ultimi anni della carriera di Gasparo si colloca la questione del completamento del mausoleo Martinengo, il maggiore monumento funebre del Rinascimento bresciano. La commissione a Bernardino delle Croci, da parte dei fratelli Francesco e Antonio II Martinengo di Padernello, risale al 1503, con termine di tre anni per la consegna. Il sepolcro doveva ospitare la salma di Bernardino Martinengo, padre dei due, che aveva lasciato l'esecuzione dell'opera come volontà testamentaria dopo la morte avvenuta nel 1501 o nel 1502. Tuttavia risulta ancora incompiuto nel 1516, quando il delle Croci si impegna, in un nuovo contratto, a terminarlo entro il gennaio 1518. Le cause sono da ricercare prima in una documentata vertenza di tipo economico tra l'orafo e la committenza, poi negli eventi bellici a cavallo del 1512, che sicuramente rallentano, se non interrompono, la prosecuzione dei lavori. Bisogna attendere il 1516, anno della riconquista di Brescia da parte della Repubblica di Venezia, per trovare il nuovo, definitivo accordo. I documenti si interrompono a quest'ultimo contratto, ma di fatto il monumento viene completato e installato nella chiesa del Santissimo Corpo di Cristo, probabilmente nei termini previsti.
Nei documenti relativi alle varie fasi di realizzazione dell'opera non è mai citata alcuna figura al di fuori dell'orafo Bernardino delle Croci, ma non è chiaro se quest'ultimo avesse davvero le competenze per eseguire un apparato scultoreo di questo tipo. La riconsiderazione del panorama artistico bresciano di quegli anni, nonché chiari riscontri stilistici, hanno portato la critica ad assegnare a Gasparo Cairano l'esecuzione delle parti lapidee del monumento, limitando l'intervento del Delle Croci ai soli inserti bronzei. L'orafo, di conseguenza, avrebbe assunto la commissione dei Martinengo nella sua totalità, ma avrebbe poi affidato le parti non di sua competenza, di fatto il grosso del monumento, alla bottega di Cairano.
Notare, comunque, che il definitivo contratto del Delle Croci è del 1516 ma Gasparo è segnalato morto già nel 1517: se si affida a Cairano l'opera lapidea, dai documenti si deduce che non avrebbe avuto il tempo materiale per eseguirla completamente in questo breve periodo e, di conseguenza, almeno gran parte di essa deve essere collocata prima di questa data. Ciò significa ammettere un coinvolgimento di Cairano antecedente al 1516, non attestato dai documenti. A maggior ragione, lo stesso contratto del 1516 informa che l'opera ancora incompleta si trovava già installata nella chiesa, ma non si sa in quali condizioni, e che già dall'anno precedente ospitava i resti di Bernardino Martinengo: ciò presuppone uno stato di avanzamento dei lavori non trascurabile, anzi di fatto completo perlomeno nella struttura e nelle principali componenti architettoniche. L'incompiutezza segnalata dal contratto del 1516, pertanto, potrebbe essere limitata a inserti decorativi di vario tipo, comprese le parti bronzee spettanti sicuramente al Delle Croci.
L'analisi stilistica critica approfondita degli ornamenti del mausoleo, in particolare dei due tondi figurati con la Scena di sacrificio e la Scena di battaglia, rilevano un'inedita sensibilità di Gasparo Cairano agli esempi della bronzistica, ambito dove egli sembra trovare la maggior parte dei riferimenti da sottoporre a rielaborazioni e commistioni anche molto libere. Questo fatto, che inizialmente può stupire, trova in realtà un riscontro sensato nel contesto in cui il mausoleo Martinengo fu progettato e realizzato, ossia un monumento con un inedito, per Brescia, corredo di bronzi eseguito sotto la sovrintendenza dell'orafo Bernardino Delle Croci, titolare e responsabile della commessa, il quale già sicuramente disponeva di un vasto catalogo di riferimenti antichi e moderni e certo altri ne collezionò per questa commessa, tutti ampiamente citati sia nei pannelli maggiori sia nei tondi minori sul basamento. Difficile, a questo punto, escludere Gasparo Cairano, socio scultore del Delle Croci, dall'influenza di questa quantità di esempi classici o classicheggianti, anche se le tempistiche di questa influenza sono molto difficili da ricostruire, così come quelle della realizzazione del monumento. La sola Scena di sacrificio, tuttavia, è in grado di attestare la maturazione, nello scalpello di Cairano, di questo inedito connubio tra la scultura e la bronzistica attorno al 1510, periodo in cui, a questo punto, potrebbe essere collocata anche gran parte del restante apparato lapideo.
Considerazioni stilistiche consentono di collocare attorno alla metà del secondo decennio del XVI secolo una serie di opere, generalmente piccole statue, rilievi o frammenti, snaturate dal contesto originario e sparse in varie sedi. Non è ancora chiaro se su questi manufatti prevalga la mano di Cairano maturo o l'immediato seguito dei suoi collaboratori, per esempio il documentato figlio Simone. Si tratta di opere in cui il confine tra l'estrema maturità dell'arte di Gasparo e il lavoro di bottega è decisamente sfuocato e ciò si traduce nell'assunzione di una certa maniera improntata su riferimenti ormai largamente sperimentati, tra cui l'ultimo stadio evolutivo dei primordiali Apostoli del santuario dei Miracoli e i modelli per la Loggia, coniugati con evidenti tentativi di aggiornamento culturale. È il caso, per esempio, del Compianto sul Cristo morto conservato nel Museo d'arte antica di Milano e della Deposizione di Cristo nei depositi del museo di Santa Giulia di Brescia, che sembrano rimandare ai modelli pittorici di Giovanni Bellini e del Romanino. Un'altra opera erratica di rilievo, ma databile ancora al primo decennio del secolo, è la cosiddetta pala Kress conservata alla National Gallery of Art di Washington, di provenienza ignota e forse mai neppure messa in opera, come dimostrerebbe la figura incompiuta del donatore in primo piano.
Dopo il già citato contratto del 1513 per il portale del duomo di Chiari, Gasparo non è più nominato in alcun documento noto. Il primo testo successivo, in ordine cronologico, che riporta il suo nome è una polizza d'estimo del 1517 di Bianca, moglie dello scultore, che si registra già come vedova. La morte di Gasparo è dunque collocabile tra queste due date, verosimilmente attorno al 1515 o anche poco dopo, se si intendono trovare ulteriori suoi interventi nel mausoleo Martinengo dopo il definitivo contratto del Delle Croci del 1516.
I documenti consentono di ricostruire una genealogia di artisti successiva a Gasparo, a partire dal figlio Simone: le poche informazioni giunte fino a noi sulla sua produzione però, non riguardano mai opere di figura ed è probabile che, al di fuori della bottega del padre, abbia sempre lavorato come costruttore. In una polizza d'estimo del 1534, Simone si dichiara trentottenne, nato dunque nel 1496 e circa ventenne alla morte del padre. Cita inoltre il suo figlio primogenito Gasparo, dodicenne, divenuto a sua volta scultore, e la moglie Catlina, sorella dell'intagliatore Andrea Testi di Manerbio. Un'altra figlia di Gasparo, Giulia, diventa invece moglie di un artigiano della terracotta, mentre un terzo figlio, Giovanni Antonio, è qualificato orefice in un atto notarile riguardante Stefano Lamberti e il già noto Bernardino delle Croci.
Alla luce di ciò, è improbabile che Cairano, alla sua morte, sia riuscito a tramandare un'eredità artistica sufficiente da dare il giusto impulso alla sopravvivenza della sua bottega, che pure era esistita, forse nella figura del figlio Simone e di altri collaboratori, e che era anche riuscita a formare artisti quali Ambrogio Mazzola. Di questo artista è nota una Madonna col Bambino, firmata e datata 1536 e conservata al Victoria and Albert Museum di Londra, che appare evidentemente fissata sugli stilemi dettati da Cairano più di trent'anni prima. Si tratta di un nostalgico e ingenuo omaggio a un maestro che, evidentemente, era stato portatore di un'impronta artistica tanto meritevole del rispetto dei collaboratori da essere replicata non solo senza sosta, ma anche senza alcun interesse all'aggiornamento.
La comprensione della personalità artistica di Gasparo Cairano deve essere necessariamente mediata da una corretta contestualizzazione nel panorama artistico della Brescia del tempo. Si parla quindi di un artista agli esordi, migrante nell'area lombarda come molti suoi contemporanei, che approda a Brescia durante l'innovativo cantiere del santuario dei Miracoli, dando inizio a una fortunata carriera. Il momento storico, con la municipalità alla ricerca di artisti forestieri portatori di novità, gli è inoltre favorevole: rivelatosi in grado di interpretare nella pietra i vanti autocelebrativi delle alte cariche, pubbliche e private, della Brescia nell'esplosione rinascimentale, si trasforma molto rapidamente nel principale innovatore della pratica scultorea locale, operando in un ambito del tutto fertile e continuamente surclassando la già scarsa concorrenza, figurante principalmente nella figura dei Sanmicheli e scontrandosi almeno due volte con Antonio della Porta.
Implicita nelle opere d'arte e nella loro successione cronologica piuttosto che dichiarata dai documenti, ma nonostante questo tutt'altro che sfuggente, è la concorrenza instauratasi velocemente tra Gasparo Cairano e i vari esponenti della bottega dei Sanmicheli i quali, da personalità artistiche di grande rilievo in città, almeno a partire dal cantiere del santuario dei Miracoli, finiscono per essere soppiantati dall'ascesa del nuovo maestro scultore. Le prime informazioni documentarie sull'impresa dei fratelli Bartolomeo e Giovanni Sanmicheli, originari di Porlezza sul lago di Como, risalgono ai primi anni ottanta del XV secolo a Verona ed entro la fine del secolo sono documentate alcune importanti commissioni ottenute in varie città del nord Italia.
L'impresa dei due scultori approda probabilmente anche a Brescia, dato che Bartolomeo risulta qui residente almeno dal 1501 al 1503 e una presenza così prolungata è giustificabile solo ammettendo l'esistenza di una significativa attività locale. Vi è comunque motivo di credere che il capitolo dei Sanmicheli a Brescia debba avere radici ben più profonde del biennio documentato, spaziando dal cantiere del santuario dei Miracoli a quello della Loggia. Proprio con la Loggia irrompe sulla scena artistica bresciana l'ormai formato Gasparo Cairano, la cui potenza dei Cesari sancisce l'avvio al declino della sperimentazione sanmicheliana al santuario dei Miracoli che aveva efficacemente cavalcato il gusto locale dell'ornato rinascimentale, nel quale però municipalità e nobiltà non si rispecchiavano più.
Probabilmente negli ultimi anni del secolo i Sanmicheli intervengono nella decorazione lapidea della cappella Caprioli nella chiesa di San Giorgio, la stessa per la quale Cairano, quasi contemporaneamente, predispone la sua Adorazione, manifestando per la prima volta al di fuori della Loggia un affiancamento tra le due botteghe, ma non è noto di quale entità. Bartolomeo Sanmicheli, all'inizio del nuovo secolo, tenta a questo punto di tornare in auge nel panorama artistico locale con l'arca di san Tiziano del 1505, caratterizzata da una forte connotazione decorativa, e ambisce forse alla commissione dell'arca di sant'Apollonio, che già aleggiava dal 1503 a partire dal ritrovamento delle reliquie del santo vescovo. Un coinvolgimento dei Sanmicheli può essere congetturato anche nella fase iniziale della commissione del mausoleo Martinengo, avanzata a Bernardino delle Croci nello stesso 1503, sulla base del prevalente carattere decorativo del monumento estraneo ai modelli decisamente più rigorosi e classicisti di Cairano.
Di nuovo attorno al 1505 viene avviata la ricostruzione della chiesa di San Pietro in Oliveto, probabilmente conquistata dai Sanmicheli ma con lo scalpello di Cairano negli Apostoli: si osservi che questi rilievi sono le sole opere figurate del cantiere, oltre ai fini intagli su lesene e cornici delle cappelle, prodotto di una specializzazione sanmicheliana ormai tarda e non più rispondente ai gusti dell'epoca, mutati all'indomani del candore classicista sperimentato con la Loggia. La risposta ultima di Gasparo non tarda ad arrivare nell'arca di sant'Apollonio del 1508, dove viene sancita una volta per tutte la sua decisa superiorità artistica, certo favorita da una ormai decisa preferenza da parte della committenza bresciana.
Proprio attorno a questi anni, forse proprio a causa della presentazione sulla scena bresciana di questo grande, definitivo lavoro di Cairano, i Sanmicheli abbandonano Brescia, dove non vi faranno più ritorno, diretti a Casale Monferrato, dove Bartolomeo muore due anni dopo. Matteo, partito a fianco del padre, prosegue e termina la sua carriera nel Piemonte, nella zona torinese, lasciando qui molte delle sue opere meglio note.
Una simile, accesa competizione si instaura molto probabilmente anche tra Gasparo Cairano e Antonio della Porta detto il Tamagnino, ugualmente esordiente dal punto di vista documentario assieme a Cairano con il ciclo di dodici Angeli per la prima cupola del santuario dei Miracoli, pagatogli tra il 24 dicembre 1489 e il 3 maggio 1490. Non sono chiari i motivi che conducono a Brescia questo artista milanese, appartenente a una famiglia di scultori e già attestato tra il 1484 e il 1489 a Milano e Pavia nell'ambiente scultoreo sforzesco, in stretto contatto con Giovanni Antonio Amadeo. Il suo esordio come scultore di figura, comunque, si inserisce in compatibilità con la tipologia dei lavori sanmicheliani al santuario dei Miracoli, prettamente specializzati nel settore della scultura decorativa e carenti al di fuori di questo campo. Notare che, allo stesso modo, anche Gasparo Cairano appare sulla scena artistica come scultore di figura nel cantiere dei Sanmicheli.
L'affinità della commessa, così come la vicinissima collocazione, tra gli Angeli del Tamagnino e gli Apostoli di Cairano porta in seno un inevitabile confronto, forse, come già detto, addirittura propedeutico all'affidamento dei lavori interni al santuario, ottenuto infine da Gasparo. Tuttavia, le statue del Tamagnino si pongono a un livello tecnico e qualitativo decisamente superiore a quello dimostrato dagli Apostoli di Cairano, perciò non è chiara l'entità di questo originario confronto tra i due artisti. Oltre agli Angeli, il Tamagnino consegna anche tre dei quattro busti clipeati per i pennacchi della prima cupola con i Dottori della Chiesa, più due tondi minori per il fregio della navata centrale: per questi cinque manufatti, tre dei quali molto grandi, e per i dodici Angeli, lo scultore riceve dalla Fabbrica del santuario un compenso inferiore a quello corrisposto a Gasparo Cairano per i soli Apostoli.
Può essere ricercata in questa palese differenza di trattamento la più plausibile spiegazione all'immediata partenza dell'artista da Brescia, a cantiere del santuario ancora aperto, trovando evidentemente il suo lavoro sottovalutato, nonché sottopagato, in relazione addirittura con la produzione di un artista molto meno capace di lui. Le motivazioni di tutto ciò sono ignote, ma non si può escludere, come già detto, che Gasparo godesse di un qualche favore locale, forse fra i Deputati alla Fabbrica, che gli consentisse di prevalere sul Tamagnino indipendentemente dai suoi meriti artistici. L'alternativa del Tamagnino al non gratificante cantiere bresciano è la prestigiosissima commessa per la facciata della Certosa di Pavia, da seguire sotto la direzione del padrino Amadeo e di Antonio Mantegazza. Il patto societario tra l'artista e i due scultori viene stretto nel maggio 1492 e apre al Tamagnino un'esperienza formativa unica, nonché un notevole salto di carriera.
Nel 1499 il ducato di Milano viene conquistato dai francesi, provocando una diaspora di artisti dalla città verso tutto il nord Italia e oltre. È forse questa la ragione del ritorno a Brescia del Tamagnino, al quale gli si presenta comunque l'allettante commessa dell'apparato lapideo dell'erigendo Palazzo della Loggia, al quale egli partecipa tra il novembre 1499 e il giugno 1500. La fabbrica, aperta nel 1492 alla dipartita dello scultore dalla città, è in quel momento ormai egemonizzata dalla figura di Gasparo Cairano, già da qualche anno incoronato alla stregua di scultore di corte dalle alte cariche bresciane, pubbliche e private.
I due artisti, pertanto, un decennio dopo il comune esordio, tornano a confrontarsi sulla scena del più importante cantiere bresciano del momento: il Tamagnino si presenta con la qualifica, praticamente unica, di aver realizzato gran parte dei ricami marmorei sulla facciata della Certosa pavese, mentre Gasparo Cairano fa leva su uno spettacolare salto di qualità artistica, che aveva già prodotto i primi Cesari sul fronte principale del palazzo pubblico, nonché sugli onori dell'opinione pubblica locale.
I documenti permettono di seguire questa vicenda in modo più chiaro rispetto a quanto avvenuto nel cantiere del santuario dei Miracoli e le opere consegnate, così come le relative date di consegna e i rispettivi pagamenti, si prestano a interessanti considerazioni. All'arrivo del Tamagnino nel 1499, Gasparo Cairano ha già consegnato almeno cinque Cesari e diverso altro materiale lapideo, tuttavia in quell'anno è registrato solamente il pagamento di una protome virile, dato che il lavoro dell'artista è completamente assorbito dai due Trofei angolari giganti, da poco cominciati. Nel novembre 1499, il Tamagnino si insidia rumorosamente nel monopolio del concorrente, consegnando ben quattro Cesari e tre protomi leonine e mettendo in mostra le sue capacità e il suo calibro.
Tuttavia, nei sette mesi successivi le consegne dello scultore prendono uno strano andamento: mentre a Cairano si susseguono anticipi e saldi per i soli Trofei, in una vera e propria cesura produttiva che non registra altri suoi lavori, il Tamagnino realizza due soli Cesari e ben diciassette protomi leonine, la più ingente quantità di questi pezzi registrata nel cantiere della Loggia in un periodo così ristretto. Si noti come il ciclo delle protomi leonine prevedesse manufatti molto più seriali e ripetitivi di quello delle protomi virili, tanto da essere considerato secondario e da consentire che vi operassero molti altri lapicidi di bassa levatura. Inoltre, ogni opera del Tamagnino viene pagata palesemente molto meno rispetto ai saldi medi per i manufatti dello stesso tipo.
I suoi Cesari, sei in totale e pure assolutamente pregevoli, vengono praticamente relegati sui due fianchi sud e ovest, di fatto sul retro del palazzo e nell'angolo meno frequentato. Davanti a tale deprezzamento del proprio lavoro, diventa plausibile l'idea che con il sesto e ultimo Cesare consegnato, identificabile nell'esemplare più scadente dell'intero ciclo, il Tamagnino intendesse schernire collega e committenti, che per la seconda volta a Brescia ne avevano sabotato il successo, o quantomeno il giusto riconoscimento, ignorando e sottostimando il suo lavoro. Dopo questi eventi, il Tamagnino abbandona Brescia probabilmente per sempre, lasciando Gasparo Cairano unico protagonista della produzione scultorea bresciana.
Nonostante la modernità e il pregio delle opere prodotte e le capacità dei suoi protagonisti, la parabola storiografica della scultura rinascimentale bresciana non riuscì mai a conquistare gli onori della cultura artistica e letteraria, né all'epoca, né nei secoli successivi, rimanendo relegata in un ambito dimenticato addirittura dalle stesse fonti locali. La causa principale è da ricercare in una lunghissima serie di errori, omissioni ed equivoci avvenuti in ambito letterario già agli esordi, fino al XX secolo, che hanno portato al misconoscimento del livello culturale e qualitativo raggiunto dalla scuola bresciana nel trentennio a cavallo tra XV e XVI secolo e all'oblio dei suoi personaggi.
A ciò hanno certamente contribuito la perdita dei documenti d'archivio o delle medesime opere d'arte, spesso smembrate quando non distrutte. Solo a partire dalla seconda metà del XX secolo, nuovi studi supportati da recuperate fonti d'archivio hanno permesso non solo la riscoperta delle doti di Gasparo Cairano, ma anche la ricostruzione organica del suo catalogo di opere d'arte e dell'intero capitolo scultoreo del Rinascimento bresciano, un panorama, comunque, ancora affetto da lacune e vicende da chiarire.
La carriera di Gasparo Cairano copre l'arco di poco più di un ventennio (1490-1510 circa), un periodo relativamente breve, durante il quale, oltretutto, la maggior parte delle opere prodotte è concentrata nel secondo decennio. Tra queste, quasi i tre quarti sono opere di commissione religiosa, fatto dovuto soprattutto alla più consistente disponibilità economica di questa categoria di committenti e alle maggiori possibilità di conservazione nel tempo. Sono comunque numerose le sculture derivate da commissioni private, soprattutto sepolcri, o a soggetto laico come il ciclo dei Cesari. In diverse opere è molto evidente, e a volte preponderante, la componente architettonica, il che implica una buona preparazione di Gasparo Cairano anche in questo campo, come comunque testimoniano i documenti, primo tra tutti il contratto del 1513 con la municipalità di Chiari dove è esplicitamente nominato "lapicida architectum et ingeniarum optimum".
La discreta quantità di sculture isolate e frammenti testimonia l'esistenza di non poche opere perdute o giunte a noi solo in modo incompleto, tra cui dovevano trovarsi alcune produzioni di considerevole livello qualitativo: nessuna di queste risulta citata o descritta in documenti d'archivio, a parte le sculture che accompagnavano l'Adorazione Caprioli. Per contro, la cappella in San Pietro de Dom commissionata a Gasparo Cairano nel 1504 rappresenta l'unica opera documentata dello scultore andata completamente perduta.
Su temi bresciani Bernardino Faino, Catalogo delle chiese di Brescia, Brescia, 1630-1669.
 Baldassarre Zamboni, Memorie intorno alle pubbliche fabbriche più insigni della città di Brescia raccolte da Baldassarre Zamboni arciprete di Calvisano, Brescia, 1778.Su altri temi Pomponio Gaurico, De sculptura, Firenze, 1504.
 Giorgio Vasari, Le vite de' più eccellenti pittori, scultori e architettori, (edizione a cura di Paola Barocchi, Rosanna Bettarini, 1966-1987, 6 voll.), Firenze, 1550-1568.
Su Gasparo Cairano Giovanni Agosti, Intorno ai Cesari della Loggia di Brescia, in Vasco Frati, Ida Gianfranceschi, Franco Robecchi (a cura di), La Loggia di Brescia e la sua piazza. Evoluzione di un fulcro urbano nella storia di mezzo millennio, Brescia, Grafo, 1995, ISBN 88-7385-269-6.
 Vito Zani, Gasparo Coirano. Madonna col Bambino, in Spunti per conversare (Milano, Galleria Nella Longari), nº 5, dicembre 2001.
 Vito Zani, Gasparo Cairano, Roccafranca, La Compagnia della Stampa, 2010, ISBN 978-88-8486-400-0.Su scultura e civiltà rinascimentale bresciana Camillo Boselli, Regesto artistico dei notai roganti in Brescia dall'anno 1500 all'anno 1560, Brescia, 1977.
 Vasco Frati, Ida Gianfranceschi, Franco Robecchi, La Loggia di Brescia e la sua piazza. Evoluzione di un fulcro urbano nella storia di mezzo millennio, Brescia, Grafo, 1995, ISBN 88-7385-269-6.
 Adriano Peroni, L'architettura e la scultura nei secoli XV e XVI, in Giovanni Treccani degli Alfieri (a cura di), Storia di Brescia, Brescia, Treccani, 1963.
 Elena Lucchesi Ragni, Ida Gianfranceschi, Maurizio Mondini (a cura di), Il coro delle monache - Cori e corali, catalogo della mostra, Milano, Skira, 2003, ISBN 88-8491-533-3.
 Francesco Rossi, Maffeo Olivieri e la bronzistica bresciana del '500, in Arte Lombarda, 47/48, 1977.
 Vito Zani, Sulle nostalgie di Ambrogio Mazzola, scultore bresciano del Cinquecento, in Civiltà Bresciana (Brescia), XII, 1, 2003.
 Vito Zani, Sulle tracce dei Sanmicheli a Brescia e Mantova, tra Quattro e Cinquecento, in Matteo Ceriana (a cura di), Tullio Lombardo. Scultore e architetto nella cultura artistica veneziana del Rinascimento, atti del convegno, Venezia, 2007, ISBN 978-88-8314-452-3.
 Vito Zani, Maestri e cantieri nel Quattrocento e nella prima metà del Cinquecento, in Valerio Terraroli (a cura di), Scultura in Lombardia. Arti plastiche a Brescia e nel Bresciano dal XV al XX secolo, Milano, Skira, 2011, ISBN 88-572-0523-1.Su altri temi di scultura e civiltà rinascimentale Pietro Adorno, Il Verrocchio. Nuove proposte nella civiltà artistica del tempo di Lorenzo il Magnifico, Firenze, Edam, 1991, ISBN 8872440017.
 Wilhelm Bode, Die italienische Bronzestatuetten der Renaissance, Berlino, 1906.
 Carrol Brentano, Della Porta, Antonio, detto Tamagnino, in Dizionario biografico degli italiani, 37 (voce), Roma, Treccani, 1989, ISBN 9788812000326.
 Andrew M. Burnett, Richard V. Schofield, The Medallions of the Basamento of the Certosa di Pavia. Sources and Influence, in Arte Lombarda, nº 120, 1997.
 Francesco Caglioti, Fifteenth-century reliefs of ancient emperors and empresses in Florence: production and collecting, in Nicholas Penny, Eike D. Schmidt (a cura di), Collecting sculpture in early modern Europe (atti del convegno), New Haven, Yale University Press, 2008, ISBN 978-0-300-12160-5.
 M. Ferrari, I. Zanata, La cappella del "Sangue de Christo" nella cattedrale di Mantova, in AA. VV. (a cura di), Storia e arte religiosa a Mantova. Visite di Pontefici e la reliquia del Preziosissimo Sangue, Mantova, Casa del Mantegna, 1991.
 Klaus Fittschen, Sul ruolo del ritratto antico nell'arte italiana, in Salvatore Settis (a cura di), Memoria dell'antico nell'arte italiana, Torino, Einaudi, 1985.
 Alfred Gotthold Meyer, Oberitalienische Frührenaissance. Bauten und Bildwerke der Lombardei, Berlino, 1900.
 Richard V. Schofield, James Shell, Grazioso Sironi (a cura di), Giovanni Antonio Amadeo. Documents, Como, New press Edizioni, 1989, ISBN 8895383494.Su altri temi bresciani Fiorenzo Fisogni, Scultori e lapicidi a Brescia dal tardo classicismo cinquecentesco al rococò, in Valerio Terraroli (a cura di), Scultura in Lombardia. Arti plastiche a Brescia e nel Bresciano dal XV al XX secolo, Milano, Skira, 2011, ISBN 88-572-0523-1.
 Monica Franchi (a cura di), Le pergamene dell'Archivio Capitolare. Catalogazione e regesti, Travagliato, 2002.
 Paolo Guerrini, Iscrizioni delle chiese di Brescia. Chiesa e chiostri di San Francesco, in Commentari dell'Ateneo di Brescia per l'anno 1925, 1926.
 Paolo Guerrini, Il Santuario civico dei Miracoli, in Memorie storiche della diocesi di Brescia, I, Brescia, Moretto, 1930.
 Alessandro Sala, Pitture ed altri oggetti di belle arti in Brescia, Brescia, 1834.

La gastroenterite è una malattia caratterizzata da un'infiammazione del tratto gastrointestinale che coinvolge sia lo stomaco che l'intestino tenue. Si parla di gastroenterocolite quando viene coinvolto anche l'intestino crasso. La malattia porta a diarrea, vomito e crampi addominali.Nei bambini, la maggior parte dei casi è dovuta a infezione da Rotavirus, mentre negli adulti il virus di Norwalk e il Campylobacter sono le cause più comuni. Meno frequenti sono le gastroenteriti causate da altri batteri e dalle tossine da loro prodotte e quelle promosse da parassiti. La trasmissione può verificarsi a causa di cibi preparati in modo improprio, acqua contaminata e tramite contatto diretto con coloro che sono infetti. È maggiormente frequente soprattutto nei bambini e negli abitanti dei paesi in via di sviluppo.
Fondamentale nella gestione della malattia è l'adeguata idratazione. Per i casi lievi o moderati in genere questa può essere garantita tramite assunzione di soluzioni di reidratazione orale. Per i casi più gravi può rendersi necessaria la somministrazione di fluidi per via endovenosa.

È nota per il suo doppiaggio di Ashley Tisdale nella serie di Disney Channel Zack e Cody al Grand Hotel e nella serie di film High School Musical.
Sempre per la Disney ha doppiato Candace Flynn nella serie televisiva Phineas e Ferb, Chelsea Kane nella serie televisiva Jonas L.A. e Baby ne Il mondo di Patty.
Ha doppiato Ashley Olsen nel ruolo di Jane Ryan in Una pazza giornata a New York, Aly Michalka nel ruolo di Keely Teslow in Phil dal futuro, e ancora Tiffany nel film TV Ice Princess - Un sogno sul ghiaccio, Alexz Johnson in Instant Star. Inoltre ha doppiato Musa nella serie animata Winx Club e Kirsten Prout nel ruolo di Amanda Bloom nella serie TV Kyle XY.
Nel mondo delle serie tv ha doppiato i personaggi di Candice Accola in The Vampire Diaries e di Ashley Benson in Pretty Little Liars.
Anna Kendrick in Twilight, The Twilight Saga: New Moon, The Twilight Saga: Breaking Dawn - Parte 1, The Twilight Saga: Eclipse, Un piccolo favore.
Ashley Tisdale in High School Musical, High School Musical 2, High School Musical 3, Alieni in soffitta, Scary Movie V
Alexandra Daddario in Percy Jackson e gli dei dell'Olimpo - Il ladro di fulmini, Percy Jackson e gli dei dell'Olimpo - Il mare dei mostri, Parenthood
Winx Club - Il segreto del regno perduto, Winx Club 3D - Magica avventura e Winx Club - Il mistero degli abissi - Musa e Digit
Ashley Tisdale in High School Musical, High School Musical 2, High School Musical 3: Senior Year, Sharpay's Fabulous Adventure

Eugene Moore, conosciuto come Gene (Lancaster, 26 agosto 1909 – Jackson, 12 marzo 1978), è stato un giocatore di baseball statunitense.
Moore nacque a Lancaster, nel Texas. Suo padre fu un lanciatore di baseball per il Pittsburgh Pirates e Cincinnati Reds tra il 1910 e il 1912. Nella 14ª stagione, il padre di Moore ha battuto il record di 270 battute medie con 436 in 1042 partite giocate. Moore morì a Jackson, nel Missouri, all'età di 68 anni.

Tale definizione viene principalmente usata, dalla fine del XIX secolo, per indicare gli appassionati di automobilismo, appartenenti alle famiglie altolocate, che contrariamente alla consuetudine preferivano guidare personalmente l'autovettura, attività considerata all'epoca scarsamente dignitosa per un aristocratico e generalmente affidata ad uno chauffeur.
L'espressione, però, ha radici più antiche e, precedentemente all'avvento dell'automobile, veniva utilizzata per indicare i giovani di buona famiglia che scorrazzavano nelle vie cittadine, con leggeri calesse trainati da veloci cavalli, sottintendendo una loro vita spensierata da gaudenti e donnaioli, parimenti al detto italiano "correre la cavallina".
A partire dagli anni pionieristici dell'automobilismo, e per molti decenni, i gentleman-driver furono i protagonisti dell'industria e dello sport automobilistici, spesso dilapidando immensi patrimoni nel tentativo di realizzare un'automobile più veloce delle precedenti o di applicarvi una nuova soluzione tecnica.
Il più noto e importante gentleman-driver è certamente il conte francese Jules-Albert De Dion che si rivelò appassionato pilota, ma anche geniale inventore e valente imprenditore.
Tra i gentleman-driver italiani si ricordano gli amici piemontesi Emanuele di Bricherasio e Cesare Goria Gatti, che insieme fondarono l'Accomandita Ceirano e la FIAT, o i compagni d'università padovani Giacomo Miari e Francesco Giusti che fondarono la prima casa automobilistica italiana, nel 1894.
In ambito sportivo, tra i moltissimi gentleman-driver, si ricordano il francese André Dubonnet che negli anni venti si faceva confezionare, per le competizioni, vere e proprie dream car come la "Tulipwood" o, in tempi più recenti, il conte Giannino Marzotto, munifico cliente di Enzo Ferrari e valido pilota in gare prestigiose come la Mille Miglia, che vinse nel 1950 e nel 1953, precedendo sul traguardo temibili concorrenti del calibro di Fangio e Bonetto.
Il gentleman-driver è oggi semplicemente sinonimo di pilota non professionista, visto che lo sport automobilistico, per gli elevati costi che comporta, viene prevalentemente praticato da persone che possano sostenerne l'onere economico.

Il Bhutan è caratterizzato per la maggior parte da montagne ripide ed elevate attraversate da una rete di rapidi fiumi che formano vallate prima di esaurirsi nelle pianure dell'India. 
Il nord del paese è caratterizzato dalle alte vallate e montagne della catena Himalayana che si elevano sopra i 4 000 metri, fino a raggiungere i 7 570 metri del Gangkhar Puensum, la vetta più alta. Verso sud le montagne digradano in ampie vallate più densamente abitate e coltivate, soprattutto nella parte occidentale del paese, dove sono anche situate le tre città principali: Thimphu (2 300 metri s.l.m), Punakha (1 300 metri s.l.m) che fu capitale estiva fino al 1962 quando Thimphu divenne sede permanente del governo e Paro (2 200 metri s.l.m) sede dell'unico aeroporto. I Monti Neri, alti oltre 5 000 metri, tagliano il paese da nord a sud, creando una barriera tra Bhutan occidentale ed orientale.
Il 72,5% della superficie è caratterizzato da foreste e la legge impone che le foreste coprano, in futuro, almeno il 60% del territorio. La biodiversità è molto ricca a tal punto che il Bhutan è considerato una delle dieci aree Mondo caratterizzate dall'ambiente globale.

Georg Ludolf Dissen (Friedland, 17 dicembre 1784 – Gottinga, 21 settembre 1837) è stato un filologo classico tedesco.
Studiò filologia classica presso l'Università di Gottinga, dove uno dei suoi istruttori fu Christian Gottlob Heyne (1729-1812). Dopo la laurea, fu docente a Gottinga e nel 1812 si trasferì presso l'Università di Marburgo come professore associato. L'anno seguente ritornò a Gottinga, dove fu il collega di Friedrich Gottlieb Welcker (1784-1868), Ernst Karl Friedrich Wunderlich (1783-1816) e di Karl Otfried Müller (1797-1840). Nel 1817 fu nominato "professore ordinario" e nel 1833 diventò membro dell'Accademia delle Scienze di Gottinga.
Dissen fu considerato un ottimo insegnante ed fu un'influenza importante per la carriera del filologo Karl Lachmann (1793-1851). Tra le sue opere scritte vi sono delle edizioni di Pindaro (1830), Tibullo (1835) e le orazioni di Demostene (1837). Inoltre, collaborò con Philipp August Böckh (1785-1867) sulla maestosa edizione di Pindaro di quest'ultimo.
(DE) Jacob Achilles Mähly, Dissen, Georg Ludolph, in Allgemeine Deutsche Biographie, vol. 5, Lipsia, Duncker & Humblot, 1877,  p. 254–256.
George Armstrong Custer (New Rumley, 5 dicembre 1839 – Little Bighorn, 25 giugno 1876) è stato un militare statunitense.
Fu ufficiale dell'esercito degli Stati Uniti d'America e comandante di reparti di cavalleria durante la guerra di secessione americana e le guerre indiane.
Cresciuto nel Michigan e nell'Ohio, Custer venne ammesso a West Point nel 1857 dove si diplomò nel 1861 come ultimo della sua classe. Allo scoppio della guerra civile americana venne chiamato a servire nell'esercito dell'Unione. Durante la guerra civile si guadagnò una buona reputazione e il suo battesimo del fuoco avvenne nella prima battaglia di Bull Run del 21 luglio 1861. I suoi rapporti con alcuni importanti ufficiali favorirono la sua carriera, così come la sua capacità di comando di reparti di cavalleria. Venne promosso capitano nel 1864 e ottenne il rango temporaneo (brevet) di maggior generale dei volontari nel 1865. Alla conclusione della campagna di Appomattox, nella quale le sue truppe giocarono un ruolo decisivo, Custer fu presente alla resa del generale Robert E. Lee nelle mani del generale Ulysses S. Grant il 9 aprile 1865.
Dopo la guerra di secessione ("la grande ribellione" scrisse nella sua autobiografia) Custer mantenne il grado brevet di maggior generale dei volontari fino al loro congedo definitivo nel 1866. Riassunto il grado di capitano che per progressione di carriera gli spettava, venne promosso tenente colonnello del 7th Cavalry Regiment nel luglio del 1866; nel 1867 fu invece destinato nell'ovest per prendere parte alle guerre indiane.
Custer, due suoi fratelli e tutti gli uomini del 7º cavalleria appartenenti alla colonna da lui capeggiata furono uccisi il 25 giugno 1876 nella battaglia del Little Bighorn, combattuta contro una coalizione di tribù native. La battaglia divenne popolarmente nota nella storia statunitense come Custer's Last Stand ("L'ultima resistenza di Custer").
Benché colloquialmente e popolarmente indicato come "generale", di fatto Custer non raggiunse mai questo grado in forma effettiva, bensì solo come brevet, ovvero un grado temporaneo concesso per l'assolvimento di specifici incarichi o per la durata di una campagna o di una sola missione.
Gli antenati di Custer, Paulus e Gertrude Küster (in seguito anglofonizzato in Custer), immigrarono negli Stati Uniti d'America nel 1693 provenienti dalla Renania. George Armstrong, così chiamato dalla madre in onore di un pastore con la speranza che seguisse la carriera ecclesiastica, nacque a New Rumley, nell'Ohio, il 5 dicembre 1839, da Emmanuel Henry Custer (1806-1892), fabbro, e da Marie Ward Kirkpatrick (1807-1882), seconda moglie del padre.
Custer crebbe in una famiglia molto numerosa; il padre, infatti, da un primo matrimonio aveva avuto tre figli e dal matrimonio con la vedova Ward (che a sua volta ne aveva altri tre) ne ebbe altri cinque (George, Nevin, Thomas detto Tom, Boston e Margareth). Tom e Boston, come il marito di Margareth, James Calhoun, morirono poi nella battaglia del Little Bighorn insieme a George Armstrong.
La sorellastra, Lydia Ann Kirkpatrick, nel 1849 sposò tale David Reed trasferendosi nella città di quest'ultimo, Monroe (Michigan), ad oltre 320 chilometri da New Rumley; il giovane George Armstrong accompagnò la sorellastra quale legame affettivo con la famiglia d'origine.
Custer sposò nel 1864 Elizabeth Bacon. La stessa, così descrive il marito all'età di 34 anni, nel 1873: «alto 1,78 pesava circa 75 chili, i suoi occhi erano azzurri e con lo sguardo profondo, i suoi capelli corti ondulati e del colore dell'oro. I suoi baffi erano lunghi, folti e ambrati, il colore della sua carnagione era vivo».
Tra il gennaio del 1872 e l'ottobre del 1874 Custer scrisse una serie di articoli, sulle sue esperienze, per la rivista Galaxy successivamente raccolti e pubblicati nel 1874 con il titolo My Life on the Plains (traduzione in italiano La mia vita nelle grandi pianure).
Secondo notizie riportate dal capitano Frederick Benteen, nonché dal capo degli scout Ben Clark e dalla tradizione orale degli Cheyenne, nel 1868, dopo la battaglia del Washita, Custer ebbe una relazione con Mo-nah-se-tah ("Erba di Primavera"), figlia del capo Cheyenne Hō-hăn-ĭ-no-o′ ("Piccola Roccia"), da cui sarebbe nato un figlio. La narrazione Cheyenne vuole che dalla relazione nascesse anche un secondo figlio alla fine del 1869; tuttavia, alcuni studiosi statunitensi ritengono che Custer fosse sterile a seguito di una malattia venerea contratta durante il periodo a West Point e che il padre, in realtà, fosse suo fratello Thomas.
Nel 1857, su raccomandazione del deputato repubblicano John Bingham e nonostante la famiglia fosse notoriamente di "fede" democratica, George Armstrong Custer fu ammesso all'Accademia Militare degli Stati Uniti d'America di West Point. Di carattere testardo, ribelle, orgoglioso, permaloso, scarso amante dello studio, in pochi mesi raggiunse tante e tali note di demerito da rischiare l'espulsione, evitata, anche in questo caso, per intervento del deputato Bingham. Uniche materie in cui eccelse erano quelle pratiche: scherma, tiro con la pistola, equitazione. Durante una licenza a Monroe conobbe Elizabeth Cliff Bacon (1842-1933), soprannominata "Libbie", che successivamente sposò.
Le promozioni e gli incarichi sotto riportati comprendono anche i "brevet", ovvero gradi temporanei assunti in occasione di particolari situazioni e che valevano solo fino al raggiungimento dell'obiettivo o al termine delle operazioni per cui furono concessi:
1º luglio 1857 - 24 giugno 1861: Cadetto presso l'Accademia Militare di West Point;
24 giugno 1861: sottotenente, assegnato al 2º Cavalleria; partecipa alla Guerra di Secessione; alla battaglia di Bull Run; alla difesa di Washington (DC);
5 giugno 1862: capitano di stato maggiore "brevet" e aiutante di campo del generale Alfred Pleasonton;
17 luglio 1862: tenente, 5º Cavalleria in Yorktown; partecipa alle battaglie di South Mountain, Antietam e alla campagna di Rappahannock (armata del Potomac);
3 luglio 1863: maggiore "brevet" (per la battaglia di Gettysburg); comandante di brigata di cavalleria dell'armata del Potomac nella campagna di Richmond; partecipa alla battaglia di Wilderness;
8 maggio 1864: capitano, 5º Cavalleria; partecipa alla battaglia di Yellow Tavern;
11 maggio 1864: tenente colonnello "brevet" (per la battaglia di Yellow Tavern); partecipa alle battaglie di Hawes's Shop, Cold Harbor, Trevillian Station, Opequan;
19 settembre 1864: colonnello "brevet" (per la battaglia di Wichester e Fisher Hill);
19 ottobre 1864: generale di divisione "brevet" dei volontari degli Stati Uniti d'America (per la battaglia di Wichester e Fisher Hill); partecipa ai combattimenti di Waynesborough;
13 marzo 1865: generale di divisione "brevet"; comandante di una divisione di cavalleria; partecipa alle battaglie di Dinwiddie, Five Forks, Sailor's Creek;
15 aprile 1865: generale di divisione dei volontari degli Stati Uniti d'America fino allo scioglimento del reparto il 1º febbraio 1866;
28 luglio 1866: tenente colonnello, 7º Cavalleria fino alla morte nella battaglia di Little Big Horn del 25 giugno 1876.
Allo scoppio della guerra di secessione statunitense, la classe di Custer, il cui naturale corso sarebbe durato 5 anni, venne diplomata con un anno di anticipo nel 1861 dovendo fornire ufficiali alle truppe nordiste; in origine facevano parte del corso di Custer 68 cadetti, ridotti a 57 a causa di espulsioni o di dimissioni volontarie e successivamente a 34 per le dimissioni, nel 1860, degli allievi provenienti dagli Stati del Sud. Classificatosi ultimo del suo corso (34º su 34 con un ammontare record, per West Point, di 726 note di demerito), Custer fu assegnato con il grado di sottotenente al 2º Cavalleria, Compagnia "G", di stanza a Washington, ed ebbe il battesimo del fuoco il 21 luglio 1861 nella prima battaglia di Bull Run.
Nel 1862, destinato al 5º Reggimento Cavalleria, Custer partecipò all'assedio di Yorktown, dal 5 aprile al 4 maggio, ed entrò a far parte dello stato maggiore del maggior generale George B. McClellan, comandante dell'unità più grande dell'esercito nordista, l'Armata del Potomac. Nel giugno dello stesso anno, dopo un'azione nel corso della quale il suo reparto catturò 50 tra militari e ufficiali confederati, Custer fu promosso capitano dallo stesso McClellan, ma nel mese successivo, a causa della cattiva condotta delle operazioni, il generale McClellan venne esonerato dal comando e sostituito dal generale Ambrose Burnside; Custer, che faceva parte dello stato maggiore, fu retrocesso al grado di tenente, posto in aspettativa e inviato in licenza, nel corso della quale si fidanzò con Elizabeth Bacon.
Nel 1863 Custer fu trasferito, con il grado di tenente, alle dipendenze del tenente colonnello "brevet" Alfred Pleasonton, comandante di una delle divisioni di cavalleria dell'Armata del Potomac. Alla fine di giugno, e due giorni prima della battaglia di Gettysburg, il generale Pleasonton gli conferì il brevetto di generale, ovvero un grado valido per il solo periodo di durata del conflitto, e lo assegnò al comando della brigata di cavalleria del Michigan con la quale si distinse in vari interventi. Risale a tale periodo l'inizio dell'uso, da parte di Custer, di capi di vestiario non conformi al regolamento sulle uniformi tra cui il fazzoletto da collo rosso che venne adottato dal suo reparto di cavalleria.
L'anno seguente, Custer sposò Elizabeth Clift Bacon il 9 febbraio 1864 nonostante il padre di Elizabeth, il giudice Daniel Bacon di Monroe nel Michigan, osteggiasse il suo legame con George Armstrong non ritenuto per lignaggio, essendo figlio di un fabbro, degno della figlia.
La fama di Custer proseguì durante la guerra, che concluse con il grado di "major general brevet" (un grado valido temporaneamente e concesso in occasione di eventi bellici che richiedevano effettivi assai più numerosi per la conduzione delle operazioni). Dal punto di vista eminentemente tattico, Custer non dimostrò particolare immaginazione nell'esecuzione degli attacchi, limitandosi a sfruttare quello che era il criterio di attacco frontale normalmente insegnato presso le scuole militari dell'epoca e giustificando così l'asserzione di un suo collega che dichiarò che era salito ai vertici della carriera militare «camminando sulla schiena dei suoi soldati caduti in battaglia».
Spesso avventato, abituato ad attaccare sempre il nemico anche in condizioni di evidente inferiorità numerica, Custer ebbe di certo dalla sua una notevole fortuna: a Gettysburg la brigata comandata da Custer ebbe circa 300 caduti su una forza complessiva di 1700 unità, nella battaglia del Wilderness cadde oltre un terzo degli effettivi, mentre alla battaglia di Appomattox, l'ultima della guerra di secessione, solo la sua brigata subì gravissime perdite. Tuttavia, di fronte alla manifesta inettitudine di altri generali nordisti, i giornali dell'epoca si appropriarono della figura di George Armstrong Custer, facendone l'eroe per eccellenza e coniando per lui il soprannome di «Murat americano» e, ancor più data la giovane età, di Boy General ("generale ragazzino").
Nel 1866 la presidenza di Andrew Johnson firmò una legge che ristrutturò profondamente l'esercito trasformandolo, di fatto, in un organismo di polizia militare con compiti di controllo dell'ordine negli ex Stati confederati e nei territori dell'Ovest. A seguito di tale legge, tutti gli ufficiali con "brevet" temporaneo furono retrocessi al grado che per progressione di carriera loro competeva. Anche George Armstrong Custer, generale di brigata dei volontari, fu retrocesso al grado di capitano, tanto che egli accarezzò l'idea di trasferirsi in Messico, allettato dalla necessità dell'imperatore Massimiliano d'Austria di disporre di molti generali esperti per combattere i patrioti ribelli di Benito Juárez.
Ad analoga "retrocessione" furono soggetti gli ufficiali confederati transitati nell'esercito degli Stati Uniti d'America; tale disagio si ripercosse, per ovvi motivi, sulla linea di comando giacché ufficiali già esperti si trovarono a dover sottostare, di fatto, ad altri più giovani, spesso meno preparati e con minore esperienza sul campo.
Contestualmente, dal febbraio 1866, Custer si assentò dal servizio sondando la possibilità di trovare impiego civile a New York presso industrie ferroviarie o minerarie. Nel maggio 1866, rientrato a Monroe a seguito della scomparsa del suocero, Custer considerò la possibilità di candidarsi per il Congresso degli Stati Uniti d'America prendendo parte a numerosi comizi ed eventi; nel settembre 1866 accompagnò il presidente Andrew Johnson in un viaggio elettorale in treno attraverso gli Stati che si concluse nei pressi di Monroe quando Custer, colpito dalle frasi ingiuriose rivolte al Presidente da abitanti del luogo, decise di rientrare nella sua cittadina.
Custer abbandonò il progetto di trasferirsi in Messico solo quando il generale Philip Henry Sheridan, già suo comandante di divisione, lo assegnò al comando di un nuovo reggimento in via di formazione. Si trattava del 7º Cavalleria che si formò a Fort Riley (Kansas) tra l'agosto ed il settembre del 1866. Custer assunse il comando del 7º il 3 novembre 1866 con il grado di tenente colonnello, in sostituzione del colonnello Andrew Smith che era stato distaccato al quartier generale dell'esercito.
Entro la fine dell'anno, il 7º Cavalleria contò 800 uomini, tra cui moltissimi stranieri (si calcola che l'incidenza di stranieri, polacchi, italiani, messicani, tedeschi, inglesi, irlandesi, fosse all'epoca, nell'esercito degli Stati Uniti, del 70%), cui si era intanto aggiunto il capitano Thomas "Tom" Custer, fratello di George. La paga era molto scarsa (13 $ al mese per un soldato; 15 $ per un caporale; 22 $ per un sergente che salivano a 34 $ se con molti anni di servizio e sposato), l'armamento quanto mai eterogeneo e l'addestramento altrettanto scarso anche per la difficoltà di trasmissione degli ordini a causa delle differenti lingue parlate. Le punizioni erano molto severe (dalla camera di punizione alla marcia con lo zaino carico di sassi sotto il sole, alla fustigazione, alla legatura a terra sotto il sole, alla fucilazione) e anche in questo Custer si distinse per severità, pur avendo il pregio di dare l'esempio sottoponendosi assieme ai suoi uomini alle medesime esercitazioni e alle marce più dure.
Nel 1867 il generale Winfield Scott Hancock organizzò una campagna contro i Cheyenne; si trattò, tuttavia, di una campagna dissennata e inutile, giacché i nativi americani erano in pace e l'intera spedizione non portò a nessun risultato concreto e, anzi, scatenò i Cheyenne sul "sentiero di guerra". Tutti i reparti impegnati vennero sottoposti a massacranti turni di servizio e a marce forzate che, nel caso del 7º Cavalleria, forte di circa 800 uomini, finirono con l'arrecare gravi danni al reparto stesso che fu oggetto, come altri del resto, di centinaia di diserzioni.
Benché non prevista dall'ordinamento militare, Custer applicò ai disertori la pena di morte, talché, al termine della campagna, fu arrestato, tradotto a Fort Leavenworth e accusato dal Comando supremo di:
Assenza senza autorizzazione e abbandono del posto di comando (era di fatto andato a trovare la moglie abbandonando il reparto in pieno territorio "nemico");
Crudeltà verso i propri soldati (tra l'altro aveva fatto colpire alcuni soldati che stavano per disertare, vietando ai medici poi di curarli);
Distruzione di proprietà del governo.La corte marziale, riunitasi il 15 settembre 1867 a Fort Leavenworth, il 20 novembre successivo giudicò Custer colpevole di tutti i reati ascrittigli ma, grazie alle amicizie altolocate (il generale Sheridan lo aveva richiesto per la imminente nuova campagna contro i Cheyenne) e politiche che intanto aveva coltivato, e alla fama ottenuta durante la guerra di secessione, la pena si limitò alla sospensione dal grado e dal comando, nonché dall'attività militare con confisca dello stipendio per un anno fino al 7 ottobre 1868. Quanto alla fucilazione dei disertori, Custer fece notare alla corte che dagli inizi del 1867, da quando cioè la fucilazione era stata commutata in detenzione per sei mesi, le diserzioni erano notevolmente aumentate.
A riprova della considerazione in cui era tenuto dal generale Sheridan, durante il periodo di sospensione dal servizio e dal comando Custer e la moglie alloggiarono presso l'appartamento messo a loro disposizione dallo stesso Sheridan a Fort Laevenworth.
Il 24 settembre 1868 Custer fu reintegrato in servizio dal generale Sheridan in vista della campagna invernale contro i Cheyenne meridionali e raggiunse il 7º Cavalleria il 7 ottobre 1868, riassumendone il comando il successivo giorno 15. Il 27 novembre il 7º Cavalleria, dopo circa due settimane di marcia nella neve e forte di 11 compagnie, sorprese un villaggio indiano sul fiume Washita (Oklahoma). L'accampamento, sotto il comando di Capo Motavato (il cui vero nome era Mokatavatah Black Kettle, detto anche "Caldaia Nera" o "Pentola Nera"), era quanto restava di un più vasto campo che si era diviso quando una parte dei guerrieri aveva deciso un'incursione contro la tribù dei Pawnee. Si trattava di 50 tende Cheyenne, più altre due di ospiti Arapaho e due di ospiti Lakota, per un totale di circa 250 persone. Black Kettle Motavato era già sopravvissuto nel 1864 al massacro di Sand Creek ad opera del colonnello John Chivington. Di fatto Black Kettle puntava ad una pace duratura per il suo accampamento e in una riunione del 26 novembre prese la decisione di raggiungere un accordo alla fine dell'inverno e di spostare intanto il campo, il giorno seguente, oltre il fiume Washita per ricollegarsi ad altri accampamenti ivi esistenti di Kiowa-Apache e Comanche per un totale di circa 6.000 unità.
Le guide Osage di Custer individuarono il percorso del gruppo guerriero che si era allontanato dal campo di Black Kettle e, seguendolo a ritroso, raggiunsero l'accampamento. Custer suddivise il suo reparto in quattro colonne e portò un attacco convergente alle prime luci dell'alba; da qui il soprannome, assegnatogli dai nativi americani, di "Figlio della Stella del Mattino". Secondo il resoconto di Custer, nel corso della battaglia vennero uccisi 103 guerrieri e alcune donne e bambini, mentre 53 tra donne, vecchi e bambini furono presi prigionieri; secondo gli Cheyenne il bilancio sarebbe stato invece molto più basso, con 11 guerrieri e 19 tra donne e bambini uccisi. Black Kettle Motavato e la moglie, Donna Medicina, trovarono la morte nello scontro colpiti alle spalle mentre fuggivano a dorso di pony.
Secondo studi più recenti del Centro di Storia Militare dell'Esercito degli Stati Uniti il 7º Cavalleria perse nella battaglia ventuno tra ufficiali e soldati ed ebbe tredici feriti, mentre i caduti tra i nativi furono circa 50 con altrettanti feriti. Nel numero di 21 morti devono essere annoverati tutti e 20 gli appartenenti ad un piccolo distaccamento capeggiato dal maggiore Joel Elliot che, apparentemente senza autorizzazione di Custer, si era staccato dalle altre tre compagnie per attaccare un gruppo di Cheyenne in fuga trovandosi quindi contrattaccato da guerrieri Cheyenne, Kiowa e Arapaho che si stavano dirigendo verso il campo di Black Kettle per portare il loro aiuto. L'unico caduto del reparto di Custer nell'attacco del villaggio al Washita fu il capitano Hamilton.
Il brusco ritiro di Custer e il diniego di portare aiuto al reparto di Eliott portò a renderlo inviso alla maggior parte dei suoi ufficiali.
Nel 7º Cavalleria, anche a seguito dell'attacco del Washita e del comportamento del comandante nell'episodio del maggiore Elliott, si formarono addirittura quattro fazioni:
Una capeggiata dal fratello Tom appoggiava Custer e ne facevano parte alcuni ufficiali e tutti i parenti del generale che militavano nel 7º, il cosiddetto "Custer Clan" (Harry Armstrong Reed, nipote; tenente James Calhoun, marito di Margareth, sorella di Custer; Boston Custer, fratello del generale);
Un'altra faceva riferimento al capitano Frederick W. Benteen che dopo la questione del Washita aveva addirittura sfidato a duello Custer;
Un'altra aveva come riferimento il maggiore Marcus Reno, vicecomandante del reggimento;
L'ultima raggruppava ufficiali e sottufficiali che preferivano restare fondamentalmente neutrali.Ad aggravare ancor più la situazione interna al 7º Cavalleria, si consideri che, a seguito delle retrocessioni conseguenti alla fine della guerra di secessione, molti ufficiali alle dipendenze di Custer provenienti anche dall'ex-esercito sudista avevano avuto durante la guerra un grado effettivo superiore a quello di generale "brevet" raggiunto da Custer e perciò mal tolleravano le imposizioni del tenente colonnello Custer.
Dopo le spedizioni con cui l'esercito annientò la resistenza dei nativi americani che si opponeva alla realizzazione della ferrovia Northern Pacific, i bianchi volsero la loro attenzione alle Paha Shapa, le "Colline Nere" (Black Hills), su cui si riteneva, a ragione, potesse essere trovato l'oro. Tuttavia esse erano considerate terreno sacro dai Lakota, che si opponevano alle ingerenza del governo statunitense.
Con il trattato di Fort Laramie del 1868 le Colline Nere erano state assegnate ai nativi americani, ma nel 1870 le voci sulla presenza di oro si fecero più insistenti e, nel 1874, l'esercito venne inviato, con la motivazione ufficiale di impiantare nuove postazioni a difesa delle montagne, ad esplorarle in previsione di una proposta d'acquisto. La spedizione si componeva di 10 compagnie del 7º Cavalleria comandato da Custer, coadiuvate da esploratori Arikara e Santee, per un totale di oltre 1.000 uomini, 2.000 cavalcature e oltre 100 carri. Solo alcuni mesi dopo, agli inizi del 1875, confermata la presenza dell'oro (in un rapporto informale inviato da Custer nell'agosto del 1874 si legge: «lo si trova (l'oro) persino nelle radici dell'erba»), le Colline Nere videro sopraggiungere oltre un migliaio di minatori. Il governo tentò di acquistare le Colline Nere dai Sioux, ma nel settembre 1875 alla commissione inviata dal governo i rappresentanti di oltre 14.000 nativi americani opposero il loro parere contrario; impossibilitato ad acquistare le colline, il governo statunitense tuttavia cessò i blandi tentativi fatti fino ad allora per tenere lontani i minatori dalla zona; soltanto la neonata cittadina di Deadwood, nel cuore delle Colline Nere, alla fine del 1876 contava oltre 20.000 abitanti.
La Presidenza di Ulysses S. Grant decise di rimuovere l'ostacolo rappresentato da questi indiani "ribelli" ricorrendo alla forza militare: il 9 novembre venne redatto un rapporto da cui risultavano accuse, poi risultate infondate, a carico dei nativi americani, tra cui quella che i Lakota Hunkpapa di Toro Seduto rifiutassero i benefici della civiltà e rappresentassero un pericolo per tutto il sistema delle riserve; fu caldeggiato l'intervento dell'esercito se i nativi americani non avessero immediatamente fatto rientro nelle loro riserve, e un ultimatum in tal senso fu emanato il 3 dicembre: Toro Seduto rispose che sarebbe «forse» rientrato nella riserva la primavera successiva, mentre Cavallo Pazzo non rispose affatto.
Nel frattempo il generale Sheridan aveva dato ordine alle truppe di muovere verso le Colline Nere con partenza da Fort Abraham Lincoln nell'aprile 1876. Le forze dovevano essere suddivise in tre colonne (le Colonne del Montana, del Wyoming e del Dakota) e convergere sulla regione del fiume Powder per individuare gli accampamenti dei nativi americani e costringere i "ribelli" a rientrare nelle riserve. Tra i reparti di cui era previsto il coinvolgimento nell'operazione vi era anche il 7º Cavalleria: il generale Sheridan aveva selezionato Custer come comandante dell'intera Colonna del Dakota, ma nel marzo dello stesso anno il colonnello fu trattenuto a Washington per rendere testimonianza davanti a una commissione d'inchiesta del Congresso relativa a uno scandalo per corruzione, dallo stesso Custer sollevato, che coinvolgeva il Segretario di Stato per la guerra William W. Belknap, il fratello del Presidente Grant, Orville, e commercianti che fornivano approvvigionamenti all'esercito in zona d'operazioni. La testimonianza di Custer fu duramente criticata dalla stampa repubblicana poiché egli costituiva l'unica fonte dell'accusa, e all'opposto lodata dalla stampa democratica. Screzi vari a livello politico, tra cui uno con lo stesso presidente Grant per aver pubblicato un articolo in cui criticava la sua politica di pacificazione con gli indiani, ritardarono il rientro di Custer a Fort Lincoln (ove era di stanza il 7º e da dove, secondo la tattica del generale Sheridan, avrebbe dovuto muovere la Colonna del Dakota per convergere sui nativi americani "ostili"). Il generale Alfred Terry tentò di intercedere dichiarando di non avere a disposizione abbastanza ufficiali di alto rango cui affidare i comandi, ma il generale Sheridan rifiutò di aderire alla richiesta e impose a Custer di non lasciare Washington prima di aver incontrato il Presidente Grant. Per tutta risposta, dopo aver richiesto tre colloqui con il Presidente, Custer lasciò Washington il 2 maggio recandosi a Chicago con l'idea di ricongiungersi al suo reparto, ma venne arrestato per ordine dello stesso Grant per non aver ottemperato all'ordine ricevuto. Il generale Terry incontrò Custer a Fort Snelling, in Minnesota, il 6 maggio 1876 e perorò nuovamente la sua causa presso il Presidente Grant sottolineando i vantaggi che sarebbero derivati dall'avere Custer a capo della spedizione. Sheridan intervenne, questa volta, in favore di Custer suggerendo di valutare le colpe di Custer al termine della missione.
Di fatto Custer arrivò a Fort Lincoln soltanto l'8 maggio 1876, ma gli era stato tolto il comando della Colonna del Dakota che passò alle dirette dipendenze del generale Terry (alla sua prima esperienza di guerra contro gli indiani) e lo stesso incarico di comando del 7º era sottoposto alla diretta supervisione del medesimo generale; la colonna lasciò così il forte il 17 maggio 1876 diretta ad ovest. L'approssimazione con cui la campagna di guerra stava iniziando era considerevole dacché mancavano le più elementari informazioni necessarie per organizzare un qualsivoglia movimento tattico: non era nota l'entità del "nemico" (le notizie in possesso facevano supporre una forza di 800-1.000 unità), né la sua dislocazione sul territorio e non era neppure ben noto, di conseguenza, il terreno su cui lo scontro avrebbe avuto luogo. In realtà, a febbraio, Toro Seduto aveva chiamato a raccolta tutte le principali tribù Sioux al solo scopo di vivere, almeno per un'ultima volta, "all'antica maniera", con cacce al bisonte e cerimonie sacre, prima di decidere cosa fare nei rapporti con l'uomo bianco; Cavallo Pazzo, a sua volta, aveva invitato alla riunione gli Cheyenne del Capo Due Lune e alla medesima area, lungo il torrente Bighorn, si diressero i Brulé di Coda Chiazzata, i Piedi Neri, i Santee, i Sans-Arcs, gli Assiniboin, gli Yankton, gli Arapaho per un totale, stimato, di oltre 3.000 tende, ovvero 10-15.000 unità con un numero di guerrieri valutato tra i 1.800 e i 2.000.
La Colonna del Dakota avanzò molto lentamente, percorrendo solo 260 chilometri in due settimane; il 29 maggio Custer prese quattro compagnie del 7º Cavalleria e si separò dalla colonna principale per due giorni per condurre un'esplorazione a corto raggio: non furono trovate tracce di indiani ostili, e al rientro il tenente colonnello fu rimproverato da Terry per aver diviso le forze e perché, senza la sua guida, la colonna principale aveva preso una pista sbagliata. Dopo essersi ricongiunto l'8 giugno alla Colonna del Montana, arrivata da ovest, il 10 giugno il generale Terry distaccò metà del 7º Cavalleria per condurre una ricognizione lungo i torrenti Rosebud e Tongue; Terry affidò il comando del distaccamento al maggiore Reno, provocando le ire di Custer: è possibile che la decisione fosse una mossa di Terry per riaffermare la sua autorità sull'indisciplinato colonnello, ma del resto Custer era vitale per coordinare le guide e gli esploratori e mantenere la colonna principale sulla pista giusta. È noto, specie dalle lettere che giornalmente Custer inviava con corriere alla moglie Elizabeth, che tale decisione fu aspramente criticata ritenendo che il comportamento del generale Terry fosse dettato dalla paura di fornire a Custer un motivo in più per farsi onore sul campo di battaglia.
Spingendosi oltre il limite inizialmente previsto per la ricognizione (cosa che gli costò poi i rimproveri di Terry e Custer), Reno individuò l'area di un grosso accampamento smobilitato e un'enorme pista percorsa di fresco che si dirigeva a ovest verso la vallata del Rosebud: prima di tornare indietro per ricongiungersi a Terry il 19 giugno, gli scout indiani di Reno arrivarono fino a un solo giorno di cammino dietro l'accampamento di Toro Seduto e Cavallo Pazzo. Il 21 giugno Terry riunì i suoi comandanti a bordo del battello fluviale Far West ancorato sul fiume Yellowstone: ritenendo verosimile che il nemico si fosse spostato nella valle del fiume Little Bighorn, il generale prevedeva di condurre il grosso delle Colonne del Montana e del Dakota a nord del fiume dopo averle traghettatte attraverso lo Yellowstone, mentre Custer con l'intero 7º Cavalleria si doveva muovere verso sud come forza indipendente per raggiungere l'area del campo smobilitato e seguire la pista individuata da Reno fino al nuovo accampamento, ma senza attaccare se non quando fosse stato raggiunto dalle restanti forze di Terry; molta attenzione doveva essere data all'impedire agli indiani di fuggire stringendoli, in una manovra a tenaglia, tra le due forze avanzanti. Terry assegnò a Custer, oltre agli scout indiani Arikara già aggregati al 7º Cavalleria, i sei migliori esploratori Absaroka (o Crow) di cui disponeva, ottimi conoscitori della zona, privandosi così di guide affidabili; il generale offrì inoltre a Custer, che rifiutò, una sezione di due mitragliatrici Gatling a sei canne rotanti (ritenute un impaccio per un'unità di cavalleria) e quattro compagnie del 2º Cavalleria già parte della Colonna del Montana: Custer affermò deciso che «il 7º Cavalleria può affrontare qualunque cosa si trovi davanti».
Prima di lasciare il Forte Custer offrì a Coltello Insanguinato capo delle sue guide Arikara, molteplici doni dicendogli che quella sarebbe stata per lui l'ultima campagna indiana e che se lui e i suoi esploratori lo avessero bene aiutato nel conseguimento di una brillante vittoria, egli sarebbe diventato Presidente.
Alla data del 17 maggio 1876, il 7º Cavalleria aveva una forza di 33 ufficiali e 718 militari suddivisi in 12 compagnie, più la compagnia comando e la banda. Il 25 giugno 1876 la forza effettiva era scesa a 31 ufficiali (di cui 3 medici) e 617 tra sottufficiali, truppa, esploratori Arikara e Absaroka e civili bianchi (interpreti, imballatori e addetti ai muli). A mezzogiorno del 22 giugno Custer e il 7º Cavalleria lasciarono la colonna di Terry in assetto "leggero", accompagnato da un convoglio di 175 muli da soma con munizioni e rifornimenti per 15 giorni; quel 22 giugno la colonna risalì il Rosebud percorrendo circa 20 miglia (32 km) prima di accamparsi, ma nei due giorni successivi, il 23 e 24 giugno, il 7º Cavalleria coprì invece circa 100 miglia (160 km) (ben oltre la tappa giornaliera di 20–25 miglia prevista dal "Manuale di tattica della Cavalleria" degli Stati Uniti), tenendosi sul terreno elevato in modo da avere la massima visibilità possibile.
Dopo aver superato il punto dove la ricognizione di Reno si era arrestata, nel pomeriggio del 24 giugno il 7º Cavalleria raggiunse una pista fresca che conduceva alla vallata del Little Bighorn: gli scout Absaroka si arrampicarono sulle alture dello spartiacque tra la vallata del Rosebud e quella del Little Bighorn, e dal promontorio poi noto come Crow's Nest ("Nido del Corvo") notarono alcuni tipi lontano sull'orizzonte, circa 13 chilometri più a valle. Le istruzioni di Terry imponevano al 7º Cavalleria di dirigere ancora più a sud lungo il Rosebud prima di piegare verso il Little Bighorn e raggiungere il luogo del presunto accampamento per il 26 giugno, ma Custer trovò nelle tracce fresche appena scoperte «un motivo sufficiente per discostarsene»: alle 23:30 circa del 24 giugno, con uomini e cavalli decisamente stanchi, Custer riprese l'avanzata verso l'area in cui presumibilmente si trovava l'accampamento indiano, procedendo per nove chilometri e mezzo su per le colline fermandosi solo alle 02:00 del 25 giugno per far bivaccare gli esausti soldati.
La mattina del 25 giugno, mentre il 7º Cavalleria riprendeva la marcia verso lo spartiacque, Custer salì al Crow's Nest per verificare gli avvistamenti dei suoi scout; Coltello Insanguinato riferì a Custer che, dall'analisi delle tracce sul terreno, i Sioux erano certamente più numerosi delle pallottole di cui il 7º disponeva, ma Custer si dimostrò poco preoccupato per il numero dei nemici quanto più per il fatto che potessero fuggire. Dal Crow's Nest Custer non riuscì a vedere niente con il suo cannocchiale, ma mentre scendeva per riunirsi al suo reggimento un piccolo gruppo di Sioux fu visto di sfuggita darsi alla fuga sopra alcuni crinali; riuniti i suoi ufficiali, Custer stabilì che «ogni speranza di sorpresa era ormai perduta» e che per impedire la fuga degli indiani bisognava attaccare il più presto possibile quello che riteneva fosse «il più grande accampamento indiano del continente nordamericano». Custer divise il 7º Cavalleria in quattro distaccamenti: il maggiore Reno avrebbe condotto un battaglione di tre compagnie in direzione nord-ovest, lungo il corso principale di un torrente (poi "Reno Creek") che dal Crow's Nest andava a immettersi nel Little Bighorn più a ovest, seguito dal convoglio di muli scortato dalla compagnia del capitano McDouglas che prevedibilmente sarebbe rimasto attardato più indietro; Custer avrebbe condotto un battaglione di cinque compagnie alla destra di Reno, sul terreno elevato lungo la riva opposta del torrente, mentre al capitano Benteen furono affidate le restanti tre compagnie per condurre un'ampia manovra sul fianco sinistro di Reno per esplorare una serie di alture che impedivano la visuale e intercettare eventuali gruppi di indiani in fuga verso sud. L'obiezione di Benteen che questo piano finiva con il frammentare le forze del reggimento fu ignorata da Custer.
La battaglia che ne seguì, passata alla storia come battaglia del Little Bighorn, ebbe inizio verso le 15:00 del 25 giugno 1876: dopo aver guadato la confluenza tra il Reno Creek e il Little Bighorn e procedendo lungo la riva occidentale del secondo, il battaglione di Reno finì con il cozzare inaspettatamente contro l'angolo meridionale dell'immenso accampamento indiano, un'area di tende lunga circa 5 chilometri. Reno decise di attaccare convinto che gli indiani, presi completamente di sorpresa, fossero in fuga: mentre i non combattenti (donne, bambini e anziani) fuggivano verso nord, da ogni parte dell'accampamento i guerrieri presero invece a convergere sulla posizione di Reno, che si ritrovò ben presto in schiacciante inferiorità numerica. Da verifiche e analisi sui bossoli e sulle pallottole repertate sul luogo della battaglia, è stato possibile valutare che i nativi disponevano di oltre 30 tipi di armi da fuoco di marca e calibro differenti in numero di circa 370, oltre ad archi di due tipi (semplici e composti) con una gittata media di 150-200 metri e armi bianche (coltelli, asce, mazze e lance); verosimilmente, al momento dell'attacco i nativi non riconobbero il reparto giacché la bandiera del 7º Cavalleria, costituita da uno stendardo blu con frange e l'aquila americana, non era presente essendo rimasta con le salmerie. Reno si ritrovò ben presto sconfitto dalla massa dei guerrieri e respinto in una disordinata fuga sulla riva orientale del Little Bighorn: trinceratosi su una collina (poi "Reno Hill"), fu qui raggiunto da Benteen e dal convoglio dei muli, ma l'intero contingente si ritrovò bloccato e circondato su ogni lato dagli indiani.
Non esistono resoconti certi delle vicende accadute al battaglione di Custer. L'ultimo bianco a vedere vivo il colonnello fu il trombettiere John Martin (italiano naturalizzato il cui nome era Giovanni Martini), che alle 15:20 fu inviato da Custer a recapitare un messaggio per Benteen dove si chiedevano rinforzi e munizioni; due esploratori indiani, il meticcio Mitch Bouyer e l'Absaroka Curly (Ashishishe), raggiunsero Custer verso le 16:00 dopo essere sopravvissuti alla rotta del battaglione di Reno: il colonnello lasciò i due liberi di andarsene e, mentre Bouyer scelse di restare e rimase ucciso più tardi, Curly si nascose su un'altura più a est e osservò la distruzione della forza di Custer da un chilometro e mezzo di distanza. A parte questo, le uniche fonti per ricostruire i movimenti del battaglione di Custer sono le testimonianze rese dai capi indiani che presero parte alla battaglia, spesso imprecise e prive di una visione generale, e i rilevamenti archeologici fatti nei decenni successivi; conseguentemente, qualunque ricostruzione contiene una certa dose di speculazioni e supposizioni, cosa che diede adito, soprattutto nel periodo immediatamente successivo alla battaglia, a resoconti degli eventi fantasiosi e largamente imprecisi, spesso tesi a dare una visione a effetto della battaglia per ammantare di gloria il disastro o coprire gli errori commessi dai protagonisti.
Dalla posizione occupata alle 15:20 (una piccola altura poi nota come "Weir Point") Custer ebbe per la prima volta una visione completa dell'accampamento indiano, della massa dei guerrieri che convergeva sulle posizioni di Reno per dare battaglia, e dei gruppi di non combattenti che all'opposto fuggivano a nord del campo verso un torrente tributario del Little Bighorn (poi "Squaw Creek"). Fu questo il momento decisivo della battaglia: lo scopo della spedizione dell'esercito era di obbligare i gruppi di nomadi nativi a rientrare nelle riserve dove potevano essere disarmati e tenuti sotto controllo, e un ottimo sistema per realizzare ciò sarebbe stato il prendere in ostaggio le famiglie dei guerrieri; il battaglione di Custer non era molto numeroso (220 tra ufficiali, sottufficiali e truppa), ma le alture a picco sul Little Bighorn ne celavano la vista agli indiani nella vallata e la strada alle sue spalle era ancora aperta: se Benteen fosse arrivato con il suo battaglione, ci sarebbero stati soldati a sufficienza per portare un attacco oltre il Little Bighorn e catturare i gruppi di non combattenti che si nascondevano nella zona dello Squaw Creek.
Il battaglione di Custer si spinse quindi verso nord tenendosi sulla riva orientale del Little Bighorn; verso le 15:45 l'ala sinistra fu inviata sulla sponda del Little Bighorn, poco a nord del margine settentrionale dell'accampamento, in una mossa tesa probabilmente ad allentare la pressione sul battaglione di Reno più a sud: ne seguì un breve scontro con i pochi guerrieri rimasti in quella zona, prima che i soldati si ritirassero sulle alture e procedessero ulteriormente verso nord. I soldati attraversarono una vallata ("Deep Ravine") e raggiunsero un crinale ("Battle Ridge") dove si attestarono tra due colline, "Calhoun Hill" a sud e "Custer Hill" a nord, inviando distaccamenti fin verso la confluenza dello Squaw Creek con il Little Bighorn più a nord. A quest'ora, però, lo scontro con Reno nella vallata era ormai cessato e la massa dei guerrieri indiani cambiò direzione: vari gruppi di indiani presero ad attraversare il Little Bighorn e a fronteggiare i soldati da nord e ovest, mentre una formazione più numerosa guidata da Cavallo Pazzo risalì la Deep Ravine e tagliò la via di fuga di Custer verso sud. Attaccate da tutti i lati, le compagnie del battaglione di Custer furono sopraffatte una dopo l'altra e annientate senza lasciare alcun superstite.
La postazione del 7º Cavalleria sulla Reno Hill fu bersagliata dagli indiani per tutta la notte, anche se la gran parte dei guerrieri si ritirò nell'accampamento che fu spostato un po' più a nord. Nella mattinata del 26 giugno i combattimenti continuarono intorno alla Reno Hill, ma gli indiani non fecero alcun serio tentativo di espugnare la postazione e infine, quel pomeriggio, si ritirarono dal luogo della battaglia: i guerrieri avevano consumato gran parte delle loro riserve di munizioni e gli esploratori avevano segnalato l'approssimarsi al Little Bighorn della colonna di Terry da nord.
Il generale Terry arrivò sul luogo dello scontro la mattina del 27 giugno, dopo un approccio molto cauto; dopo aver soccorso i superstiti del 7º Cavalleria sulla Reno Hill, iniziò l'esplorazione del campo di battaglia: l'opera di ricerca e riconoscimento delle vittime, per una sepoltura sul luogo ove erano cadute, fu resa difficile, e talvolta impossibile, dal gran caldo estivo e dalle mutilazioni cui i corpi erano stati sottoposti e si concluse solo il 30 giugno. Il corpo di Custer fu rinvenuto il 27 giugno da Fred Gerard, esploratore bianco del battaglione di Reno, sulla Custer Hill: completamente nudo, tranne i calzini, era reclinato, poggiato ai corpi di altri due soldati. Il viso, al contrario di quello di altri caduti contratto, teso e dolorante, appariva disteso e sereno; il corpo presentava un foro di pallottola all'altezza del cuore, con sangue raggrumato, e un altro alla tempia sinistra: la dichiarata mancanza del cosiddetto "orletto escoriativo", fece escludere si fosse trattato di suicidio. Tutto intorno al comandante del 7º, sulla cima della Custer Hill vennero trovati 42 corpi e 39 cavalli morti, abbattuti verosimilmente per farne riparo; tra i corpi figuravano quelli dei fratelli Tom e Boston Custer, del tenente William Cooke (aiutante di campo di Custer), del trombettiere Henry Voss (primo trombettiere del reggimento) e del sergente Hughes Farther (alfiere del guidone personale di Custer).
Lo scalpo di Custer non fu asportato, probabilmente perché al momento dello scontro i suoi capelli erano particolarmente corti avendoli tagliati prima di lasciare Fort Lincoln; questa circostanza rese Custer irriconoscibile agli indiani, e per gran tempo i Sioux ritennero di aver sconfitto un reparto comandato dal generale Crook. Il corpo di Custer non venne mutilato, salvo, secondo alcune fonti , una punta di freccia che gli era stata conficcata lungo il pene, e questo confermerebbe che non fu riconosciuto dai suoi avversari oppure che doveva esser stato ucciso quasi subito, perché gli attaccanti non avevano riscontrato, da parte sua, azioni particolarmente meritevoli da giustificare le mutilazioni rituali sul nemico. Quando successivamente si seppe che il reparto era comandato da Custer, molti nativi cercarono di accreditarsi come coloro che lo avevano ucciso; tra questi vi furono "Joseph" White Bull (Tȟatȟáŋka Ská in lingua Lakota), Toro Bianco dei Miniconjou e Pioggia sul Viso (Ité Omáǧažu in Lakota). Il capo Cavallo Rosso disse che Custer fu ucciso da un guerriero Dakota Santee non identificato, mentre Toro Seduto sostenne che il colonnello fu riconosciuto da un gruppo di indiani subito prima di essere ucciso.
La sepoltura dei caduti fu necessariamente sommaria, per mancanza di attrezzi idonei allo scavo di fosse, ricoprendo i corpi di un sottile strato di terra e sassi; solo per Custer e per suo fratello Tom venne scavata una fossa di circa 30 cm di profondità. I corpi furono avvolti con pezzi di coperta e teli da tenda prima di coprire il tutto con terra e sassi; quale segnacolo della sepoltura, una stanga da carro venne piantata a colpi di pietra; 26 dei caduti del battaglione di Custer non vennero mai rinvenuti e nulla si è mai più saputo di loro.
Solo il 2 luglio Terry inviò corrieri con la notizia della disfatta del Little Bighorn e gli Stati Uniti vennero a conoscenza dei fatti solo il 5 luglio, nel pieno dei festeggiamenti del centenario dell'indipendenza: prevedibilmente, la notizia scatenò le ire dell'opinione pubblica e degli ambienti politici, i quali pretesero un'inchiesta formale sull'accaduto e immediate azioni di rappresaglia contro gli indiani ostili. Tanto Terry quanto il generale Sheridan presentarono rapporti fortemente revisionistici, ignorando quelle che erano le loro responsabilità nella pianificazione della campagna e lasciando intendere in sottotraccia che la colpa del disastro dovesse essere ripartita unicamente tra Custer, Reno e Benteen. In un suo rapporto al generale Sheridan datato 27 giugno, il generale Terry riferì che quanto era accaduto a Custer e agli uomini del suo reggimento era derivato, verosimilmente, «perché quasi certamente era convinto che gli indiani fossero in fuga». A sua volta Sheridan, nel suo rapporto al generale Sherman, ritenne di dover imputare l'azione «né ad avventatezza né al desiderio di porsi in luce, ma a scarsa conoscenza della situazione e ad eccessivo coraggio». Nel settembre 1876, il presidente degli Stati Uniti Grant dichiarò al quotidiano New York Herald: «considero il Custer's massacre come un inutile sacrificio di uomini, di cui ritengo responsabile lo stesso Custer». Dinanzi alla corte che lo interrogava per valutare il suo comportamento nella battaglia del Little Big Horn, il maggiore Marcus Reno ebbe a dichiarare che «conosceva da lungo tempo il generale Custer come soldato, e non aveva stima delle sue capacità professionali». Particolarmente dura la reazione del capitano Benteen, il più anziano degli ufficiali del 7º che davanti al corpo del suo comandante esclamò: «è qui che Dio lo maledica! Finalmente non combatterà più!».
Solo più di un anno dopo, il 10 ottobre 1877, quelli che si ritiene essere i resti mortali di Custer vennero recuperati e sepolti, con tutti gli onori militari, nel cimitero dell'accademia militare di West Point ove ancora oggi si trovano. Sulla tomba fu posta una statua di bronzo che però, non essendo gradita alla vedova Elizabeth Bacon Custer, fu in seguito rimossa; oggi il luogo di sepoltura di Custer è contrassegnato da un obelisco.
I colleghi di accademia, i nativi ed i suoi militari assegnarono a Custer diversi soprannomi:
"Fanny" per la sua carnagione chiara, da biondo, dai suoi colleghi di West Point
"Hard Ass" e "Iron Butt", con lo stesso significato di "Deretano duro", dai suoi militari (per la sua capacità di restare in sella molto a lungo e per la sua intransigenza);
"Ringlets" e "Yellow Hair", rispettivamente "Boccoli" e "Capelli biondi" (per la sua vanità e per i suoi capelli biondi);
"Son of the Morning Star", "Figlio della stella del mattino", dai nativi (per la sua "abitudine" ad attaccare i villaggi alle prime luci dell'alba).
"The Boy General", "Il generale ragazzo", dalla stampa con riferimento alla sua giovane età durante la Guerra di Secessione.Per la moglie Elizabeth era invece "Autie", abbreviazione derivante dal modo in cui, da infante, pronunciava il suo nome Armstrong.
Una statua equestre dedicata a George Armstrong Custer, opera di Edward Clark Potter, fu eretta a Monroe nel Michigan e inaugurata dal Presidente William Howard Taft il 4 giugno 1910; dal 1992 la statua fu designata come sito storico dello Stato del Michigan e, dal 9 dicembre 1994, è stata inserita nel National Register of Historic Places come George Armstrong Custer Equestrian Monument. Un altro memoriale completo di una statua è stato eretto nella città natale di Custer, New Rumley in Ohio, ad opera della locale società storica. Il parco statale di Fort Abraham Lincoln nel Dakota del Sud contiene una ricostruzione dell'alloggio occupato da Custer e dalla moglie dal 1873 al 1876; gran parte delle Colline Nere è, dal 1912, ricompresa nel Custer State Park, primo e più grande parco nazionale del Dakota del Sud.
Sei contee in altrettanti stati portano il nome di "Contea di Custer": in Colorado, in Idaho, in Montana, in Nebraska, in Oklahoma e in Dakota del Sud. Il capoluogo della contea di Custer del Dakota del Sud è la città di Custer, costruita sulle Colline Nere nel 1875 dai minatori accorsi dopo l'esplorazione della regione ad opera del 7º Cavalleria; svariate altre township e piccoli centri abitati sono intitolati in onore di Custer in vari stati degli Stati Uniti.
La 85th Infantry Division, una divisione di fanteria dell'esercito statunitense attiva nella seconda guerra mondiale e come unità di riserva dal 1947 al 2007, portò l'appellativo di "Custer Division"; la divisione aveva sede al Fort Custer Training Center, nel Michigan, uno dei più importanti centri d'addestramento militare della regione del Midwest.
Dopo la tragica fine, la figura di Custer, nonostante non fosse certo priva di ombre, fu celebrata come quella di un eroe senza macchia e senza paura dalle cronache dell'epoca a partire dai giornali, che già ne avevano fatto un simbolo durante la guerra di secessione, entrando di fatto nella mitologia assieme agli altri "eroi del selvaggio West".
L'alone di mistero che aleggia attorno alla fine, sua e dei suoi uomini al Little Big Horn, ha consentito di spaziare, in modo più o meno romanzato, in numerose opere di fantasia. Oltre a romanzi e film (sotto riportati), non sono mancati i fumetti; tra questi giova ricordare il volume della collana Tex n. 492 (Little Bighorn), testi di Nizzi, disegni di Ticci.
Nell'elenco dei film viene riportato, quando noto, il nominativo dell'attore che ha interpretato il personaggio di Custer
On the Little Big Horn or Custer's Last Stand - USA - Regia di Francis Boggs (1909) - Hobart Bosworth;
Bob Hampton of Placer - USA - Regia di Marshall Neilan (1921) - T. D. Crittenden;
La conquista del west (The Plainsman) - USA - Regia di Cecil B. DeMille (1936) - John Miljan;
Pantere Rosse (Custer's Last Stand) - USA - Regia di Elmer Clifton (1936) - Frank McGlynn Jr.;
I pascoli dell'odio (Santa Fe Trail) - USA - Regia di Michael Curtiz (1940) - Ronald Reagan;
La storia del generale Custer (They Died with Their Boots on) - USA - Regia di Raoul Walsh (1941) - Errol Flynn;
Il massacro di Fort Apache (Fort Apache) - USA - Regia di John Ford (1947) - Henry Fonda;
Squilli al tramonto (Bugles in the Afternoon) - USA - Regia di Roy Rowland (1951) - Sheb Wooley;
La trappola degli indiani (Little Big Horn) - USA - Regia di Charles Marquis Warren (1951);
Warpath, sentiero di guerra - USA - Regia Byron Haskin (1952) - James Millican;
La strage del 7º Cavalleggeri (Sitting Bull) - USA Regia di Sidney Salkow (1954) - Douglas Kennedy;
L'ultima battaglia del generale Custer (Tonka) - USA - Regia di Lewis R. Foster (1958) - Britt Lomond;
Massacro alle Colline Nere (Requiem to a massacre) - USA - Regia di George Wagner (1960) - Clint Walker;
Il massacro dei Sioux (The great Sioux massacres) - USA - Regia di Sidney Salkow (1965) - Philip Carey;
Custer eroe del West (Custer of the West) - USA - Regia di Robert Siodmak (1968) - Robert Shaw;
Il piccolo grande uomo (Little Big Man) - USA - Regia di Arthur Penn (1970) - Richard Mulligan;
Non toccare la donna bianca (Touche pas à la femme blanche) - Francia - Regia di Marco Ferreri (1974) - Marcello Mastroianni;
The Court-Martial of George Armstrong Custer - USA - Regia di Glenn Jordan (1977) - James Olson;
Stolen Women: Captured Hearts - USA - Regia di Jerry London (1997) - William Shockley;
Una notte al museo 2 - La fuga (Night at the Museum: Battle of the Smithsonian) - USA - Regia di Shawn Levy (2009) - Bill Hader;
Il personaggio "Custer" è stato più volte interpretato in serie televisive tra le quali (tra parentesi l'attore che ha impersonato Custer):
Cheyenne - USA (1955-1962): episodi The Broken Pledge (Whit Bissell) e Gold, Glory and Custer (Barry Atwater);
I forti di Forte Coraggio (F Troop) - USA (1965-1967): episodio Old Ironpants (John Stephenson);
Kronos - Sfida al passato (The Time Tunnel) - USA (1966-1967): episodio Massacre (Joe Maross);
Custer (The legend of Custer) - USA (1967): personaggio protagonista in tutti gli episodi (Wayne Maunder);
La signora del West (Dr. Quinn, Medicine Woman) - USA (1993-1998): personaggio ricorrente della terza stagione (James Leland Adams);
Custer's Revenge (1982): videogioco a sfondo erotico, il giocatore impersona Custer intento a cercare di violentare una squaw indiana;
Duke Nukem: Zero Hour (1999): nel livello Fort Roswell Custer interviene come nemico del protagonista del gioco;
Age of Empires III: The WarChiefs (2006): nel livello finale il giocatore collabora con i Sioux nella sconfitta di Custer nella battaglia di Little Bighorn;
Darkest of Days (2009): il giocatore è un membro del 7º Cavalleria durante la battaglia di Little Bighorn.
Il nome Custer è stato usato dagli Slipknot come titolo alla canzone presente nel 5. The Grey Chapter.
La sua vita è stata narrata da Berardi e Milazzo nel numero 32 della serie Ken Parker della Mondadori ComicsIl generale Custer compare come co-protagonista in un'avventura del fumetto Tex (albi Congiura contro Custer, Le grandi praterie e Little Bighorn).
(EN) Alan Axelrod, Chronicle of the Indian Wars: from colonial times to Wounded Knee, Prantice Hall, 1993, ISBN 978-0-671-84650-3.
 Dee Brown, Seppellite il mio cuore a Wounded Knee, Mondadori, 2013, ISBN 978-88-04-42383-6.
(EN) Evan S. Connell, Son of the Morning Star, San Francisco, California, North Point Press, 1984, ISBN 0-86547-160-6.
 Raffaele d'Aniello, Little Big Horn - Il popolo Sioux contro Custer, Erre Emme, 1995, ISBN 88-85378-71-4.
(EN) James Donovan, A Terrible Glory: Custer and the Little Bighorn, New York, Little, Brown, and Company, 2008, ISBN 978-0-316-15578-6.
(EN) Trevor Nevitt Dupuy, Curt Johnson e David L. Bongard, The Harper Encyclopedia of Military Biography, Castle Book, 1995, ISBN 0-7858-0437-4.
(EN) John H. Eicher e David J. Eicher, Civil War High Commands, Stanford, Stanford University Press, 2001, ISBN 0-8047-3641-3.
(EN) Jerome Greene, Washita: The U.S. Army and the Southern Cheyennes, 2008, 1867–1869 (Campaigns and Commanders Series).
(EN) Stan Hoig, The Battle of the Washita: the Sheridan-Custer Indian campaign of 1867-69, Lincoln, University of Nebraska Press, 1979, ISBN 0-8032-2307-2.
(EN) Jon E. Lewis, The Mammoth Book of Native Americans: The Story of America's Original Inhabitants in All Its Beauty, Magic, Truth, and Tragedy, New York, Carroll & Graf, 2004, ISBN 0-7867-1290-2.
(EN) Joseph M. Marshall, The Day the World Ended at Little Bighorn: A Lakota History, New York, Viking Press, 2007, ISBN 978-0-670-03853-4.
 Peter F. Panzeri, Little Big Horn 1876, Osprey Publishing/Edizioni Del Prado, 1999, ISBN 84-8372-033-7.
 Gualtiero Stefanon, Il Figlio della Stella del Mattino, Mursia, 1992, ISBN 88-425-1208-7.
(EN) Larry Tagg, The Generals Of Gettysburg: Appraisal Of The Leaders Of America's Greatest Battle, Savas Publishing Company, 1988, ISBN 1-882810-30-9.
(EN) Robert Utley, Frontier Regulars: The United States Army and the Indian 1866-1891, McMillan Publishing, Bison Press, 1984  [1973], ISBN 0-8032-9551-0.
(EN) Robert Utley, Cavalier in Buckskin: George Armstrong Custer and the Western Military Frontier, Norman, University of Oklahoma Press, 2001, ISBN 0-8061-3387-2.
(EN) Mark Van de Logt, Bloody Knife, in Spencer C. Tucker (a cura di), The Encyclopedia of North American Indian Wars, 1607–1890: A Political, Social, and Military History, 2011,  pp. 78–79, ISBN 978-1-85109-697-8.
(EN) Churchill Ward, A little matter of genocide: holocaust and denial in the Americas 1492 to present, San Francisco, City Light Book, 1997.
(EN) Jeffrey D. Wert, Custer: The Controversial Life of George Armstrong Custer, New York, Simon and Schuster, 1996, ISBN 0-684-81043-3.
(EN) David M. Winfield Jordan, Scott Hancock: A Soldier's Life, Bloomfield, Indiana University Press, 1988,  p. 194, ISBN 0-253-36580-5.
Lawrence Frost, L'album del Generale Custer. L'autentica storia e le immagini inedite, Vallecchi, 1976.
 Louise Barnett, Custer: l'ultimo eroe, Milano, Rizzoli, ISBN 88-17-86031-X, 1999.
 David Humphreys Miller, La fine del generale Custer, come raccontano gli indiani, Milano, Rizzoli, 1966.
 Andrea Bosco, Domenico Rizzi, I cavalieri del West, Recco, Le Mani, 2011, ISBN 978-88-8012-604-1.
 Domenico Rizzi, Il giorno di Custer. La battaglia del Little Big Horn, Como, Actac Edizioni, 1999.
 Domenico Rizzi, Monahseetah e il generale Custer, Como, Actac Edizioni, 2005, ISBN 88-87284-18-0.
 Gail-Kelly Custer, Princess Monahsetah: The Concealed Wife of General Custer, Trafford Publishing, 2007.
Enzo Braschi (2008). Sono tra noi -storia del genocidio degli Indiani d'America -, Mursia.
Vittorio Zucconi (1999). Gli spiriti non dimenticano - Il mistero di Cavallo Pazzo e la tragedia dei Sioux, Mondadori.
(EN) The story of the Battle of Washita, 1999, revisione del 2010, National Park Service degli Stati Uniti.
(EN) Jefferson County Library History Rescue, "The Story of the Calhoun Family and General Armstrong Custer".
(EN) Marguerite Merrington (1987), The Custer Story In Letters|University of Nebraska Press.
(EN) West's Encyclopedia of American Law (2005), "Pierrepont, Edwards" p. 445, vol. 2 ISBN 978-0-7876-6367-4.
(EN) Gregory F. Michno, Lakota Noon: The Indian Narrative of Custer's Defeat, Mountain Press Publishing Company, 1997, ISBN 0-87842-349-4.
(EN) Alexander B. Adams, Sitting Bull. An epic of the Plains, Putnam's Son, 1978.
(EN) Archaeological perspectives on the Battle of Little Big Horn, University of Oklahoma, 1989.
(EN) Thomas Bookwalter, Honor tarnished. The Reno Court of inquiry, West Carrolton, 1979.
(EN) Walter Boyes, Surgeon's diary with Custer relief column, Washington D.C., 1974.
(EN) Roger Darling, Custer's Seventh Cavalry comes to Dakota, Upton & Sons, 1989.
(EN) Roger Darling, A sad and terrible blundder. Generals Terry and Custer at the Little Big Horn, Potomac Western Press, 1993.
(EN) George Armstrong Custer, su Enciclopedia Britannica, Encyclopædia Britannica, Inc. 

George Sand, pseudonimo di Amantine (o Amandine) Aurore Lucile Dupin (Parigi, 1º luglio 1804 – Nohant-Vic, 8 giugno 1876), è stata una scrittrice e drammaturga francese.
Considerata tra le autrici più prolifiche della storia della letteratura, è autrice di numerosi romanzi, novelle e drammi teatrali; tra i suoi scritti più illustri vi sono Indiana, Lélia, Consuelo, La palude del diavolo, La piccola Fadette, François le Champi e l'autobiografia Storia della mia vita (Histoire de ma vie).Femminista molto moderata, fu attiva nel dibattito politico e partecipò, senza assumere una posizione di primo piano, al governo provvisorio del 1848, esprimendo posizioni vicine al socialismo, che abbandonò alla fine della sua vita per un moderato repubblicanesimo. La sua opposizione alla politica temporalistica e illiberale del papato le costò la messa all'Indice di tutti i suoi scritti nel dicembre del 1863.
Sand è inoltre ricordata anche per il suo anticonformismo e per le relazioni sentimentali avute con lo scrittore Alfred de Musset e con il musicista Fryderyk Chopin.
Aurore Dupin ebbe antenati di origini germanico-svedesi: la sua trisavola Maria Aurora di Koenigsmark aveva avuto nel 1695 una relazione con l'elettore di Sassonia Federico Augusto, che divenne poi re di Polonia con il nome di Augusto II. I due amanti si lasciarono alla nascita del figlio Maurizio (1696-1750), che fu nominato conte di Sassonia.
Questi intraprese la carriera militare servendo il padre, poi lo zar Pietro I e la Francia, divenendo maresciallo e distinguendosi nella guerra di successione austriaca, durante la quale comandò nel 1745 le truppe francesi nella vittoriosa battaglia di Fontenoy. Amante di numerose donne, sia attrici sia aristocratiche (da Adrienne Lecouvreur a Madame de la Pouplinière, da Madame de Favart ad Anna Ivanovna, futura zarina), ebbe nel 1748 una figlia dall'amante dei suoi ultimi anni, l'attrice Marie Rinteau, a cui mise nome Marie-Aurore de Saxe.Questa, che divenne la nonna di George Sand, poté portare il nome del padre grazie a un decreto del Parlamento di Parigi. A ventinove anni sposò in seconde nozze, il 14 gennaio 1777, il sessantunenne Louis-Claude Dupin, detto Dupin de Francueil, ricchissimo ricevitore generale delle finanze di Metz e di Alsazia. Nel 1793 Marie-Aurore comprò la tenuta di Nohant-Vic, nei pressi di La Châtre, nell'Indre, comprendente un castello, un bosco e una grande estensione di terra.Per quanto fosse una libera pensatrice e una sostenitrice delle idee di Jean-Jacques Rousseau, la sua appartenenza a una famiglia nobile la mise egualmente in sospetto durante la Rivoluzione: nel dicembre del 1793 fu arrestata e incarcerata per otto mesi nel convento parigino delle Agostiniane inglesi, la cui scuola, venti anni dopo, sua nipote Aurore frequenterà per tre anni.
Il padre di Aurore, Maurice Dupin (1778-1808), seguì la carriera militare, pur avendo ricevuto un'educazione classica e pur possedendo disposizioni artistiche. Semplice soldato durante il Direttorio, ebbe nel 1799 da una delle serve di Nohant, Catherine Chatiron, un figlio naturale, Hippolyte Chatiron; Maurice fu promosso ufficiale durante la campagna d'Italia sotto Bonaparte e a Milano incontrò Sophie Victoire Antoinette Delaborde (1773-1837), la quale aveva a sua volta avuto da poco una figlia naturale, Caroline. Da allora i due vissero insieme, sposandosi il 5 giugno 1804, un mese prima che Aurore nascesse.Maurice, aiutante di campo di Murat, quando fu impegnato dalla primavera del 1808 nella difficile campagna di Spagna, fu seguito dalla moglie che portò con sé la piccola Aurore: alloggiarono a Madrid, nel lussuoso palazzo del principe delle Asturie, che era poi lo stesso re di Spagna Ferdinando VII, appena spodestato da Napoleone. Qui la madre Sophie Victoire, il 12 giugno 1808, partorì un bambino cieco e di delicata salute, che chiamarono Auguste. L'8 settembre, quando la famiglia Dupin era al seguito delle truppe di Murat in ritirata verso la Francia, il piccolo Auguste morì: quattro giorni dopo, a Nohant, per una banale caduta da cavallo, morì anche Maurice Dupin.La morte del marito fu un grave colpo per Sophie Victoire, che cadde in una profonda depressione, e fu probabilmente per questo motivo, oltre che per la reciproca gelosia che divideva sua madre dalla nonna, che Aurore fu trasferita nella grande proprietà posseduta da Marie-Aurore a Nohant, la quale si prese cura dell'educazione di Aurore e dove visse insieme al fratellastro Hippolyte. La madre rimase a Parigi con la figlia Caroline, vivendo con la rendita assegnatale da Madame Dupin: «Ne risultò per me un grande disprezzo per il denaro, prima ancora di sapere che cosa fosse il denaro, e una specie di vago terrore della ricchezza da cui mi sentivo come minacciata».
Il suo istruttore fu Jean-François Deschartes (1761-1828), già precettore di suo padre e amministratore della tenuta di Nohant. Oltre a insegnarle a leggere, a scrivere, l'aritmetica e la storia, le mise a disposizione la biblioteca e l'abituò a vestirsi da ragazzo, abiti più pratici per le corse nei prati, le passeggiate nei boschi e per la caccia. La nonna, che suonava bene il clavicembalo e sapeva cantare, le insegnò la musica. Con la nonna, Aurore passava anche alcuni mesi a Parigi, andando a trovare la madre e apprendendo la danza e il disegno, ma i difficili rapporti tra suocera e nuora fecero sì che questi incontri si diradassero con il tempo: «Io mi dicevo che mia madre non mi amava quanto io amavo lei; ero ingiusta in questa circostanza, ma in fondo era la rivelazione di una verità che ogni giorno che passava doveva confermare. Mia madre provava per me, come per tutti gli esseri che ella aveva amato, più passione che tenerezza».Nel 1816 Hippolyte fu arruolato tra gli ussari: rimasta sola nel castello di Nohant, la malinconia prese Aurore che sentendo nostalgia della madre, entrò in conflitto con la nonna, la quale pensò allora che fosse venuto il momento di mettere la nipote a pensione nel convento parigino delle Agostiniane inglesi. Vi entrò il 12 gennaio 1818, «senza paura, senza rimpianti e senza ripugnanza». Qui Aurore progettò di farsi suora ma i suoi precettori compresero che si trattava soltanto di fantasie di adolescente e la nonna, venuta a conoscenza di quella che sembrava una crisi mistica della nipote, nell'aprile del 1820 decise di riportare Aurore a Nohant: «questa notizia mi cadde addosso come un colpo di fulmine, nel mezzo della più perfetta felicità che io avessi gustata nella mia vita. Il convento era divenuto il mio paradiso in terra».Provetta cavallerizza, Aurore trascorreva a Nohant lunghe ore in sella di Colette, la sua cavalla: «Dovevamo vivere e galoppare insieme per quattordici anni». Facevano puntate nel vicino paese di La Châtre, dove ormai Aurore era guardata, tranne che alcuni amici d'infanzia, come una signorina nobile con la quale tenere rapporti di formale rispetto, con qualche mormorio di disapprovazione per la libertà, giudicata eccessiva, di cui Aurore godeva: si vestiva da uomo, fumava e si permetteva di dare del tu anche a personaggi illustri. La nonna, con l'avanzare degli anni, si stava spegnendo lentamente e un ictus la rese quasi incosciente. Madame Dupin morì il 26 dicembre 1821 e le sue ultime parole, a dire di George Sand, furono per lei: «Tu perdi la tua migliore amica».
Aurore era così divenuta erede della proprietà di Nohant. La madre riportò Aurore a Parigi, nella casa di rue Neuve-des-Mathurins. L'estrema malinconia in cui era caduta la figlia convinse la madre, nella primavera del 1822, a condurre Aurore a passare alcuni mesi di vacanza nel castello di Plessis-Picard, presso Melun, tenuto da una coppia di amici, i coniugi Roëttiers. Qui Aurore fece conoscenza con il giovane barone Casimir Dudevant (1795–1871), il quale un giorno le chiese direttamente la mano, gesto non conforme alle regole stabilite, che tuttavia piacque ad Aurore: «Trovai sincerità nelle sue parole e nel suo modo di essere. Non mi parlava mai d'amore e confessò di essere poco disposto alla passione improvvisa, all'entusiasmo, e in ogni caso, era incapace di esprimerlo in maniera seducente. Parlava di amicizia a tutta prova».
Malgrado i dubbi della madre, il matrimonio fu celebrato il 17 settembre 1822 e gli sposi si trasferirono a Nohant, dove Dudevant divenne formalmente l'amministratore della tenuta. Il barone Casimir era in realtà una persona semplice, con interessi molto diversi da quelli della giovane moglie: egli amava la caccia, disprezzava i libri e la musica lo annoiava profondamente. Aurore finì con il sentirsi sola con il figlio Maurice, nato il 30 giugno 1823.Nonostante dicesse di adorare il marito, Aurore si mostrava felice solo con gli amici Roëttiers, a Plessis; questa situazione venne notata anche dal barone Casimir. La ragazza volle poi passare qualche settimana anche nel suo vecchio convento delle Agostiniane. In cerca di distrazioni dalla monotonia della loro vita in comune, nel 1825 i due coniugi passarono mesi in una proprietà della famiglia Dudevant in Gascogne, poi soggiornarono nei Pirenei, a Cauterets, dove Aurore conobbe Zoé Leroy, che le presentò un giovane magistrato di Bordeaux, Aurélien de Sèze (1799-1870): questi fu il primo amante di Aurore, con il quale ebbe un'avventura breve ma decisiva per le sorti del suo matrimonio. Aurore gli scriveva: «Nessuno parla come voi, nessuno ha il vostro accento, la vostra voce, il vostro sorriso, il vostro spirito, il vostro modo di guardare le cose e di esprimere le idee. Nessuno tranne me, Aurélien».Tornati a Nohant, stabilirono di vivere in stanze separate, ignorandosi a vicenda. Mentre Aurore riprese a frequentare i suoi vecchi amici di La Châtre, Casimir preferì la compagnia delle bottiglie di vino, dividendole con Hyppolite, il fratellastro di Aurore. Il barone passò poi a rapidi amori con le serve del castello, mentre il 13 settembre 1828 ad Aurore nasceva la seconda figlia Solange (1828-1899), quasi certamente dall'amico di La Châtre Stéphane Ajasson de Grandsagne (1802-1845). Tuttavia Aurore desiderava cambiare vita, andando a Parigi per impegnarsi, lavorare e dare libero sfogo alla sua passione per la letteratura: la ragazza aveva già scritto, nel 1829, un romanzo, La marraine, che sconfessò e fu pubblicato soltanto postumo. Si accordò con il marito, lasciandogli la gestione e l'usufrutto dei beni di Nohant in cambio di una rendita di 3.000 franchi, riservandosi di trascorrere metà dell'anno a Nohant con i figli Maurice e Solange.
Aurore si stabilì nel gennaio 1831 a Parigi, andando a vivere insieme con il ventenne giornalista Jules Sandeau al Quai Saint-Michel 25. Entrambi collaborarono al giornale Le Figaro, scrivendo romanzi in collaborazione e firmandoli con lo pseudonimo «J. Sand»: i primi furono Le Commissionnaire e la Rose et Blanche, uscito nel dicembre 1831. Le prime considerazioni della critica le ebbe grazie alla pubblicazione, nel maggio dell'anno seguente, del romanzo Indiana, scritto dalla sola Aurore utilizzando lo pseudonimo «G. Sand»: il successo fu notevole e a Parigi s'incominciò a parlare con interesse e curiosità di questo nuovo «scrittore».L'uso di uno pseudonimo maschile per una scrittrice non era affatto una scelta originale; ciò era dovuto alla diffidenza che il pubblico medio provava nei confronti di una donna, pregiudizialmente ritenuta, proprio in quanto tale, artista di qualità inferiore. Quanto al vestirsi da uomo, oltre a essere più economico, come ella stessa confessa nelle sue Memorie era anche un modo per poter frequentare luoghi interdetti alle donne. Non si trattava di un fenomeno di travestitismo sessuale e di un'aperta dichiarazione di lesbismo; piuttosto, rimanendo la sua identità sessuale generalmente riconosciuta, era anche un modo di manifestare la propria volontà di indipendenza da ogni pregiudizio e il rifiuto del conformismo in nome della libertà dello spirito. «Presi subito, senza tante ricerche, il nome di George [...] che cos'è un nome nel nostro mondo rivoluzionato e rivoluzionario? Un numero per coloro che non fanno niente, un'insegna o una divisa per coloro che lavorano o combattono. Io me lo sono fatto da sola, con la mia fatica».Del lesbismo di George Sand si parlò, ma senza alcuna prova decisiva, a proposito della sua profonda amicizia con l'attrice Jeanne Arnould-Plessy, una delle sue coetanee più celebri e affascinanti, e della frequentazione con Marie Dorval (1798-1849), un'attrice di grande temperamento drammatico, tra le più apprezzate all'epoca. Di essa George Sand scriveva a un'amica: «Posso dirti che ne sono folle, senza togliere nulla alla mia tenerezza per te». Le affidò nel 1840 il ruolo da protagonista nel suo dramma Cosima ou la haine dans l'amour. La Dorval, già amante di Alfred de Vigny, si legò poi con Jules Sandeau.
Nell'aprile del 1832 George Sand, che divenne suo nome anche nella vita, portò con sé da Nohant a Parigi la figlioletta Solange. Nello stesso tempo, il rapporto con Jules Sandeau si era raffreddato: in ottobre, la Sand si trasferì in Quai Malaquais, nella cosiddetta "mansarda blu", e nel marzo 1833 formalizzò la rottura sentimentale e letteraria con Jules. Lo stesso anno uscì Lélia, che divenne il romanzo dello "scandalo", definito "abominevole" dallo scrittore Jules Janin nel Journal des Débats, in quanto tratta di una donna che si dichiara apertamente inappagata dai suoi amanti.
Dopo Sandeau, George Sand ebbe alcune brevi e infelici storie sentimentali, prima con Prosper Mérimée, poi con Alfred de Musset, relazione appassionata e tempestosa, con reciproci tradimenti; i due si erano conosciuti nel giugno del 1833 presso amici comuni quando Musset, dopo aver letto Lélia, le scrisse di essere innamorato di lei. A dicembre partirono insieme per l'Italia: a Genova George Sand si ammalò di una malattia che trascinò fino a Venezia, dove alloggiarono dal 1º gennaio 1834: George passava a letto le sue giornate, curata dal giovane medico veneziano Pietro Pagello, mentre Musset passava le notti con alcune prostitute. Tuttavia anche il poeta contrasse il tifo, che gli procurò febbre altissima e allucinazioni e venne assistito da George e da Pagello, che intanto era divenuto amante della scrittrice.Una volta che fu guarito e si rese conto della nuova situazione, in maggio Musset tornò subito in Francia, mentre la Sand, affittato un appartamento a Venezia, lavorò a nuovi romanzi, come Leone Leoni, André, Le Secrétaire intime, Jacques e le Lettres d'un voyageur, continuando la relazione con Pagello. In agosto, Sand e Pagello partirono insieme per Parigi; tuttavia il medico veneziano non era convinto della storia con George Sand e, in particolare, del trasferimento in Francia, in ambienti ai quali si sentiva estraneo; così, qualche mese dopo, ritornò definitivamente a Venezia.Musset e George Sand si legarono nuovamente, poi si lasciarono definitivamente nel marzo del 1835: di questo intenso rapporto resta l'epistolario e il racconto della loro vicenda fatto dalla Sand nel romanzo Elle et lui. Inoltre George Sand aveva preso la decisione di divorziare dal marito, rivolgendosi nel 1835 all'avvocato Michel de Bourges. La causa con il barone Dudevant si concluse positivamente con il divorzio, dichiarato il 16 febbraio 1836. Affascinante conversatore, de Bourges aveva subito sedotto la scrittrice ed ebbe una funzione decisiva a formare e indirizzare i suoi interessi politici verso le idee democratiche radicali. La Sand fu travolta dalla personalità di questo avvocato e gli propose di vivere con lei, ma la loro relazione durò solo un anno, ostacolata dal fatto che de Bourges era sposato e non intendeva abbandonare la sua famiglia.
La rottura con de Bourges fu dolorosa ma la Sand si consolò con diversi brevi amori; si legò con Félicien Mallefille (1813-1868), il precettore del figlio Maurice a Nohant nel 1837, fino a quando conobbe Fryderyk Chopin, famoso musicista già malato di tubercolosi e reduce a sua volta dalla rottura del fidanzamento con la ricca ereditiera Maria Wodzińska. La loro relazione ebbe inizio nell'estate del 1838: George, il figlio Maurice e Chopin partirono in novembre per Palma di Maiorca e di qui raggiunsero poi la certosa di Valldemossa. Tornati a Marsiglia nel febbraio del 1839, vi rimasero per tre mesi, per ripartire in giugno per Nohant.Sand confessò di aver avuto per l'artista "una sorta di adorazione materna", e la loro convivenza si stabilì con la presenza costante dei suoi due figli, sia a Nohant sia a Parigi. Chopin non si trovava a suo agio con gli amici frequentati da Sand in quel periodo, quasi tutti repubblicani e socialisti, e la sua salute delicata lo rendeva instabile e apparentemente capriccioso. Si è detto che il protagonista del romanzo pubblicato dalla Sand nel 1847, Lucrezia Floriani, il principe Karol, "esclusivo nei suoi sentimenti e nelle sue esigenze", celasse la figura del musicista, ma la Sand smentì la circostanza.I difficili rapporti tra Maurice e Chopin e la malcelata attrazione di questi per Solange contribuirono a porre fine alla relazione. Quando il figlio minacciò di lasciare la famiglia, la madre si oppose fermamente: «Questo non poteva e non doveva succedere. Chopin non accettò il mio intervento legittimo e necessario. Abbassò la testa e disse che non l'amavo più». Chopin lasciò Nohant nel novembre del 1846 per ritornare a Parigi; la relazione con Sand durò comunque fino a quando Solange sposò nella primavera del 1847 lo scultore Jean-Baptiste Clésinger: lo stesso Clésinger fu l'autore del monumento funebre di Chopin nel cimitero di Père-Lachaise. La Sand rivide per l'ultima volta il musicista nel marzo del 1848: «Strinsi la sua mano tremante e ghiacciata. Volevo parlargli, lui scappò via». Le lettere che i due amanti si scambiarono furono distrutte da George Sand.
Originaria di una famiglia bonapartista, senza aver manifestato precise posizioni politiche, l'incontro con Jules Sandeau e gli avvenimenti della Rivoluzione del 1830 la portarono su posizioni repubblicane. Mostrò anche di apprezzare le posizioni liberali di Lamennais, che aveva ripudiato le concezioni clericali della sua gioventù per abbracciare un democratismo molto avanzato, e collaborò al suo giornale Le Monde, pubblicandovi le Lettres à Marcie, nelle quali Sand prendeva posizione per l'emancipazione femminile e dimostrava una spiccata simpatia per le idee socialiste, tanto da andare oltre i programmi riformatori di Lamennais.Nel 1835 George Sand conobbe Pierre Leroux attraverso il quale si orientò decisamente verso il socialismo umanitario, considerato dal Leroux la vera realizzazione del primitivo messaggio evangelico, tanto da rompere i rapporti con la conservatrice Revue des Deux Mondes, con la quale la Sand collaborava. Con lui e con Louis Viardot fondò nel 1841 La Revue indépendante dove pubblicò i romanzi Horace, Consuelo e La contessa di Rudolstadt, e con altri la rivista di opposizione al regime di Luigi Filippo L'Éclaireur de l'Indre.
Appoggiò i tentativi di unificare le diverse correnti del movimento operaio, scrivendo a questo proposito Le Compagnon du tour de France, ispirato alla figura dell'attivista socialista Agricol Perdiguier. Collaborò poi a La Réforme di Louis Blanc, pubblicandovi Le Meunier d'Angibault, elogiò l’Histoire de la Révolution française di Blanc, e incoraggiò i tentativi artistici di Savinien Lapointe, Charles Magu, Charles Poncy, i cosiddetti "poeti operai"; a questi ultimi, Sand dedicò i Dialogues familiers sur la poésie des prolétaires, pubblicati nel 1842 sulla Revue indépendante. Questi inoltre fornirono inoltre il modello di alcuni personaggi dei romanzi di George Sand; ne La palude del diavolo (La mare au diable) e ne Les maîtres sonneurs viene sottolineato e contrapposto l'ozio infingardo e l'immoralità dei grandi proprietari alla dignitosa laboriosità dei modesti artigiani.
Sand, come il figlio Maurice, che era all'epoca il sindaco di Nohant, fu favorevole alla Rivoluzione parigina del febbraio 1848, che aveva proclamato la Repubblica, vedendola come l'espressione di una rigenerazione di massa. Ma la rivoluzione non chiedeva soltanto un cambiamento istituzionale, ma rivendicava invece anche profonde riforme sociali e, nella contrapposizione dell'anima popolare rivoluzionaria a quella borghese riformista, la Sand prese posizione a suo modo: «Sono comunista così come si era cristiani nell'anno 50 della nostra era. Il comunismo è per me l'ideale delle società in progresso, la religione che vivrà tra qualche secolo. Non posso dunque aggrapparmi a nessuna delle formule di comunismo attuali, perché esse sono tutte piuttosto dittatoriali e credono di potersi affermare senza il concorso dei costumi, delle abitudini, delle convinzioni. Nessuna religione si stabilisce con la forza».Quando Eugénie Niboyet, redattrice del giornale La Voix des femmes, avanzò la sua candidatura alle prossime elezioni per l'Assemblea Nazionale Costituente, Sand rifiutò, esprimendo con una lettera aperta tutti limiti del suo già moderato femminismo. Dichiarò che le donne facevano bene ad appoggiare la rivoluzione e le profonde riforme che si volevano introdurre, ma esse non avrebbero dovuto impegnarsi in prima persona. Nella sua valutazione, la condizione della subordinazione femminile riguardava soltanto le donne sposate, che proprio con il matrimonio venivano a cadere sotto la dipendenza del marito: «Essendo la donna sotto la tutela e nella dipendenza dell'uomo nel matrimonio, è assolutamente impossibile che presenti garanzie d'indipendenza politica, a meno di spezzare individualmente e nel disprezzo di tutte le leggi e dei costumi, questa tutela che i costumi e le leggi consacrano. Dirò tutto il mio pensiero su questo famoso affrancamento della donna di cui si è tanto parlato in questi anni. Credo sia facile e immediatamente realizzabile, nella misura in cui lo comporta lo stato dei nostri costumi. Consiste semplicemente nel ridare alla donna i diritti civili che solo il matrimonio le sottrae, che il celibato solo le conserva: errore detestabile della nostra legislazione che pone effettivamente la donna nella cupida dipendenza dell'uomo, e che fa del matrimonio una condizione d'eterna minorità».
Si dichiarò pessimista sulla possibilità di sopravvivenza della Repubblica, sia per le divisioni nel campo repubblicano, sia per la permanenza, nella popolazione delle campagne, soprattutto, di idee profondamente conservatrici che le elezioni a suffragio universale maschile avrebbero confermato. Con Viardot pubblicò la rivista La Cause du peuple e, nel Bulletin de la République, il 15 aprile, alla vigilia delle elezioni, scrisse di essere favorevole a mantenere con le armi il governo provvisorio repubblicano-socialista anche in caso di sconfitta elettorale. Le elezioni segnarono infatti il successo delle forze moderate, repubblicane e monarchiche, che ottennero così la maggioranza nell'Assemblea nazionale. Il popolo parigino non accettò la sconfitta elettorale e insorse per difendere la Rivoluzione: il 15 maggio 1848 i manifestanti invasero l'assemblea, minacciando i deputati conservatori. La reazione non si fece attendere e i dirigenti repubblicani e socialisti furono arrestati, mentre George Sand poté ritirarsi a Nohant indisturbata. Il massacro guidato dal generale Cavaignac, conseguente a una nuova rivolta provocò migliaia di morti e di arrestati: «Sono desolata, non ho bisogno di dirvelo, e non credo più nell'esistenza di una repubblica che comincia con l'uccidere i suoi proletari. Ecco una strana soluzione al problema della miseria [...] Da maggio, mi sono messa in prigione da sola, nella mia casa».Divenuta una Repubblica presidenziale con l'elezione di Luigi Bonaparte, la Sand apparve rassegnata agli eventi: «Sono ridivenuta molto calma, non so nemmeno perché. È successo vedendo la grande maggioranza del popolo votare per Luigi Bonaparte. Mi sono sentita come rassegnata di fronte a questa volontà del popolo che sembra dirci - "Io non voglio andare più presto di così, e prenderò il cammino che preferirò" - Così io ho ripreso il mio lavoro come un buon operaio che torna ai suoi impegni». Era anche difficile reagire nel solo modo in cui ella avrebbe potuto esprimersi al meglio, con gli scritti, dal momento che in Francia era calata una pesante censura: «Non mi è possibile scrivere nei giornali il minimo articolo di insegnamento in questo momento. Appena appena, e lasciando molta della mia pelle nelle cesoie della censura, posso tentare qualcosa in teatro. È una predicazione sotto altra forma».Dopo il colpo di Stato di Napoleone III, Sand chiese e ottenne dall'Imperatore due udienze, ottenendo solo qualche riduzione di pena per alcuni detenuti, esponendosi per altro a diverse critiche dai suoi amici, per essersi piegata a trattare con il dittatore, alle quali la Sand rispose di non aver mutato affatto le proprie idee e di non essersi guadagnata alcun trattamento di favore dal nuovo Regime; tuttavia la scrittrice si adeguò al conformismo diffuso che fu una caratteristica dell'opinione pubblica del Secondo Impero. L'unica presa di posizione, in parte contro-corrente, nell'Impero corrotto e clericale di Napoleone III e dell'imperatrice Eugenia, fu l'attacco portato dalla Sand al potere pontificio. Sostenuta in questo dal principe Napoleone Giuseppe, cugino dall'Imperatore, moderatamente liberale e anticlericale, pubblicò i romanzi Daniella nel 1857 e Mademoiselle La Quintinie nel 1863. George Sand individuò nella Chiesa cattolica un pericoloso potere che, cercando di imporre «verità» dogmatiche e indiscutibili, attentava alle libertà individuali. La Chiesa reagì nel 1863 mettendo all'Indice tutte le sue opere.
Nel suo ritiro di Nohant, George Sand passò il Natale del 1849 con l'incisore Alexandre Manceau (1817-1865), invitato dal figlio Maurice: contro i desideri dello stesso Maurice, Manceau fu l'ultimo amante e compagno di vita della scrittrice, oltre che suo segretario. Da una sua incisione, Thomas Couture trasse il ritratto della Sand e fu anche illustratore del libro di Maurice Dudevant Masques et bouffons. Egli tenne anche, dal gennaio 1852, un diario della sua vita in comune con la Sand, che questa continuò dopo la morte del suo compagno.Nel 1864, dopo quattordici anni di convivenza a Nohant, Maurice gli chiese di lasciare la villa per far posto a sua moglie Lina Calamatta. George Sand volle allora seguire il suo compagno, lasciando Nohant per stabilirsi con Manceau nella sua casa di Palaiseau: qui l'incisore, malato di tubercolosi, morì il 21 agosto 1865. Tornò poi a Nohant, da dove non si mosse che raramente per qualche viaggio a Parigi o per visitare Gustave Flaubert nella sua residenza di Croisset.
Nel 1870, l'incoscienza di Napoleone III portò la Francia in guerra con la Prussia, fra l'apparente entusiasmo di molti francesi; George Sand era tuttavia piuttosto scettica: «Se questo bell'entusiasmo fosse sincero, Parigi è pazza. Capisco lo sciovinismo, quando si tratti di liberare un popolo, come la Polonia o l'Italia, ma tra Francia e Prussia, in questo momento c'è solo una questione di amor proprio, cioè chi abbia i fucili migliori». Alla sconfitta di Sedan, il 4 settembre 1870 Parigi proclamava la Repubblica: George Sand criticò il radicale Léon Gambetta, che intendeva proseguire a ogni costo la guerra contro i prussiani, che continuavano l'avanzata verso Parigi, appoggiando l'anti-giacobino e conservatore Adolphe Thiers.
Firmato un armistizio che salvava Parigi dall'occupazione prussiana, i francesi andarono alle urne per eleggere la nuova Assemblea nazionale, che diede al paese una maggioranza conservatrice, formata da monarchici e repubblicani moderati, mentre Parigi si confermava giacobina e socialista. Capo del governo, che si costituiva a Versailles, per timore dei parigini, diventava Thiers, con soddisfazione della Sand, che sperava che questi evitasse tanto il ritorno dei monarchici quanto il trionfo della sinistra. Il primo provvedimento di Thiers fu quello di disarmare la capitale, dove la Guardia nazionale era schierata a favore dei radicali. Al tentativo di Thiers, Parigi insorse e il 28 marzo 1871 proclamò la Comune. I giorni del 1848 erano ormai lontani per la Sand, che allora aveva ammesso il diritto di Parigi di difendere la sua rivoluzione contro il voto della Francia contadina e tradizionalista: condannò l'uccisione dei cinquanta ostaggi della Comune, e giustificò il massacro di 30.000 parigini ordinato da Thiers ed eseguito da MacMahon.
Tornò a collaborare con la Revue des Deux Mondes, pubblicandovi nel 1871 Le Journal d'un voyageur pendant la guerre e cominciò a pubblicare articoli nella rivista protestante Le Temps. La tragedia di Parigi aveva lasciato un segno profondo; infatti i suoi amici di un tempo in parte si erano distaccati, altri erano morti, e Sand s'isolò nel confortevole rifugio di Nohant: «È il momento di raccogliersi, di obbedire al proprio sentimento individuale, di sfuggire all'ebbrezza collettiva e di esprimere ciò che si ha dentro isolandosi da ogni influenza esterna del momento».Era consapevole che la sua ispirazione si era inaridita e che ormai scriveva di tecnica e di esperienza: «La facilità aumenta con l'età, perciò io non mi permetto di lavorare più di due o tre mesi all'anno, altrimenti diventerei meccanica e credo che i miei prodotti mancherebbero della necessaria consapevolezza». Dedicò alle nipoti le Novelle di una nonna (Contes d'une grand-mère).
La sua salute, superati i settant'anni, si mantenne comunque buona; soltanto negli ultimi mesi cominciò a soffrire di violenti dolori intestinali: «mi domando dove sto andando e se non bisogna aspettarsi una rapida partenza una di queste mattine». Un'occlusione intestinale le fu fatale e George Sand, dopo una lunga agonia, si spense l'8 giugno 1876. Per volontà della figlia Solange ebbe funerali religiosi, che le furono concessi con qualche perplessità dall'arcivescovo di Bourges, e fu sepolta nel piccolo cimitero di Nohant.
La pluridecennale carriera di Sand, che va dal 1830 al 1876, è caratterizzata da una vasta e variegata produzione letteraria, comprendendo infatti 143 tra romanzi e racconti, 49 scritti vari e 24 commedie. Sand, che era solita scrivere di notte, ha pubblicato le sue opere principalmente con Lacoue-Hetzel (1853-1855) e con Levy (1856-1897). Alcuni volumi dei suoi scritti vennero editi postumi e spesso revisionati dal figlio Maurice. Fu l'unica donna scrittrice del XIX secolo con ampia visibilità, epoca nella quale, spinta anche dalla rivoluzione industriale, nacque la letteratura popolare, a intraprendere la carriera letteraria, in una contesto culturale che vedeva scrittori come Honoré de Balzac, Victor Hugo, Alexandre Dumas e Eugène Sue. Le sue posizioni politiche e i temi sociali affrontati in alcuni dei suoi romanzi sono stati ancora più contrastati dal potere, nonostante l'amplia diffusione delle sue idee nella società.
Dopo il primo romanzo Rose et Blanche del 1831 con J. Sandeau, pubblicò una serie di romanzi detti "passionali", a carattere romantico, come Indiana (1832), con il quale assunse nome di George Sand, Lélia (1833) e Mauprat (1837); questi, che ebbero grande successo, furono caratterizzati dalla finezza psicologica dei personaggi e dalla forte carica idealistica di Sand, che sosteneva i "diritti dell'anima" e della passione amorosa contro le convenzioni sociali. A questa serie di romanzi, seguirono quelli in cui Sand, votata all'ideologia socialista e in gran parte influenzata da Pierre Leroux, si concentrò maggiormente su ideali di fraternità e di uguaglianza, sconfinando nel misticismo sociale; Sand era convinta che l'azione del popolo potesse rigenerare la società e auspicava un ritorno agli elementi della cultura popolare, avvicinandosi spesso all'etnologia. Tra gli scritti di questo periodo vi sono Spiridion (1839) Le compagnon du tour de France (1840) e Consuelo (1842).Tra le sue opere più conosciute e apprezzate vi sono i cosiddetti romanzi "campestri", come La palude del diavolo (La mare au diable, 1846), François le Champi (1848) e La piccola Fadette (La petite Fadette, 1849), influenzati dalle sue esperienze d'infanzia nella campagna di Nohant; questi, che descrivono in maniera notevole le tradizioni e i costumi dei contadini, rappresentano inoltre gli scritti più sereni di tutta la sua opera. Numerose sono le opere autobiografiche; tra queste, oltre alla corposa corrispondenza, che consta di oltre 2.000 lettere e venne pubblicata nella seconda metà del ventesimo secolo da Georges Lubin, vi sono Lei e lui (Elle et Lui, 1859), riguardante la sua relazione con de Musset, e in particolare Storia della mia vita (Histoire de ma vie, 1855). Gli ultimi romanzi della sua vita furono caratterizzati da temi sulla natura; ad esempio Les beaux messieurs de Bois-Doré (1857), Le marquis de Villemer (1860) e Jean de la Roche (1860-61).Tra la sua vasta produzione vi sono anche 31 opere teatrali, le cui rappresentazioni si svolgevano nel suo piccolo teatro privato nella tenuta di Nohant; molte delle quali vennero poi riprodotte nei maggiori teatri di Parigi. Queste commedie di costume erano spesso serie e didattiche ed ebbero notevole successo, nonostante non fossero apprezzate dalla critica. Inoltre Sand ha scritto numerose critiche letterarie e testi politici, vicini in particolare alle idee socialiste.
Notevole fu la produzione letteraria della scrittrice, sotto il nome di George Sand, che va dal 1830 al 1876, anno della sua morte:
In letteratura vi sono frequenti riferimenti alle opere di George Sand, come in Possessione di Antonia Susan Byatt. Il poeta statunitense Walt Whitman ha confessato che Consuelo è il suo romanzo preferito e inoltre il seguito di questo, La contessa di Rudolstadt, ha avuto influenza diretta su di lui. Elizabeth Barrett Browning ha scritto due poesie, To George Sand: A Recognition e To George Sand: A Desire. Stepan Verchovenskij, personaggio del romanzo I demoni di Fëdor Dostoevskij, traduceva le opere di George Sand nel suo periodico, prima che questo venissero successivamente sequestrato dal governo russo nel 1840. Elementi riconducibili alla scrittrice sono presenti anche in Netočka Nesvanova. George Sand fa anche un'apparizione in Zorro. L'inizio della leggenda di Isabel Allende, interpretando una giovane ragazza innamorata di Diego de la Vega (Zorro). Nella prima parte della trilogia La costa dell'utopia di Tom Stoppard, Voyage, vi sono numerosi riferimenti a Sand. Nel primo episodio dell'"Overture" di Dalla parte di Swann, il primo romanzo di Alla ricerca del tempo perduto di Marcel Proust, un giovane e sconvolto Marcel è calmato da sua madre secondo quello che ha letto in François le Champi, un romanzo che, nella storia, era parte di un regalo di sua nonna, che comprendeva anche La palude del diavolo, La piccola Fadette e Les Maîtres Sonneurs.Nel cinema, L'eterna armonia (A Song to Remember) di Charles Vidor, con Merle Oberon nelle vesti di Sand, e Chopin amore mio (Impromptu) di James Lapine, con la scrittrice interpretata da Judy Davis, trattano della storia d'amore tra Sand e Chopin; in Estasi (Song Without End) dello stesso Vidor e di George Cukor, pellicola biografia su Franz Liszt, è presente un cameo di Patricia Morison che interpreta Sand. Nel 1999 Juliette Binoche ha interpretato per il cinema la figura di George Sand nel film I figli del secolo (Les Enfants du Siècle), diretto da Diane Kurys, una biografia romanzata e centrata soprattutto sulla storia d'amore che l'autrice ebbe con de Musset; la sceneggiatura di questa pellicola è tratta dalla corrispondenza epistolare dei due scrittori. Giorgio Albertazzi fu il regista di una serie TV intitolata George Sand.In musica, Cole Porter nel 1933 ha composto la canzone George Sand, dove si narra l'amore della scritrice per de Musset, per il musical Nymph Errant. Nel 2007 Céline Dion, nel suo album dedicato alla poesia femminile D'elles, incide la lettera di George Sand a Alfred de Musset del 12 maggio 1834, musicata da Erick Benzi. George Sand è inoltre un brano di François Hadji-Lazaro, inserito nell'album François détexte Topor del 1996. Catherine Lara ha invece inciso un disco intitolato Sand et les romantiques. Gli Ambrosia hanno scritto la canzone Danse With Me, George (Chopin's Plea), basandosi sul rapporto tra Chopin e la scrittrice.
José Gutiérrez Álvarez, Paul B. Kleiser, Le sovversive, Bolsena, Massari, 2005, ISBN 88-85378-63-3.
(FR) Elme Marie Caro, George Sand, Parigi, Librairie Hachette, 1887, SBN IT\ICCU\TO0\0981044.
(FR) George Sand, Histoire de ma vie, Parigi, Gallimard, 1970, ISBN 2-07-010513-X.
(FR) George Sand, Œuvres autobiographiques, Parigi, Gallimard, 1971, ISBN 2-07-010644-6.
(FR) George Sand, Correspondance (26 volumi), Parigi, Garnier, 1964-1991, ISBN 2-7370-0180-3.
(FR) George Sand, Il castello delle Desertés, a cura di Gerardo Guccini, Milano, Ubulibri, 1990, ISBN 978-88-02-90097-1.
 Tad Szulc, Chopin in Paris: the Life and Times of the Romantic Composer, New York, Scribner, 1998, ISBN 0-684-82458-2.
(EN) Bibliografia di George Sand, su Internet Speculative Fiction Database, Al von Ruff. 
 Bibliografia italiana di George Sand, su Catalogo Vegetti della letteratura fantastica, Fantascienza.com. 
(EN) Spartiti di George Sand / George Sand (altra versione), su International Music Score Library Project, Project Petrucci LLC. 
(FR)  Georgesand.culture.fr, sito realizzato dal ministero della Cultura francese
