
Le Pasque veronesi furono un episodio di insurrezione della città di Verona e dei suoi dintorni contro le truppe di occupazione francesi, comandate dal generale Napoleone Bonaparte. Furono così chiamate anche per assonanza con i Vespri siciliani. La rivolta, scoppiata per via dell'oppressione francese in città (durante il loro soggiorno a Verona vi furono confische di beni ai cittadini e complotti per tentare di rovesciare l'amministrazione locale) iniziò la mattina del 17 aprile 1797, Lunedì dell'Angelo: la popolazione esasperata riuscì a mettere fuori combattimento più di mille soldati francesi, soprattutto nelle prime ore della battaglia, mentre i militi francesi cercavano di rifugiarsi nei castelli della città, successivamente presi d'assalto. L'insurrezione terminò il 25 aprile 1797 con l'accerchiamento della città da parte di 15.000 soldati: le conseguenze a cui la città e i cittadini dovettero far fronte furono principalmente il pagamento di ingenti somme e le razzie di opere d'arte e di beni.
La ricostruzione dell'esatto andamento degli eventi ha dato vita ad un dibattito e alla nascita di alcune controversie dovute ad alcune differenze tra ciò che riportano le fonti veronesi e quelle francesi che si sono protratte fino agli anni 2000 investendo anche il dibattito politico locale.
Le Pasque veronesi furono un episodio del più vasto movimento delle insorgenze antifrancesi e antigiacobine, che scoppiarono in tutta la penisola italiana dal 1796 al 1814, assieme alla lotta dell'Armata della Santa Fede che, guidata dal cardinale Ruffo, riuscì nella riconquista del regno di Napoli, le azioni delle bande Viva Maria in Toscana e Liguria, e le vittorie di Andreas Hofer in Trentino e Alto Adige. Questi moti furono numerosi, si trattò quindi di un fenomeno vasto: le stime, da parte di storici di area cattolica, parlano di almeno 280.000 insorti e 70.000 morti.Queste rivolte contro la dominazione francese, secondo la storiografia di parte cattolica italiana, ebbero come principale miccia la politica religiosa francese di ispirazione giacobina, contraria dunque ai valori sentiti come fondamentali dalla componente più legata alla Chiesa cattolica nella società italiana di quel periodo.
L'obiettivo di Napoleone, già dalla primavera del 1796, era completare la conquista della ricca Lombardia, annettendo le province di Bergamo e Brescia (all'epoca parte della Repubblica di Venezia). In effetti le truppe francesi, inizialmente accolte con l'impegno di una breve sosta, erano già presenti alla fine dell'anno a Brescia e Verona: in tal modo anche se le due città erano ancora sotto il dominio veneto, si crearono le premesse per gli eventi dell'anno successivo. A Verona in particolare i francesi giunsero il 1º giugno 1796, occupando i forti militari e alcuni edifici per il ristoro delle truppe, nonostante la Repubblica Veneta avesse dichiarato la propria neutralità. I rapporti tra la popolazione e i reparti veneti da una parte, e le truppe francesi dall'altra, si dimostrarono difficili sin dall'inizio. Bergamo invece resisteva ancora all'attacco francese.
Alessandro Ottolini, podestà di Bergamo e patriota che aveva offerto 10.000 uomini per la difesa della Nazione Bergamasca, a fine dicembre dovette accettare la richiesta del generale Louis Baraguey d'Hilliers di approntare degli alloggi per le sue truppe all'interno della città, poiché essendo senza soldati non avrebbe potuto resistere alle forze francesi e poiché la neutralità veneta, ovviamente, non consentiva un attacco.All'arrivo delle milizie francesi Ottolini fece chiudere l'accesso al castello, ma Baraguey d'Hilliers riferì che aveva ricevuto l'ordine di presidiare il castello e la fortezza, e che di conseguenza avrebbe dovuto concedere ai suoi soldati l'ingresso in quegli edifici: come già i podestà di Brescia e Verona, anche Ottolini fu obbligato ad acconsentire. Il generale francese comunque non tolse i vessilli di San Marco, dato che ufficialmente anche questa città permaneva sotto il controllo veneto.La fase successiva del piano di Napoleone prevedeva il cambiamento di regime in tutta la regione tramite l'affidamento dell'amministrazione ai giacobini lombardi, che avrebbero dovuto successivamente creare una repubblica (che avrebbe compreso i territori sino a Verona, o addirittura sino a Padova) legata alla Francia. Quando l'informazione segreta giunse alle orecchie di Ottolini, questi provvide subito ad informare il provveditore. Francesco Battaia, persona dal carattere esitante nel compiere azioni di forza, gli rispose che doveva assicurarsi che l'informazione fosse veritiera. Ottolini grazie ad una spia riuscì in breve tempo ad avere la conferma delle intenzioni di Napoleone, ma ciononostante Battaia non fece nulla.L'opera di "democratizzazione" di Bergamo fu iniziata da François Joseph Lefebvre, succeduto a Baraguay d'Hilliers, in quanto i giacobini locali erano troppo pochi. Napoleone ricordò al generale che la democratizzazione doveva apparire volontà della popolazione: il generale, allora, mentre teneva occupato Ottolini, chiamò una rappresentanza di cittadini perché dichiarassero decaduto il governo della Serenissima. Questi protestarono ma furono obbligati a firmare. Ottolini nel contempo aveva richiamato alcune compagnie militari dalla provincia, e questa sua azione venne utilizzata come pretesto per l'occupazione della città. Bergamo diveniva ufficialmente la prima città sottratta al dominio di Venezia, e Ottolini fu obbligato a abbandonarla.
Il passo successivo doveva essere la democratizzazione di Brescia. In questo caso, anche se la città era già sotto il parziale controllo francese, l'operazione avrebbe dovuto essere condotta, almeno in apparenza, dai giacobini, dato che nel caso bergamasco l'azione francese era stata troppo evidente. Il 16 marzo colonne di soldati composte in parte da giacobini lombardi e in parte da soldati francesi partirono alla volta di Brescia. Il podestà, Giovanni Alvise Mocenigo, avrebbe voluto portare un attacco alla colonna nemica, ma venne fermato dal Battaia, preoccupato dall'eventuale uso della forza.Due giorni dopo duecento uomini entrarono a Brescia e, con l'aiuto dei giacobini locali, vinsero le poche resistenze. Il primo provvedimento fu la cacciata di Battaia, che si rifugiò a Verona. Nonostante la mancanza di favore nella popolazione, i giacobini riuscirono, con l'aiuto francese, a "democratizzare" il contado, ed il 28 marzo anche la città di Crema. Non riuscirono invece in Val Trompia e soprattutto in Valle Sabbia e sulla Riviera occidentale del Garda, che si preparavano a resistere armate contro i francesi e i giacobini della città.
Il provveditore Battaia giunse a Verona il 22 marzo, e subito fece riunire il consiglio, al quale parteciparono anche alcuni capi militari (il conte Pompei, Ernesto Bevilacqua, Antonio Maffei, Marcantonio Miniscalchi, Ignazio Giusti, Francesco Emilei) e Alessandro Ottolini. Durante il consiglio Maffei, Ottolini ed Emilei si batterono per convincere gli altri membri dell'importanza della riconquista dei territori perduti, senza rendersi conto che in quel momento era più importante provvedere alla difesa della Nazione Veronese, prevedibile obiettivo successivo dei giacobini. Battaia invitò alla prudenza, ma il conte Emilei gli ricordò che la resistenza passiva aveva già portato alla perdita di Brescia, e i cittadini veronesi erano pronti a prendere le armi contro i giacobini lombardi. Battaia, appena comprese che i presenti erano dell'opinione di Emilei, cambiò idea, e venne quindi deciso all'unanimità di provvedere alla difesa dei confini veronesi.Si passò subito all'opera: Miniscalchi assunse il comando delle difese lungo la linea del Lago di Garda, mentre a Bevilacqua fu assegnato quello della linea tra Villafranca di Verona e il confine con Ferrara. Tra le due linee venne posizionato Maffei.
Nel contempo era tornato a Verona il conte Augusto Verità, il quale era sempre stato in ottimi rapporti con i francesi, e quindi propose di assicurarsi la neutralità francese prima dello scontro con i giacobini. Venne quindi scritta e consegnata al generale Antoine Balland (comandante delle truppe francesi a Verona) la seguente lettera:
In sostanza si chiedeva l'autorizzazione a difendere i confini veronesi dagli aggressori, quindi il generale fu costretto ad acconsentire, poiché, in caso contrario, sarebbe stato come ufficializzare la venuta meno autorità della Serenissima sui suoi territori. Bonaparte, che condivideva la scelta di Balland, informò il Senato veneziano che le truppe francesi non si sarebbero immischiate e che si doleva di quanto successo a Bergamo e Brescia. La risposta di Balland suscitò grande approvazione tra i veronesi per la difesa del proprio territorio.
Inizialmente i capi militari furono mandati a difendere i confini praticamente senza uomini, però le cernide poterono offrire 6.000 uomini, inoltre arrivarono numerosi volontari, in particolare dalla Valpolicella.
Il 23 marzo giunse a Verona la notizia che era partita da Brescia una spedizione di 500 soldati giacobini diretti a Peschiera del Garda o Valeggio sul Mincio: gli ufficiali e le truppe si affrettarono così a prendere le posizioni. Miniscalchi si portò a Colà, piccolo borgo sopra le colline di Lazise, Giusti a Povegliano Veronese e Bevilacqua a Cerea, mentre Maffei raggiunse Valeggio, da dove poté constatare che i nemici non erano ancora in vista, e poté quindi rischierare con più ordine le sue truppe. A lui si unirono anche 24 fanti provenienti da Brescia e 40 cavalleggeri croati arrivati da Verona (insieme a due cannoni). Il 27 marzo decise di inviare un corpo di esplorazione, mentre, nel frattempo, a Castelnuovo del Garda si erano riuniti 1.500 volontari.
La notizia dei movimenti delle truppe nel veronese arrivò sino nelle valli bergamasche, dove scoppiarono numerose rivolte contro gli occupanti. Il 29 marzo si sollevò pressoché tutta la zona montuosa bergamasca, tanto che gli insorti, cacciati i francesi, decisero di puntare su Bergamo. Negli stessi giorni, nel bresciano, insorse la popolazione di Salò, esortata alla resistenza dallo stesso Battaia, che assicurò per lettera l'invio di munizioni e di 80 dragoni. La lettera ebbe l'effetto di entusiasmare la popolazione, che riuscì a ricollocare le insegne del Leone di San Marco e a far fuggire i giacobini dalla città. Poco dopo insorsero anche gli abitanti di Maderno, Toscolano, sulla sponda bresciana del Benaco e Vobarno in Valle Sabbia. Mille uomini tra giacobini lombardi, soldati polacchi e francesi radunati a Brescia furono inviati a Salò. Questi si scontrarono con gli insorti a Villanova, poco lontano dalla cittadina gardense, ma di fronte allo scarseggiare delle munizioni dovettero ben presto ritirarsi a Salò. Un secondo scontro fu vinto dai salodiani grazie all'attacco su tre lati dei montanari della valle Sabbia: tra le truppe nemiche ci furono 66 morti e numerosi prigionieri, tra cui anche alcuni capi dei giacobini. Anche le popolazioni della Val Trompia, in particolare quelle dell'alta valle delle comunità di Bovegno, Collio e Pezzaze, erano insorte armate e i francesi con i loro alleati giacobini furono fermati a Carcina alle porte della Val Trompia dove si combatté accanitamente e con numerosi morti da ambo le parti.
Battaia, come aveva promesso, il 30 marzo inviò 80 dragoni; nel frattempo gli insorti di Calcinato e Bedizzole cacciavano i giacobini locali, sbloccando così la strada per Salò ai dragoni, che quindi raggiunsero Salò catturando numerosi giacobini in fuga.
Nel frattempo un attacco veronese a Desenzano non ebbe fortuna: le notizie delle fortunate insorgenze nelle valli bergamasche e bresciane, a Lonato e a Salò portarono eccitazione nei territori della Repubblica Veneta. Lo stesso giorno però i francesi attaccarono gli insorti che avevano circondato Bergamo e il giorno successivo si svolsero altre due battaglie: una vinta dai francesi ed una dagli insorti, che dovettero comunque ritirarsi sulle montagne ed arrendersi, data la evidente superiorità francese.
Maffei era deciso a marciare su Brescia, ma venne fermato da Battaia poiché la Francia, secondo lui, poteva utilizzare l'azione come pretesto per dichiarare guerra alla Serenissima. Avendo, il Maffei, l'appoggio dei rappresentanti del governo veneto in città, Iseppo Giovannelli e Alvise Contarini, ebbe il via libera ad avanzare, ma con l'ordine di fermarsi a 10 miglia da Brescia: le truppe marciarono superando il Mincio sino ad avvicinarsi alla città, dove, insieme agli insorti, bloccarono Brescia su tre lati.
Il generale Charles Edward Kilmaine (di origini irlandesi ma prestante servizio per la Francia) radunò a Milano 7.000 uomini e partì alla volta di Brescia, attaccando lungo il tragitto i borghi insorti e costringendoli alla resa. Intanto a Brescia il generale Landrieux minacciò Maffei di raggiungere Verona a colpi di cannone se egli non avesse sgomberato il campo, e, dopo due brevi scontri tra truppe venete e francesi l'8 e il 9 aprile Maffei decise di ritirarsi verso Verona.
Napoleone era convinto che le ultime forze della Repubblica Veneta si fossero concentrate nella piazzaforte di Verona. In effetti, nonostante gli ultimi eventi dimostrassero l'iniziativa presa dai francesi, la Serenissima continuava a proclamare la sua neutralità. Bonaparte inviò una spia a Verona, Angelo Pico, che raccolse attorno a sé circa 300 giacobini veronesi, per mettere in atto una congiura. Essi però vennero scoperti dalla polizia segreta, e l'11 aprile alcune pattuglie, che eccezionalmente entrarono in azione in pieno giorno, ne arrestarono per strada e nelle loro abitazioni la maggior parte, anche se Pico e altri capi riuscirono a sfuggire alla cattura rifugiandosi nei castelli di Verona in mano francese. Giovanelli andò a protestare vivamente, ma non gli fu data nemmeno risposta, ed anzi il comandante Balland, che si stava rifornendo di munizioni, ordinò di fortificare i castelli tanto che lui e Contarini, preoccupati, inviarono una lettera urgente al Senato e al Doge. Nel frattempo venivano soppresse dai francesi le ribellioni di Lonato e Salò.
Contarini e Giovanelli il 6 aprile mandarono Nogarola alla difesa del confini ad est di Verona, presso Isola della Scala, per proteggersi da eventuali attacchi alle spalle. Il 15 aprile la fortezza di Peschiera del Garda, in territorio veronese divenne formalmente possesso francese. Nel frattempo 400 polacchi marciavano verso Legnago, le cannoniere francesi attaccavano sul lago di Garda, movimenti nemici furono avvistati vicino a Cerea dove era posizionato Bevilacqua, e sulla via per Vicenza si era posto a presidio Giambattista Allegri.
A Castelnuovo truppe francesi chiesero accoglienza, vigendo ancora, almeno virtualmente, la neutralità. Quando però i soldati veneti si recarono in chiesa i francesi requisirono le armi lasciate fuori dall'edificio, e alla loro uscita furono fatti prigionieri, violando così ancora una volta la neutralità. Fu allora che Maffei ricevette l'ordine di abbandonare il Mincio, dato il notevole rischio di essere colti alle spalle.
A Verona il clima iniziava ad essere molto teso. Tra i cittadini crebbe anche il sospetto che gli ebrei potessero parteggiare per i francesi così che il ghetto venne accerchiato alla ricerca di armi. Un anonimo annota che il 16 aprile "il nostro ghetto è stato circondato dalla nostra gente armata, che arrestò tre ebrei, e trasportò tre casse di armi". Le fonti non fanno comunque accenno al ritrovamento di prove a sostegno di un effettivo coinvolgimento filo francese della popolazione ebraica veronese.
Nella notte fra il 16 e il 17 aprile 1797 fu affisso per le vie della città un manifesto a firma di Francesco Battaia che incitava i veronesi alla rivolta contro i francesi e contro i collaborazionisti locali. Il manifesto era apocrifo, in realtà fu opera di Salvadori su commissione di Landrieux, ed era una provocazione atta a fornire un pretesto ai francesi per occupare definitivamente la città. Nel manifesto si poteva leggere:
L'impostura sarebbe stata facilmente smascherabile, infatti il manifesto era già stato pubblicato a marzo da alcuni giornali, come il Termometro Politico e il Monitore Bolognese, inoltre Battaia in quel momento si trovava a Venezia. I rappresentanti veneti lo fecero rimuovere, e al suo posto venne pubblicato un nuovo manifesto che smentiva il precedente ed esortava la popolazione alla calma. Ma ormai l'insurrezione era già stata innescata, e nel pomeriggio ci furono già diverse risse.
La situazione degenerava di ora in ora: verso le ore 14 venne arrestato un artigliere veneto mentre negli stessi istanti presso un'osteria in via Cappello scoppiò una rissa tra un francese ed un croato. Il francese ebbe la peggio ed andò a rifugiarsi presso la propria pattuglia, che protestò vivamente. Fu allora che il popolo armato accorse in massa, e nel trambusto tra popolani e soldati partì un colpo di fucile che mise in fuga i francesi. Poco tempo dopo scoppiò un'altra rissa in un'osteria di piazza delle Erbe, mentre alcuni popolani furono fermati da ufficiali dell'esercito veneto prima che aggredissero le guardie ai ponti Pietra e Nuovo. I comandanti francesi diressero allora in città alcune truppe, ed inviarono in piazza Bra circa 600 uomini per controllare l'evolversi della situazione.Verso le 17, per ordine del generale Balland, venne aperto il fuoco dei cannoni di castel San Felice (quartier generale francese) e castel San Pietro, e numerosi colpi giunsero sino in piazza dei Signori. L'azione francese era causata dalla sicurezza dei comandanti di poter facilmente controllare l'insurrezione, che sarebbe stata utilizzata come pretesto per occupare ufficialmente la città.Il primo episodio dell'insurrezione si ebbe nella piazza d'Armi (piazza Bra), dove i 600 soldati francesi erano in sosta presso l'ospedale (dove oggi sorge palazzo Barbieri), mentre i soldati veneti si trovavano presso il Liston (circa 500 soldati) e sotto la Gran Guardia. Appena si udirono i primi colpi di cannone i francesi raccolsero le armi e si avviarono velocemente verso Castel Vecchio, mentre i soldati veneti stettero a guardare disorientati, e, poiché per mesi i loro comandanti avevano ricordato loro l'importanza della neutralità, non seppero come comportarsi, mentre i veronesi cominciarono a sparare dai palazzi circostanti, ferendo alcuni soldati.Lo storico Bevilacqua scrive che a misura che cresceva il rimbombo delle artiglierie, uscivano gli abitanti dalle proprie case correvano mal armati ad affrontare le pattuglie francesi, che con le baionette abbassate scorrevano la città, le quali si videro ben presto obbligate a cercare la loro sicurezza dandosi precipitosa fuga verso i castelli. Il popolo si accanì contro le truppe francesi sparse in tutta la città ed a guardia dei ponti. Numerosi soldati furono uccisi o fatti prigionieri, mentre quelli messi in fuga andarono a nascondersi negli alloggi dei compagni, dove barricarono le entrate: i popolani, per penetrare in quelle abitazioni, arrivarono al punto da salire sui tetti, mentre continuava il cannoneggiamento della città dai forti circostanti e da Castel Vecchio.
Francesco Emilei in quei momenti era accampato vicino a Lugagnano, pochi chilometri fuori dalla città, e appresa la notizia della rivolta mosse verso la città con i suoi soldati. Le porte della città erano però difese dai francesi, che la mattina avevano raddoppiato i presidi. Porta Vescovo venne facilmente conquistata da Coldogno, mentre con più fatica Nogarola conquistò Porta San Giorgio. Emilei dall'esterno della città conquistò Porta San Zeno e poté entrare con i 2.500 volontari delle cernide, i 600 soldati e due cannoni, che divise in 4 corpi, i quali furono mandati in luoghi diversi della città: di questi un corpo venne mandato fuori Porta Nuova per impedire la fuga dei francesi, un altro presso il bastione dei Riformati.I popolani armati di fucili, pistole, sciabole, ma anche di forconi e bastoni, erano scesi per le strade a dare la caccia ai francesi, uccidendone, ferendone e catturandone numerosi. Uno dei primi atti fu l'apertura delle carceri da cui numerosi soldati austriaci una volta liberati si unirono così alla rivolta.
Nel tardo pomeriggio i rappresentanti del governo veneto in città, Iseppo Giovannelli e Alvise Contarini, pensavano ancora di poter tornare al precedente stato di neutralità, mentre Emilei, appena conquistata Porta Nuova, decise di partire per Venezia per chiedere il soccorso dell'esercito veneto. I due rappresentanti invece tentarono un compromesso con l'autorità militare francese, interrompendo il suono delle campane e issando sulla torre dei Lamberti una bandiera bianca. Balland fece interrompere il bombardamento (anche se attorno Castel Vecchio la battaglia continuava, essendo isolato dai castelli di collina e non potendo quindi avere informazioni su quanto stava accadendo). Iniziarono così le trattative, che Balland cercava di tenere per le lunghe, poiché aspettava i rinforzi.La trattativa fallì e i governatori veneti cercarono allora inutilmente di calmare la popolazione. I governatori, spaventati per l'evolversi della situazione, nella riunione tra il 17 e il 18 aprile decisero di ritirarsi a Vicenza, e prima della partenza ordinarono che le truppe non prendessero parte alla battaglia. Da qui, il 18 aprile, Giovannelli e Contarini, secondo il piano esposto in riunione, si sarebbero diretti a Venezia, per chiedere aiuto al Senato. L'ordine venne eseguito, inizialmente, da Nogarola, Berettini e Allegri, mentre Antonio Maria Perez continuò le operazioni. Nel frattempo la popolazione continuò ad assaltare gli edifici in cui vi erano, o si credeva vi fossero, i soldati francesi, che venivano sistematicamente uccisi, mentre per le vie della città non si sentiva altro che un continuo gridare per ogni angolo della città "Viva San Marco!".Lo stesso giorno veniva firmato il Trattato di Leoben tra Napoleone e l'Austria, nelle cui clausole segrete l'Austria cedeva la Lombardia e il Belgio alla Francia prendendo a sua volta possesso dei territori della Repubblica di Venezia.
Il 18 i rettori erano già partiti per Vicenza, intanto Emilei si apprestava a raggiungere Venezia per contattare il Senato, mentre a Verona Maffei e gli altri capi militari cercavano di organizzare l'esercito e i popolani, poiché il provveditore Bartolomeo Giuliari non riusciva da solo a sostenere il peso della situazione. Appena scaduta la tregua i cannoni dei castelli di San Felice e San Pietro ripresero a sparare, e dai due forti iniziarono veloci sortite in città (che venivano puntualmente respinte) con l'obiettivo di alleggerire la pressione su Castel Vecchio.La notizia della fuga dei due provveditori irritò la popolazione, che continuò ad agire senza coordinazione, mentre dal Contado arrivavano numerosi i contadini e i montanari, in parte già armati. Giuliari ordinò ai comandanti di fornire armi ai disarmati, inoltre provvide alla costituzione di una reggenza provvisoria, che si mise in contatto con il generale Balland, stipulando così una tregua di tre ore, anche se la battaglia presso Castel Vecchio continuava. Intanto alcuni cittadini riuscirono a portare dei pezzi di artiglieria sul colle San Leonardo, dal quale, essendo più alto rispetto colle San Pietro e le Torricelle, era più facile sparare contro i forti sulle colline circostanti. Venne deciso poco dopo l'invio di truppe regolari a sostegno dei popolani sul colle, mettendo anche alcune soldati a difesa del colle.L'obiettivo principale divenne la conquista di Castel Vecchio, per cui due pezzi di artiglieria vennero trasportati dal popolo dal bastione di Spagna a Porta Borsari e nei pressi del teatro Filarmonico, dove furono installati su impalcature di legno. Poco dopo i popolani vennero sostituiti dai soldati austriaci, evidentemente più esperti. Nel frattempo anche altri mortai venivano tolti al nemico e utilizzati per assediare il castello, mentre da Bassano del Grappa giungeva il conte Augusto Verità che si mise a capo dei duecento ex prigionieri austriaci. I francesi chiusi nel Castel Vecchio portarono un cannone sulla torre dell'orologio, e cominciarono a colpire porta Borsari, ma Augusto Verità rispose facendo bombardare la torre dagli artiglieri austriaci, che riuscirono a colpirla fino a far crollare il cannone: i francesi furono obbligati a sgomberare, mentre altri colpi mietevano vittime tra gli uomini sulle mura del castello. Poco prima di un nuovo assalto al castello un drappello di soldati francesi uscì con una bandiera bianca, in segno di resa. Il capitano Rubbi con pochi uomini si avvicinarono per trattare: fu allora che i francesi smascherarono un cannone e cominciarono a colpire, uccidendo i soldati che erano andati a parlamentare e 30 popolani. Si scatenò così l'inferno attorno al castello, mentre i tempi della rivolta venivano scanditi dalla campana della torre dei Lamberti, che i francesi cercarono inutilmente di abbattere con le artiglierie.
Dai paesi della provincia cominciarono ad accorrere numerosi contadini volontari, armati per lo più di forconi, bastoni, e poche armi da fuoco. A loro proposito Alberghini diceva che appariva sul volto di tutti il desiderio di morire per la Patria e di esporsi a qual si fosse stato cimento. I contadini della Vallagarina riuscirono ad assalire e conquistare la chiusa presso Rivoli Veronese, mentre i montanari della Lessinia attaccarono da nord i forti San Felice e San Pietro. Nel frattempo nella provincia il conte Miniscalchi controllava la linea del Garda, Bevilacqua quella di Legnago, mentre Allegri la linea di San Bonifacio: i confini erano quindi tutti sorvegliati e per il momento tranquilli.
Arrivò in città il colonnello austriaco Adam Albert von Neipperg insieme ad un drappello di soldati, che informò Balland delle trattative di Leoben, tra l'Impero austriaco e dalla Repubblica francese, mentre la popolazione lo accolse festosamente, pensando che fosse giunto in aiuto di Verona: fu così che venne perso il prezioso contributo imperiale. Intanto, fra una tregua e l'altra, Verona veniva sistematicamente cannoneggiata dai forti e la sua popolazione continuava a combattere accanitamente intorno a questi per espugnarli.
Il 19 Bevilacqua venne sconfitto a Legnago dalle truppe francesi, mentre Miniscalchi venne bloccato a Bardolino, per cui fuori Verona rimaneva solo Maffei a Valeggio, che decise di ripiegare a Sommacampagna con i suoi 900 fanti e 250 cavalleggeri, per non essere tagliato fuori dalle linee avanzate francesi: arrivato a Sommacampagna lasciò il comando a Ferro e rientrò a Verona in cerca di ordini. Lo stesso giorno tornò Emilei da Venezia, senza gli aiuti sperati, mentre a Vicenza i due rappresentanti, persuasi da Erizzo, decisero di tornare e riprendere le trattative con Balland: il generale rispose che se fosse stata disarmata la popolazione se ne sarebbe andato dalla città con i suoi uomini, ma, dopo l'episodio di Castel Vecchio, nemmeno i due rappresentanti gli credettero.Dopo l'inutile tentativo di mediazione, Contarini e Giovannelli organizzarono il popolo, che, al grido di vogliamo la guerra, si preparò ad una difesa a oltranza della città, come dimostra un proclama in cui affermano che, per togliere la confusione e il disordine, che potrebbe essere fatale al bene di tutti, resta commesso il popolo fedele di Verona che abbiasi a ritirare nelle rispettive Contrade. Colà gli saranno assegnati dei capi, ubbidirà ad essi, sarà unito in corpi e i capi stessi avranno a dipendere dagli ordini delle cariche, e si presteranno sempre a procurare la comune salvezza.
Continuava così la battaglia, in particolare a Castel Vecchio, dove però i cannoni, tornati nelle mani inesperte dei cittadini veronesi, non provocavano più ingenti danni. Intanto dal colle San Leonardo continuava il bombardamento dei forti, che a loro volta bombardavano la città, provocando numerosi incendi, aggiungendo ancora danni alle incursioni francesi: con brevi sortite all'esterno andavano ad appiccare incendi nei palazzi circostanti appartenenti a famiglie nobili dando alle fiamme così anche numerose opere d'arte. Durante una sortita, partita da Castel Vecchio, i francesi riuscirono a dare alle fiamme palazzo Liorsi e palazzo Perez, ma in quel caso tornarono solo cinque soldati, poiché gli altri furono uccisi dai popolani.Presso il lazzaretto di Sanmicheli, che era occupato da un ospedale francese, passò una schiera di contadini armati diretti verso la città, quando dall'ospedale partirono alcuni colpi di fucile: i contadini, infuriati, abbatterono le porte e massacrarono i sei soldati che si trovavano all'interno.Nel pomeriggio Neipperg lasciò Verona insieme ai suoi soldati, dato che la tregua tra Francia ed Austria sarebbe durata una settimana. In compenso avvertì la popolazione che se fosse resistita fino allo scadere della tregua sarebbe tornato in suo soccorso. Intanto si avvicinò a porta San Zeno un drappello di esplorazione francese, che dovette allontanarsi immediatamente per l'arrivo di colpi di cannone della mura. Negli stessi istanti però delle colonne di soldati tagliarono fuori i soldati del Maffei, occupando la linea che va dal Chievo a Santa Lucia. In questa linea si erano posizionati circa 6.000 uomini di Chabran, mentre gli uomini di Victor e Miollis si stavano ancora avvicinando alla città.
Maffei la mattina seguente uscì con gli uomini disponibili da Porta San Zeno per cercare di rompere la linea nemica e aiutare la ritirata in città delle truppe venete comandate da Ferro, ancora tagliate fuori. L'attacco di Maffei venne però respinto da Landrieux, mentre nel frattempo Ferro, che tra le sue truppe aveva 500 fanti del IV reggimento di Treviso, 400 schiavoni, 250 cavalleggeri e 8 cannoni, poté rafforzarsi con oltre 4.000 volontari (i quali si erano spontaneamente riuniti a Sommacampagna dopo l'accerchiamento), che però non potevano essere utilizzati in un'eventuale battaglia, poiché non erano addestrati, né ben armati.
L'attacco di Ferro ebbe inizio a Santa Lucia, dove il comandante veneto riuscì a battere i francesi spingendoli a nord, prima sino a San Massimo, poi sino alla Croce Bianca, dove riuscirono a resistere al contrattacco. Per un fatale errore però ad un certo punto venne suonata la ritirata, per cui la cavalleria invece che caricare si ritirò, così la fanteria venne sconfitta, anche se riuscì a ritirarsi dentro Verona. Alla fine della battaglia tra fanti e schiavoni erano sopravvissuti in 400, mentre i cavalleggeri non subirono grandi perdite. I francesi tornarono così a rioccupare le posizioni precedenti, e si avvicinarono a Porta Nuova e Porta Palio, dove furono però respinti dai cannoni.Ripresero allora le trattative tra veneti e francesi, che richiedevano la resa senza condizioni, mentre nel frattempo altri volontari giungevano dalla bassa Veronese, e, oltre a Verona, anche Pescantina respingeva gli assalti francesi, che non riuscivano così ad oltrepassare l'Adige.Il 21 aprile i francesi riuscirono a passare l'Adige poco più a monte di Pescantina. Intanto a Verona continuava l'assedio a Castel Vecchio, mentre la batteria del colle San Leonardo veniva catturata. Iniziarono nuove trattative cui parteciparono Giovanelli, Emilei, Giusti, Chabran, Chevalier (la cui presenza indicava che ormai la città era circondata) e Landrieux, ma non si giunse a nessuna conclusione. Ormai però non c'erano più speranze di vittoria, nonostante fossero giunte da Vicenza al comando del conte Erizzo 400 fanti e circa 1.000 cernide, poiché la città era ormai circondata da 15.000 soldati francesi.
I francesi la mattina del 22 aprile portarono alcuni cannoni presso Porta San Zeno con l'intenzione di abbatterla, e furono fermati grazie a dei fortunati colpi di cannone sparati dalle mura da alcuni cittadini, che li obbligarono nuovamente, così, a ritirarsi. Intanto i francesi all'interno di Castel Vecchio erano in grave difficoltà. Ci fu anche un tentativo mal riuscito di riconquistare il colle San Leonardo. La polvere da sparo e le munizioni stavano però scarseggiando, ma anche il cibo cominciava a non essere più sufficiente per la popolazione, dato che la città si era riempita di volontari e soldati. Il Senato inviò addirittura una lettera in cui invitava la città alla resa, per cui le maggiori autorità a Verona si riunirono per decidersi sul da farsi. Durante la riunione si arrivò alla conclusione che ormai non sarebbero giunti rinforzi, per cui bisognava cominciare a prepararsi per la resa: i capi militari andarono per le strade invitando a fermare i combattimenti: molti ufficiali Veneti uscirono e così influenzati dalle Venete Cariche, scorsero le contrade tutte di Verona proclamando una tregua conclusa, ed esortando tutti gli abitanti a desistere da qualunque atto di ostilità, poiché trattavasi di pace, né tardarono i migliori tra i cittadini ad unirsi a loro onde calmare il popolo, infruttuosi non furono i loro consigli e la moltitudine si lasciò persuadere dalle voci della ragione e delle necessità: paga di non abbandonare i suoi posti di difesa, vi si tenne tranquilla, e non tirò più un colpo di cannone o di fucile. Così ebbe fine una battaglia, la quale principata entro le nostre mura alle ore ventuna italiane del giorno 17 aprile era durata senza interruzione sino presso alle ore parimenti ventuna del giorno 23. Allo strepito delle armi, al clamore delle voci, al movimento continuo di una numerosa popolazione, successero un cupo silenzio, un nesto riposo, una ferale immobilità.Oramai era chiaro che i veronesi, nonostante fossero riusciti a contrastare le incursioni di pattuglie francesi e a sopportare il cannoneggiamento della città, non avrebbe potuto resistere però all'assedio di 15.000 soldati, per cui il 23 aprile era ormai presa la decisione della resa, si inviò quindi un messaggio a Balland in cui si richiedeva un armistizio di 24 ore. Il comandante concesse allora una tregua sino al mezzogiorno del giorno seguente.Alla fine le morti francesi ammontarono a 500 soldati, i feriti furono circa un migliaio, e i prigionieri 2.400 (di cui 500 soldati e 1.900 loro famigliari). Dunque dei 3.000 soldati francesi di guarnigione circa duemila (tra morti, feriti e prigionieri) furono messi fuori combattimento.
Il 24 aprile, verso mezzogiorno, il capitano Emilei ed altri ambasciatori si incontrarono con Jacques-François Chevalier, Joseph de Chabran e Lahoz per trattare la resa: appena Emilei cominciò a leggere il documento, stipulato insieme alle altre autorità cittadine, venne fermato da Balland, il quale dichiarò che i termini della resa sarebbero stati dettati dai francesi, e non dai veneti: essi esigevano che la cavalleria veneta scortasse l'entrata delle truppe francesi in città (ma appiedata e disarmata), la restituzione dei prigionieri e delle artiglierie, il disarmo della popolazione, la consegna di 16 ostaggi, tra cui l'Emilei, Maffei, Verità, i provveditori, il podestà, il vescovo e Miniscalchi. Date le cospicue richieste gli ambasciatori veneti non se la sentirono di accettare, e chiesero altre due ore di tregua per poter esporre i termini della resa ai rappresentanti della città, i quali furono praticamente obbligati a firmare, nonostante loro stessi fossero richiesti come ostaggi, poiché la sconfitta sarebbe stata inevitabile.Ai due rappresentanti, Contarini e Giovanelli, venne affidato il compito di informare la popolazione, ma fuggirono prima di adempiere al loro dovere, poiché sapevano che, dopo la fuga a Vicenza, la popolazione non aveva più fiducia in loro. La notte quindi partirono per Padova, e, scoperta la fuga, si riunirono i maggiori rappresentanti di Verona, che decisero di informare i francesi della fuga e di trattare una nuova capitolazione (poiché i due rappresentanti erano inclusi come ostaggi nella precedente). Il nuovo trattato non prevedeva grandi differenze, ma venne ugualmente sottoscritto dai francesi. Oramai il popolo era scoraggiato e si sentiva tradito dagli stessi che lo avevano incoraggiato alla lotta.Un'assemblea convocata da Giuliari elesse provvisoriamente dieci rappresentanti di Verona e del contado, che, con difficoltà, riuscirono a persuadere i popolani a cessare le offese. Questo consiglio durò per un breve periodo, dato che le cariche sarebbero state affidate dai francesi ai giacobini locali, a cui fu tolto lo stato d'arresto cui erano stati sottoposti dalla polizia segreta.Alle 8 di mattina del 25 aprile 1797 (giorno della festa di San Marco) la città si arrese, e finì così, dopo quattro secoli, il dominio veneto su Verona, anche se le truppe francesi entrarono in città solo il 27 aprile da Porta Nuova e Porta Palio.
Il primo atto dei francesi, appena entrati in città, fu affiggere un manifesto in cui si poteva leggere che era stato ordinato ai soldati il rispetto delle persone e delle proprietà. In compenso il generale Kilmaine si confiscò il denaro della cassa pubblica, poiché le città "liberate" dovevano pagare 20.000 zecchini, ovvero 1.800.000 lire torinesi (che poi aumentarono a 2.000.000 lire). Il consiglio giacobino, che prese il posto quasi immediatamente di quello precedente, varò un prestito forzoso di 2.400.000 lire e obbligò la consegna dell'argenteria delle chiese e di altri luoghi di culto.Il 1º maggio gli abitanti di Verona furono obbligati a versare il denaro e l'argenteria a loro disposizione: la stessa richiesta venne posta anche il 5 ed il 15 maggio, con in più la minaccia di perquisizione delle abitazioni nel caso i cittadini non avessero adempiuto al loro "dovere". Ma l'atto più ostile fu il saccheggio del Monte di Pietà della città, che vide Napoleone, venuto a conoscenza dell'accaduto, ordinare la restituzione dei pegni di minor valore, e ordinare l'arresto dei principali responsabili del saccheggio, Bouquet e Landrieux, che furono mandati in Francia per essere processati. Al sacco del monte fece seguito anche quello delle chiese, delle abitazioni degli aristocratici e dei musei, durante il quale furono trafugati dalla biblioteca capitolare di Verona manoscritti databili dal VII secolo al XV secolo e incunaboli del XV secolo, dal museo lapidario maffeiano lapidi greche, romane e medaglie romane, dalle chiese furono presi numerosi dipinti (non furono risparmiati neanche il Duomo e la basilica di San Zeno), e lo stesso dalle collezioni private, oltre a collezioni di fossili: la quasi totalità di questi non furono più restituiti. Tra le tele più importanti ci sono Il martirio del Santo del Veronese, la Pala dell'Assunta di Tiziano e bassorilievi in bronzo della chiesa di San Fermo Maggiore: tutto il bottino che venne fatto sfilare nel corteo di Parigi il 27 e il 28 luglio 1798, e le opere furono poi portate al museo del Louvre.Il 4 maggio venne richiesto alle sessanta famiglie più facoltose l'esborso dai 3.000 ducati ai 15.000 ducati. Il 6 maggio invece arrivò il generale Pierre François Charles Augereau, che tenne un discorso in piazza Bra nel quale disse che era venuto per punire chi aveva fomentato la rivolta. Fece inoltre piantare l'albero della libertà, che fu oggetto più volte di vandalismi.
Il 9 maggio lo stesso generale liberò i prigionieri, provenienti dal contado, che erano stati arrestati nei momenti successivi all'entrata dei soldati a Verona perché sospettati di aver preso parte all'insurrezione, mentre iniziarono gli arresti dei protagonisti. Furono arrestati Emilei, Garavetta, Maffei, il vescovo Giovanni Andrea Avogadro, Giovanni e Francesco Giona, Contarini e la moglie, Leonardo Foscarini, il conte Rocco San Fermo, i dottori Vincenzo Aureggio e Francesco Pandini, Giacomo Augusto Verità, ma anche molti popolani. A questi si aggiunsero successivamente il conte Nogarola, il canonico Morasini, i tre fratelli Miniscalchi, e altri popolani. Il processo dei sette principali imputati ebbe inizio il 15 maggio e vide la condanna a morte del conte Francesco Emilei, per aver provocato la rivolta, del conte Augusto Verità, per avere massacrato dei soldati francesi, di Giovan Battista Malenza, per avere assassinato numerosi francesi e del vecchio frate cappuccino Luigi Maria da Verona (al secolo Domenico Frangini). Il Tribunale Militare Rivoluzionario inflisse invece pene minori agli altri tre processati, Maffei, Giona e Aureggio.La loro condanna a morte fu eseguita il 16 maggio: la mattina una pattuglia di soldati li prese dalla prigione e li scortò per le strade silenziose della città, fino presso Porta Nuova. Su un bastione, a mezzogiorno, nonostante le persone presenti chiedessero la grazia al generale Augereau, vennero fucilati i quattro condannati; il supplizio dei familiari non si fermò lì, poiché le loro case furono saccheggiate dagli stessi soldati che avevano fatto parte del plotone d'esecuzione. In seguito furono eseguite altre condanne a morte, decise con processi sommari. I corpi dei quattro uomini furono dissotterrati al ritorno delle truppe austriache in città, quando, dopo una processione funebre, furono posti nelle tombe di famiglia nel Duomo, nella chiesa di Santa Maria in Chiavica e nella chiesa di Sant'Eufemia.
Nella città furono numerose le condanne a morte (per un solo voto al processo si risparmiò il vescovo della città), ma anche le requisizioni dei giacobini, tanto che Bevilacqua, a proposito, afferma che occorreva adunque studiare e apparecchiare un piano di saccheggio ordinato e sapiente, una specie di congegno a torchio sotto la cui enorme pressione dovesse spremere la città tutto quanto il succo che potea dare. I giacobini fecero distruggere tutte le insegne del Leone di San Marco presenti in città, compreso quello posto sulla colonna in piazza delle Erbe, che sarebbe stato ripristinato solo nel 1886, e gli stemmi degli aristocratici. Venne limitato in città il suono delle campane, mentre gli orologi pubblici vennero impostati per battere le ore alla francese (un sistema diverso da quello italiano di computare le ore).A causa delle requisizioni giacobine e della distruzione di parte dei raccolti vi fu anche una carestia, per cui lo stesso Napoleone, in città, esortò il club giacobino alla moderazione. Il 2 luglio 1797 gli occupanti francesi indissero le elezioni del Governo centrale veronese, che avrebbe dovuto sostituire la municipalità provvisoria: per la prima volta a Verona i cittadini potevano votare e scegliere i propri rappresentanti. Vennero però eletti i protagonisti delle Pasque veronesi, quindi il generale Augereau si riservò di scegliere 23 dei 40 uomini che avrebbero formato il governo, e questi si rivelarono essere tutti giacobini.Quattro mesi dopo, con il Trattato di Campoformio l'Austria riconobbe la Repubblica Cisalpina e prese possesso di tutti i territori della Repubblica di Venezia a est del Mincio che, dopo molti secoli di indipendenza, vennero assoggettati al dominio straniero.
Nell'analisi storica delle Pasque veronesi non sono mancate prese di posizione a favore di un o dell'altro contendente. Nel confronto fatto da Rosa Maria Frigo nel 1980 tra gli storici italiani e quanto riportato dal diario di un anonimo generale francese intitolato Le Massacre de Verone – 17 avril 1797 sono emerse alcune sostanziali differenze. Se Osvaldo Perini, nella sua Storia di Verona: dal 1790 al 1822 asseriva che "Gli scrittori francesi sono inesattissimi", il generale Cosme de Beaupoil (10 settembre 1741 - 25 marzo 1822) asserì nelle sue memorie che "Gli autori che hanno scritto sul massacro di Verona hanno seguito quasi tutti la corrispondenza inedita di Napoleone. Ho dimostrato quanti errori contiene; tanti quante sono le menzogne che si trovano nei rapporti dei funzionari veneziani". Più concordi le descrizioni negative di quest'ultimo che lo dipingono come un uomo prepotente, scontroso, presuntuoso.Il dibattito storico sugli avvenimenti che investirono la città di Verona nell'aprile 1797 è tornato di attualità nei primi anni 2000 a seguito di alcune prese di posizione di gruppi politici locali di collocazione di centro-destra spesso a supporto di associazioni e movimenti che si riconoscono come cattolici tradizionalisti.
Francesco Mario Agnoli, Le Pasque veronesi: quando Verona insorse contro Napoleone, Rimini, Il Cerchio, 1998, ISBN 88-86583-47-8.
 Francesco Mario Agnoli, Le Pasque veronesi: quando Verona insorse contro Napoleone, II edizione accresciuta, Rimini, Il Cerchio, 2013, ISBN 978-88-8474-295-7.
 Francesco Mario Agnoli, I processi delle Pasque veronesi: gli insorti veronesi davanti al tribunale militare rivoluzionario francese, Rimini, Il Cerchio, 2002, ISBN 88-8474-008-8.
 Enrico Bevilacqua, Le Pasque veronesi. monografia storica documentata, Verona, Remigio Cabianca Libraio, 1897. (digitalizzazione)
 Ferruccio Bonafini, Verona 1797: il furore di una città, Verona, Morelli, 1997, ISBN non esistente.
 Raffaele Fasanari, Le Pasque veronesi in una relazione inedita, Verona, Linotipia Veronese, 1951, ISBN non esistente.
 Rosa Maria Frigo, Le Pasque veronesi nella relazione, inedita, di un generale napoleonico, Verona, Fiorini, 1980, ISBN non esistente.
 Antonio Maffei, Dalle Pasque veronesi alla pace di Campoformido, a cura di Nicola Cavedini, Rimini, Il Cerchio, 2005, ISBN 88-8474-101-7.
 Ernesto Santi, Le Pasque veronesi, Ronco all'Adige, Comune di Ronco all'Adige, 1997, ISBN non esistente.
 Giovanni Solinas, Storia di Verona, Verona, Centro Rinascita, 1981,  pp. 384-389, ISBN non esistente.
 Alvise Zorzi, La Repubblica del Leone. Storia di Venezia, Milano, Rusconi, 1979.
 Gianfranco Stella, Storia illustrata di Verona, SO.ED.E., 1992, ISBN non esistente.
 Elvio Guagnini, L'età dell'illuminismo e l'età napoleonica, Editore Palumbo, 1979, ISBN non esistente.
 Pasque veronesi, su thes.bncf.firenze.sbn.it, Biblioteca Nazionale Centrale di Firenze. 
 Luigi Simeoni, Pasque veronesi, in Enciclopedia Italiana, Roma, Istituto dell'Enciclopedia Italiana, 1937. URL consultato il 20 novembre 2018.
Paul Lambert (Glasgow, 7 agosto 1969) è un allenatore di calcio ed ex calciatore scozzese, di ruolo centrocampista, tecnico dell'Ipswich Town.
Inizia la sua carriera nel 1984 nei Linwood Rangers. Nel 1986 passa al St. Mirren, permanendovi fino al 1993. Nel 1993 viene acquistato dal Motherwell. Nel 1996, dopo tanti anni in Scozia, passa ai tedeschi del Borussia Dortmund, vincendo subito la Champions League ai danni della Juventus giocando titolare. Successivamente torna in patria accasandosi al Celtic. Qui trascorse otto anni divenendo il perno del centrocampo dei biancoverdi e contribuendo alle numerose vittorie in campionato della squadra di Glasgow. Finì la carriera al Livingston nel 2006, essendo il cosiddetto player-manager (calciatore-allenatore) della squadra.
Dopo essersi ritirato dall'attività agonistica, Lambert ha intrapreso subito la carriera di allenatore. La sua prima esperienza da tecnico arriva nel 2006, sulla panchina del Wycombe Wanderers.
Tra il 2009 ed il 2012 ha allenato il Norwich City, squadra con cui ha vinto la Football League One (terza divisione inglese) nella stagione 2009-2010 e che ha portato alla promozione in Premier League al termine dell'annata successiva. All'esordio in massima serie, la sua squadra ha concluso il campionato con un ottimo 12º posto.
Il 2 giugno 2012 è diventato il nuovo allenatore dell'Aston Villa, per sostituire l'esonerato Alex McLeish. Dopo tre stagioni altalenanti, l'11 febbraio 2015 è stato sollevato dall'incarico, con la squadra ferma al terzultimo posto in classifica.
Il 15 novembre 2015 viene ingaggiato dal Blackburn Rovers, squadra militante nel Championship, firmando un contratto triennale. Il 28 aprile 2016 comunica alla società di voler lasciare la panchina dei i Rovers al termine della stagione.
Il 15 gennaio 2018 viene nominato nuovo allenatore dello Stoke City, in sostituzione dell'esonerato Mark Hughes. A fine stagione la squadra retrocede in Football League Championship.
Celtic: 2000-2001, 2003-2004, 2004-2005 Supercoppa di Germania: 1Borussia Dortmund: 1996 Campionato scozzese: 4Celtic: 1997-1998, 2000-2001, 2001-2002, 2003-2004Coppa di Lega scozzese: 3Celtic: 1997-1998, 1999-2000, 2000-2001

Paul Wasicka ha cominciato a giocare a poker nel 2004, quando ha partecipato ad un torneo a Denver, in Colorado. Aveva precedentemente lavorato come barman e direttore di ristorante prima di dedicarsi al poker. Wasicka si è classificato secondo, perdendo contro Jamie Gold, all'evento principale delle WSOP 2006, vincendo oltre 6.000.000 di dollari.
Wasicka ha anche giocato in un tavolo finale del World Poker Tour, al Commercio's Casino LA Poker Classic: è giunto 4º, vincendo 455.615 dollari.
Ha ottenuto 7 piazzamenti a premi alle World Series of Poker. Ha vinto il National Heads-Up Poker Championship nel 2007.

Pavel Kuka (Praga, 19 luglio 1968) è un allenatore di calcio ed ex calciatore ceco, di ruolo attaccante, procuratore di calciatori..
È il 4º miglior calciatore ceco del decennio (1993-2003) secondo la rivista ceca Mladá fronta DNES.
Cresciuto nelle giovanili del Rudá Hvězda Cheb, debuttò in prima squadra nel 1987 e dal 1989 al 1994 giocò cinque anni nello Slavia Praga.
Successivamente passò al Kaiserslautern, in Germania, vincendo la Bundesliga nel 1998, al Norimberga (1999) e allo Stoccarda (2000), prima di tornare allo Slavia Praga e terminare la carriera nel 2005.
Ha giocato con la Nazionale cecoslovacca segnando 7 reti in 24 gare, e con la Nazionale ceca, segnando 22 reti in 63 gare.
 Campionato tedesco: 1Kaiserslautern: 1997-1998 Coppa di Germania: 1Kaiserslautern: 1995-1996Coppa della Repubblica Ceca: 1Slavia Praga: 2001-2002

Paweł Kochański (Odessa, 14 settembre 1887 – New York, 12 gennaio 1934) è stato un violinista polacco.
Pawel Kochański (in cirillico Павел Коханьский) è nato a Odessa (allora parte dell’Impero Russo) da genitori polacco-ebraici e ha studiato violino prima con il padre e poi all’età di 7 anni con Emil Młynarski (1870-1935) ex allievo di Auer e professore di violino al Conservatorio di Odessa. 
Nel 1898 Młynarski si recò a Varsavia (allora dipendente dall'Impero russo) e, dopo aver fondato l’Orchestra Filarmonica di Varsavia, chiamò Kochański allora di 14 anni come concertmaster (dal 1901 al 1903). 
Nel 1903, con il patrocinio di importanti famiglie di Varsavia contattate da Młynarski, Kochański si recò a Bruxelles per studiare con César Thomson al Conservatorio. Qui, dopo quattro mesi, ricevette il Premier prix avec la plus grande distinction. Il premio gli permise di iniziare una serie di tournée in Belgio, Francia, Spagna, Portogallo, Grecia, Egitto, Turchia, Germania, Austria e Regno Unito. Fu a questo punto che incontrò Arthur Rubinstein; strinsero amicizia e iniziarono a suonare insieme dal 1907.
Nello stesso 1907 Kochański tornò a Varsavia, e dal 1909 al 1911 assunse il posto di professore di violino al Conservatorio. 
In quel periodo, iniziò un'intensa collaborazione artistica con il compositore Karol Szymanowski (1882-1937). Kochański ha avuto un'influenza significativa sulla forma delle opere per violino di Szymanowski, dandogli preziose osservazioni sulla tecnica e sulle possibilità sonore dello strumento. Il risultato di questa collaborazione sono state diverse composizioni: Notturno e Tarantella op. 28, Mythes op. 30, Romance op. 23, i due Concerti op. 35 e 61. Nel 1909 con Rubinstein diede la prima esecuzione della Sonata op. 9 di Szymanowski. 
Dopo lo scoppio della Prima guerra mondiale, nell'inverno del 1914, partì per la Russia. Dal 1914 al 1915 ha soggiornato nella tenuta di Józef Jaroszyński a Tymoszówka (in Ucraina).
Nel 1916 Szymanowski lavorò a stretto contatto con Kochański nella stesura del Concerto n. 1; a lavoro completato, Szymanowski dedicò il Concerto a Kochański. 
Negli anni 1916-1918 visse a San Pietroburgo; qui fu il successore di Auer al Conservatorio. In quel periodo divenne amico di Sergej Prokof'ev e prestò assistenza tecnica al compositore per la parte solista del suo Concerto n. 1. Dal 1919 al 1920 Kochański si trasferì a Kiev per insegnare al Conservatorio. 
Dopo un breve soggiorno a Parigi, Londra e Bruxelles, nel gennaio del 1921, fece il suo primo viaggio negli Stati Uniti. Il suo debutto con Rubinstein alla Carnegie Hall di New York, il 14 febbraio 1921, si concluse con un grande successo. 
Nel 1932 aiutò Szymanowski a completare il Concerto n. 2 op. 61; quando fu pubblicato, dopo la morte di Kochański, la partitura portava la dedica a lui.
Morì il 12 gennaio 1934 a New York. Alla cerimonia funebre fu onorato dagli artisti più importanti del tempo, tra cui Mischa Elman, Walter Damrosch, George Gershwin, Jascha Heifetz, Vladimir Horowitz, Fritz Kreisler, Sergej Kusevickij, Leopold Stokowski e Arturo Toscanini. 
Il repertorio di Kochański era molto ampio, dai pezzi antichi ai più recenti. Molte opere sono state dedicate a lui o scritti appositamente per lui, la Sonata n. 1 (1910) di Arnold Bax, la Mazurka Oberek (1917) di Alexander Glazunov, alcune delle 5 Melodie op. 35 bis (1925) di Sergej Prokof'ev, le prime trascrizioni di Igor' Fëdorovič Stravinskij, Romance op. 23 (1910), Notturno e Tarantella op. 28 (1915), Mythes op. 30 (1915), 3 Caprices de Paganini op. 40 (1918), e i due Concerti op. 35 (1916) e 61 (1932-33) di Szymanowski. 
Kochański è l’autore di numerose trascrizione per violino e pianoforte di Szymanowski, Manuel de Falla, Joaquín Nin, Maurice Ravel.
Boris Schwarz, Great Masters of the Violin: From Corelli and Vivaldi to Stern, Zukerman and Perlman, London, Robert Hale, 1983, p. 515
-, voce «Pawel Kochański», in Dizionario Enciclopedico Universale della Musica e dei Musicisti (diretto da Alberto Basso), Utet, Torino, Le Biografie, Vol. IV, 1986, p. 147
Henry Roth, Paul Kochanski, in Violin Virtuosos, From Paganini to the 21st Century, California Classics Books, Los Angeles 1997, pp. 255-256
Stefan Drees, voce «Paul Kochański», in Das Große Lexikon der Violine, Laaber, Laaber-Verlag, 2015, pp. 394-395
(EN) Spartiti liberi di Paweł Kochański, in International Music Score Library Project, Project Petrucci LLC.
Un PC booter è un tipo di software per personal computer IBM compatibile distribuito sotto forma di disco di avvio, quindi eseguito direttamente all'accensione della macchina senza passare attraverso il sistema operativo, che in questo caso era perlopiù il DOS. Questo formato veniva utilizzato negli anni ottanta, solitalmente per la pubblicazione di videogiochi, su floppy disk da 5¼ pollici prima e 3½ pollici poi.
Il dischetto andava inserito nel drive prima dell'accensione, dopo la quale il computer caricava ed eseguiva subito il videogioco e niente altro, ignorando completamente il DOS, in quanto il programma fa solo accesso diretto all'hardware x86. Questo permette di avere più memoria a disposizione e generalmente maggiore velocità di esecuzione, in quanto si risparmiano quelle consumate dal sistema operativo. Tuttavia è una pratica che contraddice proprio lo scopo per cui esistono i sistemi operativi, che dovrebbero fornire ai programmi un ambiente di esecuzione efficiente, con accesso a driver e librerie già ottimizzati, anche per il gioco.
La ragione per la storica produzione dei PC booter è che inizialmente MS-DOS, il più diffuso dei DOS, offriva in realtà ben pochi vantaggi per quanto riguarda l'esecuzione dei videogiochi. Perciò a partire dai primi anni '80 sono usciti oltre 200 videogiochi PC booter.
L'orientamento degli sviluppatori è cambiato con il lancio del DOS 4.0 nel luglio 1988; nonostante il sistema offrisse ancora poche funzionalità di supporto ai videogiochi, fece diversi passi avanti, in particolare per i videogiochi migliorò il supporto della grafica e fornì un'interfaccia grafica per il mouse. Giochi basati sul mouse venivano già pubblicati per altre piattaforme e il DOS 4 ne agevolava finalmente lo sviluppo anche per gli x86, cosa che molti produttori fecero.
Su quasi 500 giochi per PC usciti nel 1989, solo 4 erano PC booter. L'era di questo formato era terminata e successivamente i videogiochi per IBM compatibili hanno sempre sfruttato il sistema operativo.
(EN) Bogdan Ion Purcaru, Games vs. Hardware. The History of PC video games: The 80's, 2014,  pp. 171, 415, 477.
(EN) The History of the World (of PC Gaming): Part II, in Computer Power User, vol. 13, nº 7, luglio 2013,  p. 77.

Peace on Earth/Little Drummer Boy è un canto natalizio interpretato da David Bowie e Bing Crosby, pubblicato dalla RCA il 27 novembre 1982. È composto dai brani The Little Drummer Boy, scritto nel 1941 da Katherine Kennicott Davis, e da Peace on Earth, scritto appositamente da Ian Fraser, Larry Grossman e Alan Kohan per l'incisione di Bowie e Crosby.Il 45 giri ebbe un buon successo commerciale e raggiunse il 3º posto della Official Singles Chart; divenne uno dei singoli più venduti di Bowie e si stima che solo nel Regno Unito ne siano state vendute più di 400.000 copie. Diventata un classico di Natale negli Stati Uniti, Canada e Regno Unito, la canzone è stata definita uno dei duetti di maggior successo nella storia della musica.
Crosby si trovava in Gran Bretagna per una serie di concerti e fu invitato negli Elstree Studios per condurre lo speciale televisivo Bing Crosby's Merrie Olde Christmas sul tema "Natale in Inghilterra". Bowie fu uno dei personaggi invitati a partecipare anche perché gli studi si trovavano vicino alla sua casa londinese. Nella trasmissione Crosby presentò anche il video di "Heroes", l'ultimo singolo di Bowie pubblicato il 23 settembre di quell'anno.La scena del duetto fu registrata l'11 settembre 1977 in esclusiva per lo speciale televisivo di Crosby, che sarebbe morto il mese dopo. L'apparizione di Bowie alla trasmissione fu vista come surreale perché avvenne in un momento in cui il musicista inglese stava cercando di normalizzare la propria carriera. Fu quindi una sorpresa l'accostamento di Crosby, tradizionale icona delle canzoni natalizie, in particolare White Christmas, con una stella del rock come Bowie, che avrebbe in seguito ammesso di essere intervenuto perché sapeva che avrebbe fatto piacere a sua madre.Qualche ora prima di andare in onda, fu proposto a Bowie di cantare The Little Drummer Boy ma questi rispose che la odiava e si rifiutò, chiedendo gli sottoponessero qualcos'altro. In breve tempo un gruppo di musicisti presenti negli studi scrisse il nuovo testo Peace on Earth e arrangiarono la musica di The Little Drummer Boy in modo che si adattasse al nuovo testo. Bowie si convinse e la cantò, mentre Crosby lo accompagnò in contrappunto con una parte del vecchio testo per unirsi a cantare ad una voce in alcuni tratti. I due la registrarono dopo aver provato una sola ora.Crosby, che si disse soddisfatto di Bowie e del suo contributo, sarebbe morto il 14 ottobre successivo. Lo spettacolo fu mandato in onda con la presentazione della vedova di Crosby, negli Stati Uniti il 30 novembre 1977 dalla CBS e nel Regno Unito la vigilia di Natale dello stesso anno dalla ITV.
Il brano fu per alcuni anni disponibile in un bootleg con "Heroes" sull'altro lato. Fu pubblicato nel 1982 dalla RCA Records, completo del dialogo tra Bowie e Crosby prima della canzone, e sul lato B fu posto Fantastic Voyage, traccia d'apertura dell'album Lodger di Bowie del 1979. Bowie non fu soddisfatto di questa scelta, che acuì le già esistenti tensioni tra il cantante e la casa discografica, e lasciò la RCA poco dopo.Il singolo entrò nella classifica britannica nel novembre 1982 e arrivò al 3º posto, diventando uno dei 45 giri di Bowie venduti più velocemente, con oltre 250.000 copie il primo mese e con un totale stimato di 445.424 nel Regno Unito, nonché uno dei suoi 45 più venduti in assoluto. Da allora è stato ripetutamente inserito nelle compilation britanniche di canzoni natalizie e in molte trasmissioni televisive. Negli USA e in Canada è stato regolarmente mandato in onda durante le feste natalizie e nel novembre 1995 la Oglio Records ne pubblicò un CD speciale contenente l'intera versione audio e l'intero video.
Nel 1998 il singolo raggiunse la 2ª posizione nelle classifiche canadesi. Nel novembre 2010, la Collector's Choice Music pubblicò negli Stati Uniti un 45 giri in vinile rosso a tiratura limitata a 2.000 copie di Peace on Earth/Little Drummer Boy recante sul lato B il duetto tra Bing Crosby e Ella Fitzgerald della canzone White Christmas registrata nel 1953..
Peace on Earth/Little Drummer Boy (David Bowie, Larry Grossman, Ian Fraser, Buz Kohan / Katherine K. Davis, Henry Onorati, Harry Simeone) – 4:23
Nel 1997, il DJ Bob Rivers ne pubblicò una parodia nel brano Rummy Rocker Boy dell'album More Twisted Christmas, con un musicista di heavy metal di nome "Roach" che fa visita a un'imitazione di Crosby.
Craig Kilborn e Bob Mould degli Hüsker Dü si esibirono in una parodia della canzone per Comedy Central nel periodo natalizio.
Nel 2001, Anthony Rapp ed Everett Bradley inserirono una loro cover del brano nella compilation Broadway Cares - Home for the Holidays.
Una parodia ne è stata pubblicata su Internet come regalo di Natale cantata da due personaggi di The Venture Bros..
Aled Jones e Terry Wogan ne hanno pubblicato una versione intitolata BandAged in occasione e in favore del BBC Children in Need Appeal 2008. Uscito come singolo nel dicembre 2008, ha raggiunto la terza posizione nella classifica del Regno Unito.
Nello special televisivo A Colbert Christmas: The Greatest Gift of All! della Comedy Central, un duetto di Stephen Colbert e Willie Nelson ha fatto una parodia del brano.
In un episodio della trasmissione satirica SuperNews! della Current TV, pupazzi animati raffiguranti Barack Obama e Joe Biden ne hanno cantato una parodia.
Nel dicembre 2010, alcuni comici statunitensi hanno fatto parodie della canzone, tra questi Jack Black e Jason Segel per College Humor; Will Ferrell e John C. Reilly per Funny or Die e ancora Black con Jimmy Fallon nel talk-show Late Night with Jimmy Fallon;
Nel podcast Hollywood Babble-On, i conduttori Ralph Garman e Kevin Smith cantano il brano ogni Natale.

Giochi della XXIX Olimpiade – competizione sportiva svoltasi a Pechino dall'8 agosto al 24 agosto 2008
XIII Giochi Paralimpici estivi – competizione sportiva svoltasi a Pechino dal 6 settembre al 17 settembre 2008
La pedogenesi (dal greco πέδον, «suolo» e γένεσις, «nascita») è  l'insieme di processi fisici, chimici e biologici che portano alla formazione di un suolo, nel corso del tempo, a partire dal cosiddetto substrato pedogenetico, un materiale roccioso derivante da una prima alterazione della roccia madre (il materiale litologico originario).
La semplice alterazione dei minerali delle rocce, anche se molto spinta, non è tuttavia sufficiente per la formazione di un suolo, dato che l'elemento discriminante tra questo e un semplice accumulo di sedimento non pedogenizzato è la presenza di sostanza organica mescolata alla componente minerale; è indispensabile, ai fini dello sviluppo di un suolo, l'azione di una componente biologica.
Le prime comunità viventi che si instaurano su un substrato inorganico sono formate da organismi semplici: licheni, muschi, colonie batteriche, che esercitano un duplice effetto: da una parte proseguono l'opera di alterazione chimica e fisica del substrato, dall'altra riforniscono il suolo "neonato" di un primo pool di sostanze organiche e ioni minerali che viene successivamente sfruttato per l'insediamento di organismi più complessi, come le piante.
L'intensità e la tipologia dei processi pedogenetici sono determinate dall'interazione di diverse componenti ambientali: la roccia madre, la morfologia e il clima dell'area, gli organismi viventi (incluso l'uomo) e il trascorrere del tempo; tali componenti vengono chiamate fattori pedogenetici e, ad ogni istante, determinano le caratteristiche del suolo.
Il primo stadio della pedogenesi è l'alterazione del materiale originario, che avviene sotto l'influenza dei diversi fattori fisici, chimici, e biologici.
Il "motore" di queste trasformazioni è la condizione di non equilibrio energetico fra le strutture dei minerali (tipi di reticolo cristallino, stati di ossidazione) e le condizioni esistenti alla superficie terrestre.
I processi di pedogenesi si instaurano sul cosiddetto substrato pedogenetico, vale a dire un accumulo di detriti derivati da una porzione di roccia madre alterata e disgregata. Questi detriti possono derivare direttamente dalla roccia madre presente in diverse situazioni (substrato autoctono) oppure da rocce madri esterne all'area (substrato alloctono); esempi di substrati alloctoni possono essere dei detriti alluvionali, eolici (come il löss), morenici oppure colluviali (detriti di frane, coni di deiezione, ecc.).
Le trasformazioni subite dalla roccia madre  possono essere di tipo fisico, vale a dire un semplice sminuzzamento della massa rocciosa affiorante sulla superficie terrestre, causato dai diversi agenti fisici, oppure di tipo chimico, implicante cioè una modifica della composizione chimica o una riorganizzazione della struttura cristallina, che conduce alla creazione dei cosiddetti minerali secondari.
L'azione dei diversi agenti atmosferici sulle rocce conduce, sul lungo periodo, al loro sminuzzamento con produzione di sedimenti a granulometria progressivamente sempre più fine, fino ad arrivare alle dimensioni della sabbia (granuli, quasi sempre composti da un solo minerale, con dimensioni dell'ordine di frazioni di millimetro); particelle di dimensione più fine, come per esempio quelle argillose, non possono essere ottenute tramite alterazione esclusivamente fisica, ma devono entrare in gioco altre forme di trasformazione (chimica o biologica).
azione gelo-disgelo (detta anche gelivazione o processo crioclastico): l'acqua presente all'interno delle fessure delle rocce, congelando, aumenta di volume (circa il 9%) producendo pressioni in grado di provocare l'allargamento della frattura e, dopo cicli ripetuti, la frantumazione della roccia;
effetto salsedine (detta anche disgregazione salina o processo aloclastico): sostanzialmente analogo alla disgregazione operata dai cristalli di ghiaccio, solo più lenta visto il maggior tempo richiesto alla precipitazione e crescita cristallina di volumi di sali sufficienti a creare pressioni disgreganti;
attività organica: anche se l'attività trasformante degli organismi si esplica soprattutto per via biochimica, l'azione meccanica delle radici in crescita delle piante o il rimescolamento del terreno ad opera dei lombrichi può avere una sua importanza.Esistono altre forme di degradazione fisica che possono agire sulle rocce, che vengono considerate di qualche importanza solo su tempi lunghissimi, come l'effetto di espansione termica (dilatazioni causate dal fortissimo irraggiamento solare) e contrazione durante il raffreddamento notturno, o l'espansione derivante dall'asportazione di strati rocciosi sovrastanti, con conseguente diminuzione della pressione litostatica e conseguente liberazione di stress tensionali interni.
Tutti i processi di disgregazione fisica producono un notevole incremento del rapporto superficie/volume della massa rocciosa considerata in toto; poiché l'alterazione chimica dei minerali avviene a partire dalla superficie del minerale, è evidente che una elevata degradazione fisica, a parità di condizioni geochimiche, favorisca una maggiore alterazione chimica.
I processi di alterazione chimica portano a conseguenze importanti per la genesi di un suolo: gli attacchi chimici ai minerali di una roccia portano al cambiamento o alla distruzione della loro struttura cristallina e alla perdita di elementi.
In tutti i processi sotto descritti l'acqua svolge un ruolo importante, la cui circolazione viene permessa dalla permeabilità del suolo che è funzione della tessitura.
Ossidazione/riduzione: hanno importanza nel suolo in quanto agiscono sulla solubilità e quindi sulla mobilità di alcuni elementi; queste ultime grandezze variano al variare delle condizioni ossidoriduttive che si determinano nel terreno. Alcuni fra gli elementi chimici più importanti nella pedogenesi hanno dinamiche molto influenzate dal loro stato ossidativo: il ferro, ad esempio, in condizioni riducenti (come si possono determinare in un suolo saturato d'acqua) si riduce a ione Fe2+ e diventa parzialmente solubile in acqua, potendo essere così allontanato. Quando l'ambiente pedologico ritorna ossidante (ad esempio, cessando le condizioni di saturazione idrica) il ferro ritorna nella sua forma trivalente e riprecipita come ossido o idrossido.
Solubilizzazione: l'acqua ha un grosso potere solubilizzante, ulteriormente incrementato dal fatto che è frequentemente resa lievemente acida per la presenza di acidi organici deboli o CO2 disciolta (nel suolo l'anidride carbonica è presente in quantità 50-100 volte superiori a quella dell'aria a causa della respirazione degli organismi componenti la pedofauna).Le soluzioni circolanti in un suolo sono di grossa importanza nei meccanismi pedogenetici, data la grande mobilità nel profilo pedologico dell'acqua (solvente), che rende possibile asportazioni di grandi quantità di ioni e la loro successiva rideposizione in altri orizzonti nel profilo o il loro allontanamento. Ad esempio, i processi di decarbonatazione sono essenzialmente derivanti da solubilizzazione e asporto di ioni calcio (Ca2+); ancora, i processi di deposizione di sali derivano dalla loro precipitazione, essendo stati precedentemente disciolti in acqua e da essa mobilizzati.
Idratazione: consiste nell'incorporazione di molecole di acqua nel reticolo di un minerale; la disidratazione, invece, si verifica quando, in condizioni di aridità, la forte evaporazione provoca l'espulsione di acqua. L'idratazione facilita l'alterazione chimica dei minerali, indebolendo le forze che tengono legati gli ioni alle superfici dei cristalli. Molti minerali del suolo derivano da idratazione: ad esempio il gesso (solfato di calcio biidrato, CaSO4·2H2O).
Idrolisi: è data, tecnicamente, da una rottura dei reticoli cristallini dei minerali causata dall'azione dell'acqua. Nella pedogenesi è un potente fattore di alterazione, assolutamente di primo piano in ambienti caldi e umidi come, ad esempio,  quelli equatoriali. La capacità alterativa delle molecole di acqua è aumentata dalla lieve acidità (contenuto in acido carbonico, H2CO3). Il processo idrolitico comporta la liberazione della silice e delle basi; in dipendenza delle caratteristiche climatiche, poi, queste possono essere completamente dilavate (desilicizzazione) oppure dare origine ad argille di neoformazione e idrossidi di ferro, alluminio e manganese (complesso di alterazione).
Chelazione: è una forma particolare di alterazione chimica (in alcuni casi, biochimica) causata da alcune tipologie di composti organici (acidi organici, fenoli) che possono essere prodotti da organismi inferiori (muschi, funghi, licheni) o provenire dalla decomposizione delle lettiere forestali. Tali composti attaccano i minerali, estraendone degli ioni metallici (altrimenti piuttosto refrattari a tali reazioni) formando dei composti organo-metallici chiamati chelati; questi ioni possono poi subire una traslocazione, ad opera dell'acqua circolante, verso le parti più basse del profilo.
Le sostanze che si formano in seguito all'alterazione chimica dei minerali (silice, ferro, alluminio, cationi), originariamente componenti la roccia, possono venire allontanate dall'acqua circolante nel profilo oppure entrare in contatto fra di loro (o con altre eventuali componenti del sistema) formando nuovi composti. Le sostanze così formatesi sono, sostanzialmente, i minerali argillosi (aventi struttura microcristallina a strati), gli ossidi / idrossidi di ferro e alluminio e gli allofani (composti amorfi, quindi senza struttura cristallina). In alcuni casi, possono rinvenirsi, sotto forma di ossidi, anche titanio e manganese, quest'ultimo presente sotto forma di pellicole nerastre nei macropori.
I minerali argillosi sono sostanzialmente dei silicati idrati di ferro, alluminio o magnesio, organizzati con varie combinazioni reticolari a strati. Questi strati (detti anche foglietti) possono essere costituiti da tetraedri aventi 4 atomi di ossigeno ai vertici e al centro un atomo di silicio oppure da ottaedri, costituiti da un atomo di Al, Mg o Fe circondato da 6 atomi di ossigeno o da 6 gruppi -OH.
Contraddistinguendo con "T" i foglietti tetraedrici e con "O" quelli ottaedrici, si individuano quattro modalità fondamentali di associazione, a formare le unità di base dei minerali argillosi:
T-O, che origina le cosiddette argille 1:1, dove un foglietto tetraedrico è associato ad uno ottaedrico (caolinite, halloysite);
T-O-T, originante le argille 2:1: un foglietto ottaedrico è racchiuso da due tetraedrici (montmorillonite, illite, vermiculite, miche);
minerali a strati misti, in cui la struttura è data da ripetizioni, regolari o meno, delle tre strutture sopra descritte.I minerali argillosi, in dipendenza di questa loro struttura, presentano cariche negative libere sulla loro superficie: sono pertanto in grado di attrarre cationi, adsorbendoli alla superficie dei singoli foglietti, dove possibile, e scambiandoli in seguito con altri (capacità di scambio cationico, CSC).
Le argille a struttura 1:1, come la caolinite, hanno legami di idrogeno piuttosto forti fra i foglietti, che rendono molto difficoltosi gli inserimenti di acqua o cationi; da qui deriva la loro bassa attività, esemplificata dalla bassa CSC (5-15 meq/100 g). Sono tipiche di ambienti caldi e umidi, molto aggressivi, e generano dei suoli poveri e poco fertili, come sono quelli degli ambienti equatoriali.
Quando invece i legami fra le singole unità sono più deboli, è più facile l'inserimento di cationi solubili o molecole di acqua; si ha quindi, in questo caso, una CSC più elevata (fino a 150 meq/100 g). Il reticolo, in caso di assorbimento, si espande molto (cosiddette argille a reticolo espandibile), producendo le tipiche alternanze di rigonfiamenti e contrazioni dei suoli ricchi di questo tipo di argille (vertisuoli).
Dal momento che i minerali argillosi sono anche noti come sialliti, si parla anche di bisiallitizzazione per indicare la neoformazione di argille 2:1, di monosiallitizzazione per la neoformazione di argille 1:1 e di allitizzazione a significare il completo allontanamento della silice tramite dilavamento. In quest'ultimo caso, il suolo sarà costituito da materiali residuali, come gli ossidi di alluminio e i minerali resistenti all'alterazione chimica.
Le differenti strutture di argilla hanno differenti campi di stabilità, cioè condizioni del pedoambiente (in termini di concentrazioni di elettroliti, pH, contenuto idrico) ottimali per la loro esistenza. In un suolo possono sussistere, all'equilibrio, più tipi di argilla, date le molteplici condizioni che si possono ritrovare a livello di micropedoambiente.
Gli allofani sono composti non cristallizzati (amorfi) di silicio e alluminio, costituiti da particelle simili a sferette cave dalle quali le molecole di acqua entrano ed escono con facilità. Si osservano nei suoli podzolici e nei suoli derivanti da materiali vulcanici; sono considerati forme metastabili, destinate a evolversi in uno stato cristallino ed originare così minerali argillosi.
Gli ossidi / idrossidi di Fe e Al presenti nei suoli possono presentare differenti strutture cristalline e differenti gradi di ossidazione; i principali minerali sono:
gibbsite, Al(OH)3, abbondantissima nei suoli molto alterati dei climi caldo/umidi;
ematite, α-Fe2O3, di colore rosso, abbondante nei suoli ben drenati, di climi caldi;
goethite, α-FeOOH, di colore bruno/giallastro, abbondante in suoli ben drenati di climi freschi e umidi;
lepidocrocite, γ-FeOOH, che costituisce le screziature giallo/arancione tipiche dei suoli a gley;
ferridrite, Fe5HO8 · 4 H2O; è un composto di colore bruno-rossastro, presente negli orizzonti spodici colorati dei suoli podzolici. Più generalmente, si usa indicare con questo nome una discreta varietà di ossidi idrati di ferro, a struttura poco ordinata, che si accumulano temporaneamente come prodotti di alterazione evolvendo naturalmente verso forme più cristalline, ordinate;
maghemite, γ-Fe2O3, ritrovata sia in suoli di ambiente caldo che temperato; sembrerebbe essere associata ad incendi forestali, visto che per la sua formazione in laboratorio sono richieste temperature di 300-500 °C.
La presenza di sostanza organica (sia di origine vegetale che animale) è indispensabile perché un corpo naturale possa essere definito suolo. Durante la fase di genesi di un suolo la sostanza organica (o meglio, i suoi prodotti di alterazione) può svolgere un ruolo importantissimo e indirizzare, in un senso piuttosto che in un altro, la pedogenesi (si pensi alle foreste di conifere e alla lettiera acida che generano, o alla lettiera forestale ricca di basi e non acidificante delle foreste di latifoglie).
In alcune situazioni, come ad esempio in climi temperato-freddi e umidi, la sostanza organica ha un ruolo importante nella pedogenesi: la migrazione dei composti organici, le loro trasformazioni biochimiche e le interazioni con la componente minerale svolgono un ruolo di primo piano. In altre, vedansi le pedogenesi di ambienti equatoriali o tropicali, la sostanza organica ha un ruolo trascurabile, soverchiata dalle fortissime alterazioni geochimiche.
Il destino della sostanza organica fresca nella formazione di un suolo può portarla a percorrere due cammini differenti: 
la mineralizzazione, vale a dire una forma di degradazione prevalentemente biologica che porta alla scomposizione dei composti organici di origine fino a sostanze inorganiche (ad esempio nitrati, ammoniaca, anidride carbonica, acqua);
l'umificazione, che consiste nella produzione di composti colloidali di neoformazione, dotati di stabilità chimica sufficiente a renderli abbastanza refrattari alla degradazione microbica.I due processi possono considerarsi antagonisti fra loro; l'insieme delle trasformazioni deve intendersi però come una specie di "circolo" (l'humus può subire una degradazione successiva, una mineralizzazione secondaria che lo può ricondurre a sostanze minerali, mentre alcune sostanze minerali possono subire una riorganizzazione).
La componente derivante da umificazione costituisce il patrimonio di sostanza organica stabile del suolo, con importanti influenze sulle sue proprietà fisiche (colore, struttura, ritenzione idrica) e chimiche (capacità di scambio cationico).
A carico di qualunque materiale parentale, così come della componente organica che eventualmente si sviluppa, avvengono vari processi fisico-chimici, che scaturiscono nella loro alterazione e conseguente loro evoluzione verso un suolo; le trasformazioni che queste componenti subiscono nascono dal loro mancato equilibrio con l'ambiente, e sono volte al suo raggiungimento.
La classificazione dei suddetti processi non è semplice. Possono individuarsi processi semplici e processi compositi, dove i secondi sono costituiti da un insieme dei primi; tutti, però, possono essere riconducibili a quattro categorie, a seconda che portino:
ad una sua sottrazione.Una classificazione, fra le molte logicamente possibili, è stata proposta nel 1980 dallo stesso Buol. Tale classificazione viene riassunta nella tabella sottostante: i differenti processi vengono raggruppati secondo coppie di processi simili concettualmente ma di segno opposto; fanno eccezione solo i processi legati alle dinamiche della sostanza organica.
Un altro tipo di distinzione è stato proposto, nel 1984, dal pedologo francese Philippe Duchaufour ed individua:
processi pedogenetici legati a particolari condizioni fisico-chimiche della stazione;
Sono processi dominati dalle alterazioni di tipo biochimico, che producono suoli a scarsa evoluzione prevalentemente in ambienti freddi o temperati; i composti umici formano dei complessi organo-minerali con i prodotti dell'alterazione dei minerali primari. Sono la brunificazione, la lisciviazione, la carbonatazione, la podzolizzazione, l'andosolizzazione.
Con il nome di brunificazione si identifica un processo caratterizzato dalla formazione di complessi argillo-humici in cui i due componenti vengono legati da ferro proveniente dall'alterazione geochimica della roccia madre; la loro successiva decomposizione libera nel profilo ossidi idrati di ferro (goethite), di colore giallastro che, sovrapposto al grigio dei minerali primari inalterati, dà il colore sul marrone di questi suoli.
La carbonatazione è un processo pedogenetico che porta alla precipitazione di carbonato di calcio in un suolo, in seguito ad alcune variazioni delle condizioni di temperatura, pH, attività metabolica della pedofauna. L'acqua ricca in carbonati può arrivare dall'alto (acqua di precipitazione atmosferica) oppure dal basso (risalita capillare).
Come risultato di questo processo, si hanno arricchimenti in carbonati: la loro quantità in un suolo può variare da semplici filamenti, creatisi nelle fratture, a interi orizzonti carbonatici induriti (orizzonte petrocalcico).
La presenza di carbonati in un profilo porta alla formazione di complessi con l'argilla e l'humus, con l'effetto di stabilizzare quest'ultima componente e renderla resistente alla mineralizzazione.
La decarbonatazione è definita come la perdita in calcare (carbonato di calcio, CaCO3), che viene trasformato in bicarbonato di calcio (Ca(HCO3)2) ad opera di acque di precipitazione atmosferica arricchite di anidride carbonica e allontanato dal profilo.
Le acque dilavanti possono, all'occorrenza, essere arricchite anche in ossidi di azoto (N2O3); in questo caso, l'allontanamento avverrà sotto forma di nitrato di calcio.
La decarbonatazione può anche precedere (e permettere) altri processi pedologici; è ad esempio il caso della podzolizzazione, che può instaurarsi solo su substrati non carbonatici e che quindi, in caso di materiali parentali calcarei, deve aspettare la loro decarbonatazione.
La lisciviazione consiste nell'asportazione (eluviazione), ad opera dell'acqua circolante nel profilo, di alcuni costituenti del suolo come argilla, limo ed elementi come calcio, sodio, potassio, magnesio. Queste particelle o ioni vengono poi accumulati negli orizzonti sottostanti (illuviazione); generalmente nei macropori compresi fra i singoli aggregati, dove si depositano sotto forma di pellicole di argilla (argillans) o ossidi di ferro/alluminio (sesquans, da sesquiossidi), noduli e concrezioni, originando un orizzonte argillico. In caso di presenza abbondante di argille 1:1, come le caoliniti, la deposizione non avviene sotto forma di pellicole ma come accumulo diffuso, originando il cosiddetto orizzonte diagnostico kandico.
La lisciviazione è un processo di tipo non specifico, comune a tutti gli ambienti in cui le precipitazioni superano l'evapotraspirazione, quantomeno in alcuni periodi dell'anno e in suoli a drenaggio non impedito; durante la lisciviazione si ha una perdita di basi, con conseguente acidificazione del pedoambiente.
La podzolizzazione è un composito processo pedogenetico caratteristico delle foreste di conifere: la spessa lettiera di aghi genera abbondanti composti organici debolmente acidi, che attaccano, alterandoli rapidamente, i minerali primari, che vengono complessati a formare dei composti organo-metallici amorfi. Questi, per mezzo dell'acqua circolante nel profilo, migrano verso zone più profonde (originando un orizzonte eluviale decolorato) dove precipitano, depositandosi in un orizzonte illuviale.
L'andosolizzazione (dal giapponese an do, suolo scuro) è un processo che può essere considerato molto simile alla podzolizzazione e interessa substrati vulcanici in ambienti tendenzialmente caldi e abbastanza umidi. L'idrolisi dei materiali vetrosi vulcanici provoca la liberazione nel terreno di alluminio amorfo sotto forma di ossido (Al2O3), che con le sue numerose cariche positive libere blocca molto saldamente tutti i composti con gruppi negativi liberi (composti umici, fosfati), con l'effetto di stabilizzarli non appena si producono. Questi composti sono insolubili in acqua, ragione per cui nei suoli vulcanici non si hanno migrazioni interne ma solo modifiche in posto.
Nelle zone della Terra a clima caldo, dalle regioni subtropicali a quelle più tipicamente equatoriali, si possono sviluppare dei processi pedogenetici caratterizzati da forte alterazione geochimica dei minerali originari delle rocce; la materia organica del suolo ha un ruolo assolutamente marginale, dato che viene rapidamente ossidata.
Tali processi diventano più intensi, con alterazione più spinta, mano a mano che si procede verso l'Equatore; questo sia per l'aggressività del pedoambiente che per la sempre maggiore durata della pedogenesi. In ordine di intensità crescente, si osservano i processi di fersiallitizzazione, ferruginazione e ferrallitizzazione.
L'insieme di questi tre processi è denominato anche laterizzazione, dato che, negli ambienti più caldi e umidi, si producono frequentemente delle croste durissime formate da ferro e alluminio (lateriti), utilizzate anche come materiale da costruzione (laterizi, donde il nome).
La fersiallitizzazione (dagli elementi ferro, silicio e alluminio) è un processo pedogenetico caratteristico dei climi mediterranei, con decisa stagione secca estiva che segue una stagione umida invernale.
È caratterizzato da accentuata neogenesi di argille a struttura 2:1 e dalla loro lisciviazione in un orizzonte di accumulo sottosuperficiale; l'abbondante ferro si deposita uniformemente sotto forma di ematite provocando intensi arrossamenti del profilo, che assume una tinta rosso-brunastra (rubefazione).
La ferruginazione è un processo intermedio, come intensità, tra la fersiallitizzazione e la ferrallitizzazione. I lineamenti generali sono grosso modo identici a quelli che si osservano durante la ferrallitizzazione, ma meno espressi, data la minore aggressività ambientale: non si ha desilicizzazione totale, la maggior parte delle argille di neoformazione sono del tipo 1:1, a bassa CSC (generalmente associato a pedoambienti aggressivi), ma si rinvengono anche argille di tipo 2:1.
I climi caratteristici in cui si compie il processo di ferruginazione sono quelli tropicali, con alternanza stagionale secco/umido; gli abbondanti ossidi di ferro rendono il suolo color rosso mattone.
La ferrallitizzazione indica un processo di pedogenesi delle regioni equatoriali, molto calde e umide, caratterizzato da intensa alterazione, mediante idrolisi, a carico dei minerali primari, associata ad intenso dilavamento di silice e cationi che risulta in accumuli residuali di ferro e alluminio sotto forma di ossidi e idrossidi. Le argille di neoformazione sono pressoché esclusivamente di tipo 1:1, a scarsa attività; la lisciviazione di silice può però essere talmente intensa da provocare il suo completo allontanamento (allitizzazione), originando suoli composti solo da ferro e alluminio ossidati e da minerali durissimi, inalterabili in condizioni ambientali, paragonabili pertanto a meri strati geologici.
Si tratta di processi di pedogenesi determinati da particolari condizioni che si incontrano nel sito; possono essere, ad esempio, una falda acquifera subaffiorante oppure abbondanza di sali. I processi influenzati da queste caratteristiche delle stazioni sono la gleyzzazione, la salinizzazione, l'alcalinizzazione e la solfato-riduzione.
La gleyzzazione o gleyficazione è un processo pedogenetico che si osserva in siti con importanti problemi di ristagno idrico, caratterizzati dal fenomeno della riduzione del ferro da ione trivalente a bivalente (Fe2+). I composti del ferro bivalente, così come tutti i composti piuttosto ridotti, assumono tinte smorte, sul grigio/verdastro o grigio/bluastro. Le condizioni di saturazione possono non essere permanenti: in questo caso, una parte del ferro si riossida a Fe3+, depositandosi a formare screziature di colori vivaci che spiccano sulla massa di fondo.
La salinizzazione è un processo di arricchimento di un suolo in sali di sodio; deriva, nella maggior parte dei casi, da condizioni di clima molto caldo e secco, con evapotraspirazione molto più elevata delle precipitazioni atmosferiche. L'abbondanza di sodio può derivare dalle caratteristiche chimiche della roccia madre, oppure dalla presenza di una falda salata subsuperficiale; ancora, eventuali sommersioni e successive emersioni dal mare dei materiali parentali.
Se il sodio è presente nella forma scambiabile come ione Na+, il processo viene detto alcalinizzazione e porta ad un considerevole aumento del pH del terreno. I suoli con elevato tenore in sodio vengono spesso destrutturati, con formazione di "colonne" e fessurazioni.
La solfato-riduzione è un processo analogo, nelle grandi linee, alla gleyzzazione, caratteristico della fascia delle mangrovie delle coste tropicali. Si sviluppa in luoghi con falda idrica salmastra e abbondanza di argilla e sostanza organica, portando ad accumuli di solfuri di ferro. In caso di cessazione delle condizioni di saturazione e asfissia, detti solfuri si ossidano velocemente producendo acido solforico e provocando crolli del valore del pH del suolo.
Sono caratteristici dei siti in cui si hanno forti alternanze stagionali, sia di temperatura che di umidità, unitamente a particolari situazioni litologiche.
Le particolari dinamiche interne al suolo portano ad una omogeneizzazione (detta anche aploidizzazione, dal greco aploos, semplice) del profilo, procedendo quindi al contrario di quanto avviene in un normale processo pedogenetico, che porta invece ad una orizzontazione.
L'isoumismo (o steppizzazione) è un processo pedogenetico, tipico dei climi continentali piuttosto secchi, che porta, in presenza di una certa quantità di ioni calcio, alla formazione degli epipedon scuri e umiferi dei suoli di steppa (i cosiddetti černozëm); l'abbondante sostanza organica derivante dalla decomposizione delle radici delle piante erbacee che costituiscono la vegetazione, stabilizzata dal calcio, forma composti molto resistenti alla mineralizzazione, che si accumulano fino ad elevata profondità inscurendo uniformemente l'orizzonte.
La vertisolizzazione è invece un composito processo pedogenetico causato dalla contemporanea presenza di abbondanti quantità di argille espandibili e di accesi contrasti stagionali di umidità. Nei periodi umidi le argille espandibili "assorbono" acqua nei loro reticoli, aumentando di volume, in qualche caso originando dei tipici microrilievi (gilgai). Nei periodi secchi, viceversa, le argille "rilasciano" molecole di acqua dai loro reticoli cristallini, provocando l'apertura di "crepacciature", anche di notevoli dimensioni. In queste ultime cadono particelle delle parti superficiali del suolo, producendo così una sorta di rimescolamento periodico del terreno. L'incorporazione di sostanza organica fino a consistenti profondità provoca, analogamente a quanto succede nei suoli di steppa, un certo inscurimento.
Sono compresi in questa definizione dei processi di pedogenesi instauratisi a partire dalle fasi interglaciali, quindi di età pre-olocenica. Questi periodi hanno visto, in alcuni casi, clima più caldo e umido dell'attuale; ne consegue che nei suoli così prodotti si possono osservare porzioni superficiali originate da cicli pedogenetici attuali, e pertanto in equilibrio con il clima temperato in cui si sono sviluppati, soprastanti a porzioni inferiori, spesso molto profonde e molto alterate, che sono da considerarsi dei paleosuoli relitti, eredità di periodi caldo/umidi.
Non vi è, a livello scientifico, univocità riguardo al significato del termine paleosuolo; Duchaufour ha proposto la classificazione dei paleosuoli in cinque categorie: 
suoli fossili, sepolti sotto sedimenti o rocce che li hanno "sigillati", impedendone ogni contatto con l'ambiente;
suoli policiclici (o poligenetici), prodotti da una successione di più cicli di pedogenesi, separati da un qualche "evento traumatico" (significativo cambio climatico, forte erosione, ecc.). L'ultimo di questi cicli ha parzialmente interessato il suolo "precedente", ringiovanendolo;
suoli antichi, in cui i processi durano indisturbati da più di 10-12 000 anni, data di inizio dell'Olocene;
suoli composti, in cui i differenti cicli hanno interessato substrati differenti, senza interferenze reciproche;
suoli complessi, analoghi ai precedenti ma con la differenza che i processi pedogenetici recenti sono andati ad interessare il materiale anticamente pedogenizzato.
I fattori della pedogenesi si possono definire come gli agenti che condizionano i processi pedogenetici; possono essere di carattere litologico, climatico e biologico, e l'alterazione di uno qualsiasi di questi fattori ha importanti conseguenze sullo sviluppo futuro del suolo, facendo procedere la pedogenesi in una maniera differente da quella seguita fino al momento della variazione.
Fu il pedologo russo Dokučaev, nel 1898, a porre l'accento sul fatto che un suolo è il risultato dell'azione dei diversi fattori; il concetto fu formalizzato nel 1941 dal pedologo Jenny, nella prima versione della sua famosa equazione che connette le proprietà osservate del suolo con i fattori indipendenti che determinano la sua formazione:
… = altri fattori, di importanza localeQuesta equazione fu poi perfezionata, vent'anni più tardi, ad opera dello stesso Jenny:
t = età dell'intero sistemaQuesta "versione" dell'equazione originaria si può esprimere anche in altre maniere, equivalenti alla prima versione; in particolare, la precedente equazione si può considerare una somma di:
   topofunzione – in funzione del rilievo (topografia)I diversi fattori non viaggiano mai separatamente; lo stesso clima, ad esempio, può produrre suoli di differenti tipi su differenti substrati rocciosi. Può succedere che, in particolari condizioni, un solo fattore diventi preponderante rispetto a tutti gli altri: nella tundra, ad esempio, il fattore clima acquista grossa importanza, a discapito degli altri; in condizioni di fortissima pendenza diventa molto rilevante il fattore morfologico riducendo il peso degli altri.
I diversi fattori pedogenetici sono talmente correlati alla formazione dei caratteri dei diversi suoli, anche nell'immaginario collettivo, che le classificazioni "popolari" parlano spesso, ad esempio, di "suoli di prateria" (facendo esplicito riferimento al fattore vegetazione), di "suoli vulcanici" (il riferimento è alla roccia madre), di "suoli di palude" (topografia).
Dato che la componente minerale del suolo deriva direttamente dall'alterazione fisica e chimica delle rocce, il fattore litologia è di fondamentale importanza, tanto che in alcune classificazioni pedologiche degli albori molti suoli venivano distinti solo basandosi sui materiali parentali.
In climi estremi, come la tundra o i deserti, il fattore litologico perde importanza a favore del fattore climatico: si produrranno suoli identici o molto simili, indipendentemente dal tipo di substrato. Al di fuori di queste eccezioni, però, come succede nei climi temperati, a substrati diversi possono corrispondere suoli diversi, dal momento che nessun fattore pedogenetico prevale, ma agisce con altri in misura paritaria.
Un caso molto particolare di "indipendenza" del suolo dalla roccia che l'ha generato è quello di alcuni suoli molto profondi, in cui gli orizzonti superficiali siano fisicamente talmente lontani dalla roccia madre da potersi considerare non più "collegati" con essa.
Gli effetti sui suoli delle diverse tipologie di rocce sono numerosi e importanti.
Gli spessi orizzonti superficiali scuri, con forti arricchimenti di sostanza organica, dei suoli vulcanici (epipedon melanico) e dei černozem della steppa (epipedon mollico) possono svilupparsi grazie all'abbondanza di elementi (rispettivamente, l'alluminio e i carbonati) in grado di "bloccare" e quindi rendere resistente alla degradazione microbica la sostanza organica appena umificata.
Depositi sabbiosi molto impoveriti o rocce come le quarziti sono costituiti essenzialmente da minerali non alterabili: come si può facilmente intuire, in questi casi la pedogenesi sarà, se non impedita, senz'altro ridotta al minimo e quindi di fatto indipendente dal tempo; allo stesso modo, rocce madri saline, soprattutto in climi aridi, indirizzano decisamente la genesi di un suolo.
Il fattore roccia può influire pesantemente anche sulla velocità della pedogenesi: nello stesso tipo di clima, per produrre un centimetro di suolo su una roccia piroclastica può bastare un anno di tempo, per produrne altrettanto su un calcare duro ce ne possono volere migliaia.
La morfologia può influire sulla pedogenesi in varie modalità, riconducibili essenzialmente a due tipologie, di cui una considerata indiretta contrapposta ad una in cui la topografia "prende parte" direttamente nei processi di pedogenesi.
Per quanto riguarda il primo caso, la morfologia di un sito si limita a condizionare altri fattori pedogenetici, come ad esempio il clima e la vegetazione; si può pensare, ad esempio, alle differenze esistenti sui due versanti opposti, settentrionale e meridionale, di una stessa montagna: nelle zone temperate dell'emisfero boreale, il versante rivolto a nord presenta clima più freddo, minore insolazione e maggiore umidità di quello rivolto a sud, con differenze che si riflettono sulla vegetazione (ovviamento nell'emisfero australe la situazione è simmetricamente opposta).
Esempi illuminanti vengono da alcune ampie vallate alpine disposte in senso longitudinale, come la Valtellina e la Val Pusteria: i versanti esposti a nord sono coltivati fino ad altezze inferiori, oltre le quali si estende il bosco, costituito da conifere già a basse quote; il versante aperto a mezzogiorno vede invece un maggiore sviluppo dei coltivi oltre i quali compare il bosco di latifoglie o misto di latifoglie e conifere, sostituito più in alto dalle sole conifere. Le pedogenesi, in questi due casi, differiranno nettamente.
Diverso è il caso in cui il fattore topografia esercita un ruolo diretto: si possono immaginare le differenze fra suoli formatisi lungo i ripidi versanti di una montagna (suoli sottili e poco evoluti, continuamente ringiovaniti dall'erosione) oppure nel fondo di una depressione (suoli spesso idromorfi per problemi di ristagno idrico). Nel riquadro accanto si mette in evidenza un particolare effetto derivante dalla topografia.
Il clima di una località influenza vari altri fattori pedogenetici, come la vita vegetale e animale e la morfologia; ha inoltre un impatto diretto anche sull'intensità della pedogenesi, che è massima nelle zone calde e umide equatoriali e minima, nulla in qualche caso, nelle zone molto aride e fredde, polari o di alta montagna.
Esiste, in alcuni casi di climi "estremi", con forti contrasti, una corrispondenza diretta tra caratteristiche climatiche e tipologie dei suoli che vi si sviluppano (zonalità): un caso tipico è rappresentato dalla Russia, nel cui sterminato territorio i suoli si distribuiscono in grosse fasce da nord a sud: nelle zone artiche, a tundra, suoli sottili, spesso gelati; nella fascia della taiga, i suoli podzolici; nella zona della steppa, le terre nere che si schiariscono mano a mano che si procede verso il semideserto.
Più in generale, anche a livello planetario si può osservare una sorta di zonalità climatica, dipendente linearmente dalla latitudine, almeno considerando i suoli ben drenati (suoli come sistemi aperti) che hanno avuto un'evoluzione sufficiente; detta zonalità ha origine dalle dinamiche dei componenti del suolo (ferro e silice) che risultano dall'alterazione dei minerali primari.
Alle alte latitudini, con evapotraspirazione molto bassa, si hanno condizioni umide e fredde, che fanno sì che il ferro permanga allo stato ridotto, causando tinte grigie, derivanti dai colori dei minerali primari e della sostanza organica; diminuendo la latitudine e aumentando la temperatura, si instaurano condizioni più favorevoli all'ossidazione e cristallizzazione del ferro, dapprima come goethite, che colora i terreni di marrone, successivamente come ematite, che dona ai suoli una tinta rossa. Dunque, procedendo dai Poli all'Equatore, considerando solo dei suoli "maturi" in equilibrio con il clima, si ha passaggio da suoli grigi a suoli marroni e, infine, rossi.
Inoltre, sempre in condizioni di suoli all'equilibrio con il clima e senza problemi di flussi di materia, si osserva che:
alle alte latitudini si manifesta accumulo di silice residuale, con movimenti nel profilo a carico del ferro, dell'alluminio e della sostanza organica che vengono lisciviate (comportamento estremizzato dal processo di podzolizzazione).
alle basse latitudini si ha l'opposto: i movimenti nel profilo sono a carico della silice, e si verificano accumuli residuali di ferro e alluminio ossidati;
alle latitudini intermedie, nei climi temperati abbastanza umidi, si ha intensa neoformazione di argille, che viene lisciviata e accumulata in un orizzonte illuviale di profondità.Esistono tuttavia numerose eccezioni alla zonalità: il clima ridiventa solo uno dei fattori pedogenetici e acquistano importanza gli altri. Ad esempio, in condizioni di clima temperato freddo, su substrato siliceo si sviluppa un suolo podzolico sotto vegetazione prevalente a conifere, mentre su substrati calcarei si instaura una vegetazione decidua o mista latifoglie/conifere e un suolo bruno.
In caso di pedogenesi molto lunga può darsi il caso di un suolo che abbia assistito a rilevanti cambiamenti climatici, subendone gli effetti; le pedogenesi risultanti possono anche essere state contrastanti nel tempo, producendo suoli di antica formazione, i cosiddetti paleosuoli.
I vegetali possono condizionare in diversi modi la pedogenesi, sia direttamente che indirettamente. Esempi di condizionamenti diretti sono la fissazione dell'energia solare che permette la nutrizione degli organismi, il rifornimento di sostanza organica e basi al suolo, l'azione fisica di alterazione del materiale da cui il suolo si sviluppa; a titolo di esempio, si consideri il caso, piuttosto frequente, in cui lo stesso substrato, con lo stesso clima, può portare ad un suolo lisciviato (Alfisol) in caso di copertura a conifere oppure ad un suolo dove non si osserva lisciviazione (Inceptisol) sotto copertura di latifoglie. Per contro, fra le influenze indirette si possono considerare le modificazioni al bilancio idrico complessivo di un suolo e al suo stato termico e, importantissima, la protezione dall'erosione eolica e idrica.
Anche se può sembrare trascurabile, il ruolo degli animali nella pedogenesi è di importanza capitale: la pedofauna del suolo svolge il compito di trasformazione dei residui organici freschi in sostanza organica decomponibile (animali detritivori) e composti umici e di rimescolamento meccanico (lombrichi, oltre ad animali più grossi come, ad esempio, le marmotte). Altri tipi di interventi di animali nella genesi dei suoli possono essere più specifici, ben localizzati geograficamente; un buon esempio è dato dalle termiti: per lunghissimi periodi di tempo hanno edificato i loro termitai sugli altopiani etiopici fornendo grossi quantitativi di terreno facilmente erodibile; il Nilo (il fiume che drena quelle zone) ne ha trasportato fino al mare enormi quantitativi depositandoli nel suo delta. Un ruolo a parte ha poi l'Homo sapiens. Le azioni antropiche sui suoli datano dagli albori dell'avventura umana sulla Terra, attraverso le modificazioni della vegetazione di un luogo, le coltivazioni millenarie, gli usi errati che hanno portato alla degradazione del suolo attraverso erosione, inquinamento, espansione delle aree urbane.
Dato che non si possono collocare in maniera soddisfacente né nel regno animale, né in quello vegetale, anche i funghi e la maggior parte dei batteri meritano una menzione a parte, per via del loro importante ruolo di riciclaggio e trasformazione di materia organica. Dal punto di vista funzionale integrano e completano l'attività della pedofauna come organismi decompositori ed intervengono perciò nei processi di decomposizione, umificazione e mineralizzazione della sostanza organica.
Appare abbastanza ovvio che fra i fattori pedogenetici appaia il tempo, anche se la pedogenesi non è, da questo punto di vista, un processo ben definito.
Le età dei suoli possono essere molto diverse: partendo da suoli in ambienti stabili, sotto il duplice aspetto geomorfologico e climatico, dove non sono arrivati a farsi sentire gli effetti delle glaciazioni quaternarie, che possono avere un'età dell'ordine delle centinaia di migliaia o milioni di anni (come è il caso di alcuni suoli ferrallitici equatoriali), si può arrivare ai pochi anni di un suolo sottilissimo situato su una pendice montana erosa.
I tempi dei vari processi pedogenetici differiscono moltissimo, potendo variare su alcuni ordini di grandezza:
un suolo ferrallitico si sviluppa in ambiente equatoriale caldo-umido in circa 20-30 000 anni, mentre in ambiente tropicale, meno aggressivo, il processo necessita di tempi più lunghi (100 000 anni);
per la lisciviazione dell'argilla, fino alla formazione di un orizzonte argillico, sono necessari tempi dell'ordine di poche migliaia di anni, che è circa il tempo di sviluppo di un suolo fersiallitico in ambiente mediterraneo;
un podzol si può sviluppare, in un ambiente temperato freddo, in circa 1 000 anni.
su campi acquisiti alla coltivazione del riso in sommersione si possono vedere i primi segni di idromorfia dopo solo tre anni.
P. Casati. Scienze della Terra, volume I - Elementi di geologia generale. CittàStudi edizioni, Milano, 1996. ISBN 88-251-7126-9.
P. Casati, F. Pace. Scienze della Terra, volume II - L'atmosfera, l'acqua, i climi, i suoli. CittàStudi edizioni, Milano, 1996.
D. Magaldi, G.A. Ferrari. Conoscere il suolo - Introduzione alla pedologia. ETAS libri edizioni, Milano, 1984.
M. Cremaschi, G. Rodolfi. Il suolo - Pedologia nelle scienze della Terra e nella valutazione del territorio. La Nuova Italia Scientifica, Roma, 1991.
G. Gisotti. Principi di geopedologia. Edizioni Calderini, Bologna, 1988. ISBN 88-7019-347-0.
Istituto Geografico De Agostini. Enciclopedia geografica. Edizione speciale per il Corriere della Sera, vol. 7. RCS Quotidiani S.p.A., Milano, 2005. ISSN 1824-9280
Istituto Geografico De Agostini. Enciclopedia geografica. Edizione speciale per il Corriere della Sera, vol. 6. RCS Quotidiani S.p.A., Milano, 2005. ISSN 1824-9280
Jenny, Hans (1994). Factors of Soil Formation. A System of Quantitative Pedology. New York: Dover Press. (Reprint, with Foreword by R. Amundson, of the 1941 McGraw-Hill publication). pdf file format.
 Processi della pedogenesi (PDF), su agrariaunipa.it. URL consultato il 12 maggio 2007.
 USDA Soil Taxonomy, 1999 (PDF) , su ftp-fc.sc.egov.usda.gov. URL consultato il 21 maggio 2007.
 WRB (World Reference Base for Soil Resources) home page at the FAO, su fao.org. URL consultato il 4 giugno 2007.
Pedro Bleo Fournol, noto come Pedro Calomino (Buenos Aires, 13 marzo 1892 – Buenos Aires, 12 gennaio 1950), è stato un calciatore argentino, di ruolo attaccante.Considerato una delle migliori ali della storia del calcio argentino, è stato il primo idolo della tifoseria del Boca Juniors, con cui vinse quattro campionati. Con la nazionale argentina vinse il Campeonato Sudamericano de Football nel 1921.
Nacque da Julio (Jules) Fournol e Luisa Alejandrina (Louise Alexandrine) Le Frane, entrambi francesi. Venne battezzato il 7 novembre 1892.
Attaccante maschio e astuto, era impiegato come ala destra.Aveva spesso la meglio sui difensori praticando un gioco che combinava duri colpi, finte, frenate e scivolate eseguite in rapidità. Confondeva gli avversari con giocate improvvise. Era anche soprannominato "Loco" ("pazzo"), termine usato per definire la capacità con la quale era in grado di esaltare il pubblico con una grande giocata e, allo stesso tempo, umiliare gli avversari.
È considerato l'inventore della bicicleta, un colpo paragonabile ad una pedalata che, eseguita in velocità, rubava il tempo ai marcatori, non dando loro la possibilità di intervenire.
La manovra consisteva nel farsi passare, in rapida successione e talvolta anche ripetutamente, prima l'una e poi l'altra gamba davanti la palla, senza toccarla, disorientando l'avversario ed impedendogli di capire in quale direzione avrebbe continuato l'azione. Così Calomino si creava spazio per continuare la corsa verso la linea di fondo. Veniva eseguita con agilità e precisione, e il pubblico la richiedeva durante le partite.
Cresciuto a calle Corrientes, Buenos Aires, decise di mantenere, al posto del suo vero cognome, il soprannome "Calomino" che i familiari gli diedero sin dai tempi in cui giocava a livello amatoriale nel Catedral del Norte. Fu Oreste Abat che lo vide e lo portò ad un provino con il Boca Juniors.Salendo dalle categorie inferiori, Calomino cominciò a fare parlare di sé quando, il 4 giugno del 1911, esordì nel Boca. Partì da titolare nella terza gara di División Intermedia Boca Juniors-Independiente (terminata 2-1), siglando la prima rete al 20'.Nel settembre 1912 si trasferì all'Argentino de Quilmes, dove rimase per pochi mesi. Infatti, nell'aprile 1913, rincasò al Boca, per terminare la stagione in corso.Erano tempi duri per la dirigenza del Boca, che vedeva nel ruolo di presidente Emilio Melinke, affiancato da Ludovico Dollenz come vice. I due non trasmettevano fiducia e il club ne risentì, attraversando un periodo molto precario a livello economico. Questa situazione si tramutò in debiti societari: Calomino decise di ritirarsi dalla squadra e cambiare aria.Nel 1914, quindi, ritornò nell'Argentino de Quilmes, questa volta per giocare tutto l'anno.
Nel frattempo, ci furono dei cambiamenti ai vertici dirigenziali del Boca: Juan R. Brichetto (con già due mandati da presidente alle spalle) fu nominato vice presidente all'unanimità e sostituì Dollenz. Il primo compito, del quale si occuparono i due, fu quello di trovare una soluzione al caso Calomino, cercando di far ritornare la stella al Boca. Incontrarono il giocatore manifestandogli tutte le loro buone intenzioni; si giunse ad un accordo economico e così Calomino rivestì la maglia del Boca, che poi mantenne fino alla fine della carriera.
Con il Boca giocò complessivamente 228 partite e realizzò 96 reti, di cui 79 in campionato. Il suo palmarès vanta la vittoria di quattro Cope Campeonato (1919, 1920, 1923 e 1924), due Cope Ibarguren, una Tie Cup, una Copa de Competencia Jockey Club e una Copa de Honor Cousenier.
Era molto apprezzato anche per la sua ferocia in campo. Prima di una partita il difensore basco Mariano Arrate arrivò a dirgli: «O vai indietro o vai avanti, però gioca con lealtà!». Poco dopo, dagli spalti si sentirono diverse urla «Dáguele forte, Calumín», in dialetto genovese, molto parlato tra i sostenitori dell'epoca, in buona parte immigrati italiani.Il 27 luglio 1924 scese in campo per l'ultima volta della sua carriera nella partita Argentinos Juniors-Boca Juniors (2-0).
Fece il suo debutto nella Nazionale argentina nel 1912. In totale disputò 38 gare, andando in rete cinque volte.Prese parte a quattro edizioni del Campeonato Sudamericano de Football (1917, 1919, 1920 e 1921), vincendo in quest'ultima occasione, in cui partecipò anche nella veste di allenatore della squadra.
CB: Copa BullrichCC: Copa CampeonatoCI: Copa IbargurenCH: Copa de Honor CousenierCOM: Copa de Competencia Jockey ClubCRA: Copa Ricardo Aldao, conosciuta anche come Campeonato RioplatenseDI: División IntermediaTC: Tie Cup
Copa Campeonato: 4Boca Juniors: 1919, 1920, 1923, 1924Copa de Competencia Jockey Club: 1Boca Juniors: 1919Copa Ibarguren: 2Boca Juniors: 1919, 1923

Pedro Manuel Mendes Ribeiro (Paredes, 25 gennaio 1983) è un calciatore portoghese, difensore del Penafiel.

Il pelobate fosco o rospo dell'aglio (Pelobates fuscus (Laurenti, 1768)) è un anfibio anuro della famiglia Pelobatidae.
È un rospo di medie dimensioni che può raggiungere gli 8 cm di lunghezza nelle femmine, circa 6,5 cm nei maschi.
Presenta corpo globulare con arti non molto sviluppati. Gli arti anteriori sono caratterizzati dalla presenza di
speroni metatarsali particolarmente sviluppati, denominati "vanghe", che gli consentono di scavare nel terreno.
Il dorso è di colore bruno con macchie olivastre o giallastre; il ventre è biancastro talora con macchie bruno-grigiastre. Ha grosse mascelle arrotondate. La pupilla è ellittica con asse verticale. L'assenza delle ghiandole parotoidi consente di distinguerlo dai rospi del genere Bufo.
I girini misurano alla nascita pochi millimetri ma si accrescono rapidamente sino a raggiungere dimensioni da 10 fino a 18 cm.Alla nascita hanno pelle translucida con sfumature metalliche, che, col progredire dello sviluppo, diventa più opaca e scura, con macchie chiare sui fianchi. La bocca è dotata di un becco corneo scuro. La coda è ben sviluppata e appuntita; sul lato inferiore della pinna caudale è ben visibile l'orifizio cloacale.
Il pelobate fosco è una specie criptica con abitudini fossorie, trascorre cioè gran parte dell'anno interrato in gallerie anche molto profonde, dalle quali emerge solo per nutrirsi e riprodursi. Tra i maggiori predatori degli adulti di pelobate vi sono varie specie di mammiferi (ricci e mustelidi), di uccelli (ardeidi, strigiformi, corvidi e falconiformi) e di rettili (testuggini palustri, natrici), oltreché specie alloctone, come le tartarughe d'acqua esotiche (Trachemys spp.) o la rana toro (Lithobates catesbeianus). Per difendersi il pelobate rigonfia il corpo, secerne sostanze di odore repellente ed emette degli stridii. Per difendersi il pelobate fosco produce una secrezione il quale odore che ricorda l'aroma dell'aglio, oppure si gonfia per sembrare più minaccioso.I girini sono esposti alla predazione da parte di pesci (Micropterus spp., Esox spp., Perca spp.), anfibi, crostacei (tra gli altri l'alloctono Procambarus clarkii) ed anche coleotteri acquatici e larve di libellula.
Gli adulti si nutrono di piccoli invertebrati quali insetti (prevalentemente coleotteri), lombrichi e gasteropodi.
I girini si nutrono di materia vegetale come alghe e piante acquatiche, detriti organici e plancton (protozoi, rotiferi e piccoli crostacei).Il cannibalismo è frequente in assenza di cibo nelle pozze d'acqua dove sono deposte le uova.
La stagione riproduttiva va da marzo a maggio. Alla fine dell'inverno si risvegliano dallo stato di ibernazione invernale, riemergono in superficie e migrano verso le pozze d'acqua dove avviene la riproduzione. 
L'amplesso è di tipo inguinale, il maschio cioè cinge la femmina all'attaccatura delle zampe posteriori (e non all'altezza delle ascelle anteriori, come avviene in gran parte degli anfibi). Durante l'accoppiamento entrambi i sessi emettono vocalizzazioni. Le 10-500 uova vengono deposte in cordoni gelatinosi lunghi alcune decine di cm, avvolti a spirale sulla vegetazione sommersa. Si schiudono dopo 2-3 giorni dalla deposizione.
La specie è diffusa nelle aree planiziali e collinari dell'Europa centrale, settentrionale e orientale, sino alla Siberia occidentale al Kazakistan nord-occidentale. Popolazioni isolate sono presenti nella Francia centrale e in Italia settentrionale (pianura Padana). La specie è localmente estinta in Svizzera.
In Italia la specie è presente nelle aree planiziali di Piemonte, Lombardia, Veneto, Friuli-Venezia Giulia ed Emilia-Romagna; in tutte queste aree ha subito un rilevante declino.Si ritrova in habitat differenti (boschi di latifoglie o conifere, prati, campi coltivati, risaie, stagni, paludi, canali d'irrigazione) purché caratterizzati dalla presenza di un suolo soffice, con una discreta componente sabbiosa.
Tradizionalmente a questa specie sono attribuite due sottospecie: la sottospecie nominale (P. fuscus fuscus), ampiamente distribuita in Europa centrale e in Asia occidentale, e una seconda (P. fuscus insubricus), endemica dell'Italia settentrionale. In realtà, il valore tassonomico di questa seconda entità viene attualmente messo in dubbio, in mancanza di chiari caratteri diagnostici..
In considerazione del suo ampio areale la lista rossa IUCN cataloga P. fuscus come specie a basso rischio (Least concern).La specie è elencata in Appendice II della Convenzione di Berna e nell'Annesso IV della Direttiva Europea "Habitat" (CEE 92/43 del 21.05.1992). La specie è protetta dalla legislazione nazionale in molti paesi europei.
 Andreone F., Pelobate fosco (PDF), in Atlante degli Anfibi e dei Rettili d'Italia, Firenze, Edizioni Polistampa, 2006,  pp. 292-297, ISBN 88-8304-941-1.
 Crottini A., Andreone F., Kosuch J., Borkin L.J., Litvinchuk S.N., Eggert C. & Veith M., Fossorial but widespread: the phylogeography of the common spadefoot toad (Pelobates fuscus), and the role of the Po Valley as a major source of genetic variability (PDF), in Molecular Ecology 2007; 16: 2734-2754.
 Andreone F., Piazza R, A bioacoustic study on Pelobates fuscus insubricus (Amphibia, Pelobatidae) (PDF) , in Italian Journal of Zoology 1990; 57:(4): 341-349.

La penisola italiana, talvolta anche penisola italica o, più raramente, penisola appenninica, è una penisola del continente europeo protesa nel mar Mediterraneo.
Politicamente la penisola è quasi totalmente parte della Repubblica Italiana fatta eccezione per i microstati di San Marino e della Città del Vaticano.
Per tradizione popolare la sua estensione geografica viene impropriamente definita a partire dal versante meridionale dello spartiacque alpino. In realtà la penisola in senso propriamente geografico inizia dall'Appennino tosco-emiliano e dall'Appennino tosco-romagnolo praticamente con una linea immaginaria che va dalla foce del fiume Magra alla foce del fiume Marecchia, e si estende fino all'estrema propaggine meridionale di Capo Spartivento in Calabria. Essa ha dunque un'estensione di circa 1 000 km in direzione NO–SE. Le isole maggiori più vicine (Sicilia, Malta, Sardegna e Corsica) non sono parte della penisola geograficamente definita.
In gran parte attraversata dalla catena degli Appennini, è delimitata da quattro mari (mar Ligure, mar Tirreno, mar Ionio e mare Adriatico).
La penisola italiana viene talvolta definita stivale per via della sua forma simile a quella dell'omonima calzatura, con la Puglia come tacco, il Gargano come sperone e la Calabria come punta. Tale nome viene dato anche al paese che ne occupa la maggior parte del territorio, l'Italia.
La penisola italiana possiede l'unico vulcano attivo dell'Europa continentale, il Vesuvio.
Politicamente la penisola italiana propriamente detta (quindi esclusa l'Italia insulare) è divisa in vari Stati e dipendenze elencati nella tabella seguente:
Fanti, Sara De, Marco Sazzin, Cristina Giuliani, Federica Frazzoni, Stefania Sarno, Alessio Boattini, and Donata Luiselli, et al. 2015. "Inferring the genetic history of lactase persistence along the Italian peninsula from a large genomic interval surrounding the LCT gene." American Journal Of Physical Anthropology no. 4: 708.
Pandolfi, Luca, Leonardo Maiorino, and Gabriele Sansalone. 2015. "Did the Late Pleistocene climatic changes influence evolutionary trends in body size of the red deer? The study case of the Italian Peninsula." Palaeogeography, Palaeoclimatology, Palaeoecology 110.
Speranza, G., Vona, A., Vinciguerra, S., & Romano, C. (2016). Relating natural heterogeneities and rheological properties of rocksalt: New insights from microstructural observations and petrophyisical parameters on Messinian halites from the Italian Peninsula. Tectonophysics, 666103-120.
Strani, F., DeMiguel, D., Sardella, R., & Bellucci, L. (2015). Paleoenvironments and climatic changes in the Italian Peninsula during the Early Pleistocene: evidence from dental wear patterns of the ungulate community of Coste San Giacomo. Quaternary Science Reviews, 12128-35.
Margheriti L, Lucente F, Salimbeni S, et al. Large-scale coherent anisotropy of upper mantle beneath the Italian peninsula comparing quasi-Love waves and SKS splitting. Journal Of Geodynamics [serial online]. December 1, 2014;82(SI : Geodynamics of the Mediterranean):26-38.
(EN) Penisola italiana, su Enciclopedia Britannica, Encyclopædia Britannica, Inc.
La Pennsylvania (AFI: [pensilˈvanja] o [pensilˈvɛnja]; in inglese [ˌpɛnsɨlˈveɪnjə]), ufficialmente Commonwealth di Pennsylvania, in italiano Pensilvania, è uno Stato federato degli Stati Uniti d'America, nonché uno dei quattro Commonwealth della federazione.
Lo stato è situato nel nord-est degli Stati Uniti, tra la regione dei Grandi laghi e l'oceano Atlantico. Confina a nord con lo Stato di New York e con il Lago Erie, a est con New Jersey e Delaware, a sud con Maryland e Virginia Occidentale, a ovest con l'Ohio. La capitale è la cittadina di Harrisburg.
Il nome Pennsylvania (che significa boschi di Penn) fu scelto dal quacchero inglese William Penn, che ne fu il fondatore: egli voleva onorare il padre e indicare la natura boscosa del territorio.
Il soprannome Keystone State (letteralmente "Stato Chiave di volta"), diffuso fin dal primo Ottocento, deriva sia dalla posizione centrale dello Stato (rispetto alle 13 colonie che originariamente formarono gli Stati Uniti), sia dalla sua importanza politica (molti importanti documenti, inclusa la Dichiarazione di Indipendenza, furono firmati in Pennsylvania) ed economica (sia in campo industriale che agricolo).
Prima dell'arrivo degli europei la Pennsylvania era abitata dalle tribù dei Delaware, dei Susquehanna, degli Irochesi, degli Eriez e degli Shawnee.
Nel 1643 alcuni coloni svedesi si stanziarono nella parte sud-orientale dello Stato, ma il controllo passò rapidamente prima agli olandesi e poi agli inglesi. Nel 1681 il re Carlo II d'Inghilterra concesse a William Penn l'autorizzazione a colonizzare una regione comprendente l'attuale Pennsylvania e parte degli attuali Stati circostanti (in particolare tutto il Delaware). Penn vi fondò una colonia (la Pennsylvania, appunto) che doveva fungere da rifugio per i suoi correligionari quaccheri; in quell'anno fu fondata anche la città di Filadelfia, che ne è il centro più importante (per quanto la capitale dello Stato sia ora la cittadina di Harrisburg).
Fra il 1704 ed il 1710 le tre contee meridionali di New Castle, Kent e Sussex si separarono dalla Pennsylvania, formando la colonia del Delaware.
La colonia accolse numerosi immigrati, spesso da paesi del nord Europa o dalla Germania e prosperò rapidamente, tanto che alla fine del XVIII secolo Filadelfia era per popolazione la seconda città di lingua inglese al mondo (dopo Londra).
La famiglia Penn conservò diritti di "proprietà" sulla Pennsylvania anche dopo la morte di William Penn (1718), cosa che fu all'origine di dispute di ordine fiscale e religioso fra i discendenti di Penn (che avevano abbandonato la religione quacchera) ed i coloni; in particolare i coloni (fra cui Benjamin Franklin) chiedevano che la colonia passasse sotto il governo diretto della Corona britannica. La questione fu risolta solo con l'indipendenza degli Stati Uniti.
Pennsylvania e Delaware sono fra le 13 colonie che si ribellarono agli inglesi durante la lotta anticoloniale: la Dichiarazione di Indipendenza fu redatta a Filadelfia nel 1776; durante la guerra lo Stato fu teatro di importanti eventi bellici (in particolare la ritirata a Valley Forge dell'esercito guidato da George Washington).
Al termine della guerra la costituzione statunitense venne scritta a Filadelfia: la Pennsylvania fu il secondo Stato a ratificarla (12 dicembre 1787), entrando a far parte dell'Unione. Fra il 1790 ed il 1800 (cioè fino a quando il governo fu trasferito a Washington) Filadelfia fu anche capitale della nuova nazione statunitense.
Nel 1794 vi ebbero luogo delle violente sollevazioni contro la tassa sul whisky e nel 1799 contro la tassa sulle case.
Nel corso di tutto il XIX secolo la Pennsylvania restò uno dei più importanti Stati dell'Unione ed ebbe un fortissimo sviluppo industriale, specialmente nel settore siderurgico.
Durante la guerra di secessione gran parte degli armamenti delle truppe nordiste proveniva dalla Pennsylvania; relativamente vicina ai territori confederati, nel 1863 fu teatro della battaglia di Gettysburg, forse la più importante di quella guerra. Successivamente, nell'ovest della Pennsylvania nacque l'industria petrolifera statunitense.
A seguito della Grande depressione iniziata nel 1929 Pennsylvania, Ohio, Michigan e altri Stati del Mid-West la cui economia (basata sull'industria pesante) fu duramente colpita dalla crisi furono soprannominati con il termine dispregiativo rust belt (cintura della ruggine); la ripresa dei decenni successivi fu di durata relativamente breve, in quanto a partire dagli anni settanta la stessa zona fu oggetto di un progressivo processo di deindustrializzazione, in cui le industrie manifatturiere si spostarono in altri Stati (specialmente fuori dagli USA); in seguito lo sviluppo dell'industria finanziaria e dei servizi ha rilanciato l'economia della Pennsylvania, ma le aree più legate alla manifattura (o all'estrazione mineraria) sono ancora in gravi difficoltà.
Lo Stato resta comunque tra i più importanti degli U.S.A. (per esempio è al sesto posto tra i cinquanta Stati sia per popolazione che per prodotto interno lordo).
La Pennsylvania ha una forma molto simile a quella di un rettangolo di 260 km (in direzione nord-sud) per 450 km (in direzione est-ovest); infatti i suoi confini sono per larga parte artificiali essendo delle semplici linee rette tracciate sulla carta geografica: fanno eccezione l'"angolo" nord-occidentale (costa del lago Erie) e tutto il confine orientale (segnato dal fiume Delaware).
La superficie è di 119.283 km², di cui 3.208 km² (2,7%) sono costituiti da acque interne.
La massima elevazione (Monte Davis) è di 979 m s.l.m., mentre la minima si trova sulle rive del fiume Delaware, che sono praticamente al livello del mare stesso.
Per quanto non molto elevati, i monti Appalachi costituiscono la più importante caratteristica fisica della Pennsylvania, attraversandola in diagonale, da sud-ovest a nord-est. Sul loro versante sud-orientale si trova una regione di colline molto dolci e di pianure alluvionali.
Invece sul versante nord occidentale si trova l'altopiano degli Allegani; questo altopiano è percorso da numerose vallate, tanto da sembrare montagnoso esso stesso. Esso giace su uno strato sedimentario, e nel suo sottosuolo sono presenti carbone, gas naturale e petrolio (tanto che il primo pozzo di petrolio al mondo fu costruito nel 1859 in Pennsylvania, vicino a Titusville).
Questo altopiano prosegue a nord entro lo Stato di New York, mentre ad ovest declina progressivamente, trasformandosi nelle pianure che caratterizzano l'Ohio e gli altri stati del Midwest.
Lo spartiacque degli Appalachi attraversa completamente la Pennsylvania e la suddivide in due distinte zone idrografiche: le acque della regione a sud-est delle montagne fluiscono direttamente nell'Oceano Atlantico, formando i fiumi Delaware (al confine con il New Jersey) e Susquehanna, o finendo come tributari del Potomac.
Invece (fatta eccezione per alcuni piccoli corsi d'acqua che fluiscono in direzione del lago Erie, e quindi del golfo del San Lorenzo, nell'Atlantico settentrionale) le acque che cadono a nord-ovest degli Appalachi vengono raccolte dai fiumi Allegheny e Monongahela, che a Pittsburgh si uniscono a formare il fiume Ohio, uno dei principali affluenti del Mississippi, che sfocia nel Golfo del Messico.
Secondo la classificazione dei climi di Köppen la Pennsylvania appartiene alla fascia climatica Dfa e Dfb ossia ai climi freddi delle medie latitudini (la temperatura media del mese più freddo è inferiore ai -3 °C), senza periodo secco e quindi con precipitazioni distribuite in tutti i mesi e con estate molto calda (lettera "a", cioè con temperatura media del mese più caldo superiore ai 22 °C), o estate calda (lettera "b", cioè con valori medi sotto i 22 °C nel mese più caldo).
Il clima quindi è fortemente continentale, con inverni freddi e nevosi e stagioni estive calde e temporalesche.
In genere nel periodo fra dicembre e marzo le temperature minime restano sotto lo zero su gran parte dello Stato. In questi mesi la Pennsylvania (assieme a tutta la costa nord-orientale degli Stati Uniti ed a parti del Canada) è soggetta a vere e proprie tempeste di neve e vento (i cosiddetti blizzard), che fanno precipitare le temperature a livelli molto inferiori allo zero, inusuali per queste latitudini, ammantando le città sotto un metro o più di neve.
In generale la zona occidentale dello Stato ha inverni più rigidi ed estati più calde di quella orientale, che risente dell'effetto mitigatore dell'Oceano (tale effetto è però piuttosto debole, poiché le acque di quella parte dell'Atlantico sono per la latitudine relativamente fredde ed inoltre le correnti marine ed atmosferiche non vanno in direzione della costa).
Anche in Pennsylvania, come in gran parte degli USA si possono formare dei tornado, ma con frequenza molto inferiore a quella delle parti più meridionali o più interne del Paese: questi fenomeni avvengono quando masse d'aria di diversa temperatura (fredda dal Canada e calda dal Sud) si incontrano provocando anche violenti temporali accompagnati da intense grandinate. Anche gli uragani possono colpire la Pennsylvania, ma di nuovo essa è molto meno esposta degli Stati della costa sud-orientale degli USA (oltre che dei Paesi che si affacciano sul Golfo del Messico e sul Mar dei Caraibi) ed i rari uragani che la raggiungono sono relativamente deboli.
La Pennsylvania è suddivisa nelle seguenti 67 contee, a loro volta comprendenti 2.563 comuni.
Le contee sono gestite in 66 casi da un Consiglio di contea, un tesoriere, uno sceriffo, e un controllore, tutti eletti dal popolo. La contea di Filadelfia invece è solo una ripartizione giudiziaria statale, tutte le sue funzioni amministrative essendo esercitate dal sindaco della Città di Filadelfia.
Nel 2000 la popolazione della Pennsylvania era di circa 12.300.000 abitanti (52% donne). Essa è concentrata soprattutto attorno alle due città più importanti dello Stato, Filadelfia (nel sud-est) e Pittsburgh (nel sud-ovest), le cui aree metropolitane raccolgono circa metà della popolazione.
Le altre città sono molto più piccole e le più importanti contano fra 50.000 e 100.000 abitanti; fra esse si segnalano Allentown, Altoona, Bethlehem, Erie, Harrisburg (la capitale), Lancaster, Reading, Scranton, State College, Wilkes-Barre, Williamsport e York.
Dal punto di vista etnico, afro-americani ed ispanici sono numerosi soprattutto nelle grandi città (ed in particolare a Filadelfia), mentre le aree rurali sono largamente popolate da bianchi, spesso discendenti dai primi immigrati (sono frequenti i cognomi di chiare origini tedesche). Fra questi è particolarmente nota la piccola minoranza costituita dai Pennsylvania Dutch, molti dei quali fanno parte delle sette degli amish e dei mennoniti e rifiutano l'uso della tecnologia moderna (ad es. rinunciando all'uso delle automobili o dell'elettricità).
Nel 1997 il Prodotto Interno Lordo della Pennsylvania è stato di 383 miliardi di dollari, corrispondenti ad un reddito annuo pro-capite di 29.539 dollari.
L'agricoltura produce latte e latticini, bestiame (pollame, bovini e suini), funghi e cereali. Le industrie principali sono quella siderurgica (in grave crisi), alimentare, chimica ed elettrica. La finanza riveste un ruolo importante nell'economia dello Stato, ed il turismo è moderatamente sviluppato.
La Pennsylvania è dotata di due importanti aeroporti internazionali a Filadelfia (codice PHL) e Pittsburgh (PIT).
Queste due città sono anche importanti porti fluviali, specialmente Filadelfia, che grazie alla navigabilità dell'estuario del Delaware è praticamente un porto oceanico.
Lo Stato è poi attraversato da diverse linee ferroviarie, in particolare dal cosiddetto Corridoio di Nord-Est che collega le principali città della East Coast (Boston, New York, Filadelfia, Baltimora, Washington) e dalla linea che collega la costa a Chicago, passando per Harrisburg e Pittsburgh.
Vi è poi un'estesa rete stradale, che include numerose autostrade, fra cui le più importanti sono la I-95 (che va dal Maine alla Florida seguendo la costa e passando per Filadelfia), la I-76 (Pennsylvania Turnpike, a pedaggio) che collega Filadelfia e Pittsburgh e la I-80 (che va da New York a San Francisco e attraversa tutto il nord della Pennsylvania).
Infine, Filadelfia e la sua area metropolitana sono dotate di un'ampia rete di trasporto locale (SEPTA), che si estende anche nel New Jersey e nel Delaware, e che comprende anche una metropolitana. Anche Pittsburgh è dotata di una metropolitana leggera.
La principale attrazione turistica dello Stato è la città di Filadelfia, dove si trovano numerosi luoghi ed oggetti storici legati alla nascita degli Stati Uniti (ad esempio l'Independence Hall, dove fu firmata la Dichiarazione di Indipendenza); anche Valley Forge e Gettysburg sono importanti mete del turismo "storico". Nel resto dello Stato, la principale attrazione è sicuramente costituita dalle ampie foreste che ricoprono gli Appalachi, costellate di piccoli parchi statali. Infine, le comunità dei Pennsylvania Dutch che parlano il tedesco della Pennsylvania e in generale le varie sette religiose (amish, mennoniti ecc.) sono spesso oggetto di un turismo etnografico.
la University of Pennsylvania (UPenn), privata, con sede a Filadelfia, fondata nel 1749 da Benjamin Franklin; essa fa parte della cosiddetta Ivy League (il gruppo delle università più prestigiose)
la University of Pittsburgh (Pitt), semi-pubblica, con sedi Pittsburgh ed in alcune cittadine, fondata nel 1787
la Pennsylvania State University (PSU), semi-pubblica, con sede principale a State College e numerose sedi staccate sparse nello Stato; fondata nel 1855, è la più grande delle università della Pennsylvania, contando oltre 80000 studenti
la Carnegie Mellon University, privata, con sede a Pittsburgh, fondata nel 1900
Come gli altri stati degli USA, la Pennsylvania ha a suo capo un governatore. Ci sono poi una Camera di 203 membri e un Senato di 50 membri. Nelle elezioni del 2010, i repubblicani hanno conservato la maggioranza al Senato, e l'hanno ripresa alla Camera.
A livello nazionale, dopo molti anni di predominio repubblicano nella rappresentanza al Congresso, nel 2006 i democratici si sono risollevati per ridimensionarsi già nel 2010, quando si è giunti ad avere un senatore ciascuno e 12 rappresentanti della Camera a 7 a favore dei repubblicani.
Nelle sei elezioni presidenziali del 1992, 1996, 2000, 2004 e 2008 e 2012 la Pennsylvania aveva assegnato i suoi voti elettorali al candidato democratico; nel 2016, tuttavia, si è imposto il candidato repubblicano, poi risultato eletto alla presidenza, Donald Trump.
Questa divisione piuttosto equilibrata riflette la generale tendenza della Pennsylvania a non schierarsi secondo una consolidata tradizione con un partito o per l'altro (come accade invece per stati come la California e il Texas), effetto dell'equilibrio fra le aree urbane (fortemente democratiche) e quelle rurali (fortemente repubblicane).
Le franchigie della Pennsylvania che partecipano al Big Four (le quattro grandi leghe sportive professionistiche americane) sono:
Philadelphia Union, MLSoltre che in altre leghe con Philadelphia Barrage (MLL) e Philadelphia Wings (NLL).
A South Williamsport, a metà agosto, si svolgono le Little League World Series di baseball. Questo torneo è la più importante manifestazione sportiva giovanile del mondo, infatti, tra le 16 squadre, 8 sono americane e le altre 8 provengono da tutto il globo.

Penrhyn è un atollo appartenente all'arcipelago delle Isole Cook, localizzato 1.365 km a nord di Rarotonga. La sua laguna si estende su una superficie di 280 km².

Per amore ho catturato una spia russa (To Catch a Spy) è un film del 1971 diretto da Dick Clement. Il film è conosciuto anche con il titolo Catch Me a Spy.
Il film, diretto da Dick Clement su una sceneggiatura di Dick Clement e Ian La Frenais con il soggetto di George Marton e Tibor Méray, fu prodotto da Pierre Braunberger e Steven Pallos per la Capitole Films, la Les Films de la Pléiade, la Ludgate Films e la Bryna Company e girato a Bucarest, Londra e in Scozia.
Secondo il Morandini "l'intrigo è macchinoso, le trovate comiche non scattano, gli attori, bravi e famosi, sono sprecati". Secondo Leonard Maltin il film è una "fiacca commedia mystery".

Per un pugno di dollari è un film del 1964, il primo, insieme a Per qualche dollaro in più (1965) e Il buono, il brutto, il cattivo (1966), della cosiddetta trilogia del dollaro, diretta da Sergio Leone e interpretata da Clint Eastwood.
Caposaldo del genere spaghetti western, viene erroneamente considerato il primo film del genere: in Europa, prima del 1964 erano già usciti diversi western di questo tipo, senza però riscontrare lo stesso successo. Remake di La sfida del samurai (Yojimbo) di Akira Kurosawa, Per un pugno di dollari reinventò il genere western, ormai in declino, ridefinendone gli archetipi. La colonna sonora, che ebbe un grande successo anche sul mercato discografico, è celebre per il brano fischiato, eseguito dal maestro Alessandro Alessandroni.
Poiché era il primo film di questo genere a essere mostrato negli Stati Uniti d'America, molti membri della troupe e del cast assunsero nomi statunitensi: Sergio Leone usò il nome Bob Robertson (in memoria di suo padre Vincenzo, noto con il nome d'arte di Roberto Roberti), Ennio Morricone firmò la colonna sonora con lo pseudonimo Dan Savio (ma in alcuni titoli è rinominato Leo Nichols), mentre Gian Maria Volonté appare con il nome John Wells.
Un pistolero solitario, Joe, arriva a San Miguel, una cittadina al confine tra gli Stati Uniti d'America e il Messico e prende alloggio alla locanda del paese, dove diventa amico del proprietario Silvanito. Lì viene a sapere della lotta tra le due famiglie dominanti della città: i fratelli Rojo: Don Benito (il fratello maggiore, capo della famiglia), Esteban (elemento poco intelligente e vigliacco, anello debole dei tre) e Ramón (sanguinario criminale, abilissimo nell'uso del fucile) e la famiglia di John Baxter, sceriffo della città. I Rojo sono commercianti di alcolici mentre i Baxter vendono armi; le forze delle due famiglie si equivalgono.
Joe decide di vendersi a entrambe "per un pugno di dollari", facendo una sorta di doppio gioco e riuscendo così a far scontrare le famiglie più volte tra loro. Salva anche Marisol, prigioniera a amante forzata di Ramón, permettendole di lasciare San Miguel con il marito Josè e il figlioletto Jesús e dando loro gran parte dei soldi ricavati dalle due famiglie. Catturato dai Rojo, Joe viene torturato e tenuto prigioniero, ma riesce con astuzia a sfuggire ai suoi carcerieri e, con l'aiuto del falegname-becchino Piripero, a nascondersi in un rifugio sicuro per curarsi dalle ferite subite. I Rojo, credendo che Joe abbia trovato asilo presso i Baxter, incendiano il quartier generale della famiglia nemica uccidendo tutti i componenti.
Ripresosi dalle ferite, Joe ritorna in città per lo scontro finale. Mentre Ramón, i suoi fratelli e i loro uomini stanno torturando Silvanito perché riveli dove si trova "l'americano", lo scoppio di un candelotto di dinamite riempie di fumo la via principale di San Miguel e quando il fumo si dirada la figura di Joe appare in lontananza. Mentre si avvicina, Ramón gli spara l'intero caricatore del suo Winchester mirando al cuore, ma l'uomo continua incredibilmente a rialzarsi dopo ogni colpo, e arrivato a tiro di pistola, quando il Winchester scatta a vuoto avendo finito le munizioni, alza il poncho e lascia cadere una pesante lastra metallica che porta i sette segni dei colpi di fucile all'altezza del cuore.
Dopo un silenzio carico di tensione gli uomini di Ramón cercano di estrarre le pistole, ma Joe li uccide facendo anche volare il fucile dalle mani di Ramón. Affronta poi il rivale ricordandogli la frase detta da lui tempo prima: "Quando un uomo con la pistola incontra un uomo col fucile, quello con la pistola è un uomo morto" e invitandolo a dimostrarla, utilizzando l'ultimo colpo di pistola per tagliare la corda a cui era stato appeso Silvanito. I due uomini hanno le proprie armi ai loro piedi e in mano una sola cartuccia per caricare e sparare. Joe si dimostra più veloce uccidendo Ramón e, dopo che Estaban Rojo, appostatosi di nascosto per sparare a tradimento, viene colpito a morte da Silvanito, lascia il paese prima dell'arrivo delle forze governative.
Nel 1963 Sergio Leone stava lavorando su un trattamento dal titolo Le aquile di Roma, ennesimo film del filone peplum per il quale il regista non aveva ancora trovato un produttore; Leone lo definiva come «I magnifici sette ambientato nell'antica Roma». Benché egli sapesse che la popolarità del genere fosse ormai in calo, basti pensare che nel triennio che va dal 1960 al 1963 in America furono prodotti un numero ridottissimo di film western, preferì non lanciarsi in un progetto nuovo, dal costo molto alto. Carla Leone disse infatti: «Dovevamo fare molta attenzione coi soldi, perché vivevamo ancora di ciò che avevamo guadagnato con Sodoma e Gomorra e con qualche altro lavoro, e avevamo una figlia da mantenere».Alla fine del 1963 Enzo Barboni, direttore della fotografia, andò a vedere insieme a Stelvio Massi il film di Akira Kurosawa La sfida del samurai, appena uscito nelle sale. In un piccolo villaggio del Giappone feudale, un samurai senza nome e senza passato si trova coinvolto in una lotta sanguinosa tra famiglie per il controllo della comunità. La spada dell'insuperabile Sanjuro non farà sconti riportando la pace nel villaggio. Memorabile lo scontro finale contro il guerriero armato di pistola. Barboni rimase piacevolmente colpito dal film e, quando uscì dal cinema Arlecchino di Roma, incontrò Sergio Leone al bar Canova di Piazza del Popolo, e subito gli consigliò la visione del film, in quanto secondo lui «conteneva una mescolanza di avventura, ritualità, ironia, che Leone avrebbe potuto apprezzare».Questa versione dei fatti è avvalorata inoltre dalla testimonianza di Tonino Valerii. Sergio Corbucci afferma invece di essere stato il primo a consigliare il film a Leone. Secondo Mimmo Palmara, amico di Leone e suo collaboratore nei film Gli ultimi giorni di Pompei e Il colosso di Rodi, Barboni parlò a Leone del film durante una cena, consigliandogli la visione.Sergio Leone andò dunque il giorno dopo al cinema con la moglie Carla. La reazione del regista fu di assoluta esaltazione. La mattina dopo chiamò Duccio Tessari, Sergio Corbucci, Sergio Donati e Tonino Delli Colli, dicendo loro di andare immediatamente a vedere il film. Mentre gli altri si fidarono di Leone e andarono a vedere il film, Sergio Donati decise di non partecipare al progetto. Molto tempo dopo, disse: «Non mi fidai del suo giudizio su questa cosa e non ci andai. Col senno di poi, ho diversi rimpianti sulla mia decisione.»Terminata la sceneggiatura nei primi mesi del 1964, Leone iniziò a cercare un produttore per il film. Il cognato del regista, Tonino Delli Colli, consigliò di rivolgersi alla Jolly Film di Papi e Colombo, che aveva fatto fortuna con diversi film negli anni cinquanta e aveva già prodotto un western italo-spagnolo, Duello nel Texas (1963). Sergio Leone dunque si rivolse a Franco Palaggi, il produttore esecutivo, proponendogli di finanziare il nuovo western dal titolo Il magnifico straniero: il regista seguitò a raccontare all'amico tutta la storia, mimandogli le scene principali. Palaggi fu convinto del potenziale insito nel film, e decise di produrlo, purché si trovasse un co-produttore straniero e che non si superasse il basso budget di 120 milioni di lire. Leone pensò che non dovesse essere particolarmente difficile trovare un "partner" straniero: "Avevo avuto ottimi rapporti con tedeschi e spagnoli ai tempi del peplum, e ingenuamente speravo che tutti i contributi sarebbero arrivati senza particolari problemi."Il regista si incontrò con Papi e Colombo all'Hotel Excelsior di via Veneto a Roma, e questi ultimi invitarono Leone alla proiezione del western da loro prodotto, Duello nel Texas. Tra gli altri nomi, la colonna sonora del film era curata da un certo Dan Savio, pseudonimo di Ennio Morricone. Leone, a fine proiezione rimase di stucco: "Era quel tipo di film in cui un attore cadeva a terra prima che il calcio della pistola gli avesse effettivamente toccato la testa. Era anche quel tipo di film in cui il protagonista, vestito di pelle scamosciata e chiamato "Gringo", arrivava al galoppo in città per avvertire le autorità che qualcuno aveva appena sparato a suo padre, entrava tranquillamente dal barbiere, si faceva lavare, pettinare e sbarbare, e infine annunciava: "Ora devo trovare lo sceriffo. Qualcuno ha appena ucciso mio padre."La Jolly Film decise dunque di produrre Il magnifico straniero come film di "riserva", in quanto nello stesso periodo entrò in produzione Le pistole non discutono di Mario Caiano, che veniva considerato di sicuro successo. Il film di Leone divenne un facile modo per poter riutilizzare la troupe del film "principale", il quale era dotato di un budget decisamente superiore, e di attori di alto livello. Leone dovette in tal modo utilizzare le stesse location, gli stessi costumi, gran parte della troupe e gran parte degli attori del film di Caiano. Oltre a ciò, Papi e Colombo non erano convinti di Sergio Leone come regista, in quanto lo ritenevano non adatto al film; Tonino Valerii, a questo proposito, disse: "I produttori non volevano che fosse Leone a dirigere il film, perché non credevano molto alle sue capacità né lo stimavano in modo particolare. Aveva la fama di essere un maniaco sul set, non sicuro di sé e pieno di idee costose. Ma fu Palaggi a convincerli che Leone doveva essere il regista."Leone, nel 1979, ricordò il suo rapporto con i produttori del film:
Sergio Leone sognava da tutta la vita di girare un film western ed era completamente assorbito dal progetto:
Per iniziare a lavorare alla sceneggiatura, il regista si procurò una traduzione del copione di Yojimbo dal giapponese all'italiano, benché non volesse seguire pedissequamente lo svolgimento del film: "Mi feci fare una traduzione del copione solo per essere sicuro di non ripeterne nemmeno una parola. Tutto ciò che volli mantenere fu la struttura di base del film di Kurosawa. Concepii l'intero trattamento in cinque giorni con Duccio Tessari. Il titolo provvisorio era Il magnifico straniero. Tessari non capiva bene cosa stavo facendo. Fece girare per Roma la voce che ero diventato un po' strano. Poi scrissi l'adattamento, da solo, in una quindicina di giorni. Seduto nel mio appartamento a Roma."D'altro canto, Sergio Corbucci affermò che Leone copiò in moviola per filo e per segno il film di Kurosawa, cambiando soltanto l'ambientazione e i dialoghi.Secondo Fernando Di Leo, Leone chiamò anche lui oltre che Tessari, per scrivere il primo trattamento: "Non so chi disse a Leone — o meglio come si sparse la voce — che Yojimbo aveva stilemi western, sicché quando Sergio ci convocò, Tessari e me, si pensò a come fare la trasposizione. Tessari era per dare una robusta vena d'ironia alla storia, io per differenziarci, Leone era decisamente per il plagio: staccarsi di quel tanto che la diversità del genere comportava. Più io che Duccio lavorai in "direzione plagio" e Sergio ebbe il copione che voleva. Va detto che l'originalità di Leone fu nel modo di "girare", della storia s'era proprio invaghito.Oltre a Fernando Di Leo e Duccio Tessari, anche Adriano Bolzoni afferma di aver collaborato alla stesura della sceneggiatura con Sergio Leone.Il regista, più tardi, spiegò l'importanza dell'effetto sorpresa nel film: "Avevo imparato a mettermi nei panni dello spettatore più esigente. Quando vado al cinema, spesso mi sento frustrato perché sono in grado di indovinare esattamente cosa succederà dieci minuti dopo. Così, quando lavoro a un soggetto, cerco sempre l'elemento della sorpresa. Lavoro duro per tener desta la curiosità della gente… Alla prima visione, la gente subisce l'aggressione delle immagini. Gli piace quello che vede, senza necessariamente capire tutto. E la semplice abbondanza di immagini barocche privilegia la sorpresa sulla comprensione. Alla seconda visione colgono in modo più completo il discorso che sta sotto le immagini. Cercai dunque una "rottura" storica con le convenzioni del genere. Prima di me era addirittura impensabile fare un western senza donne. Non potevi mostrare la violenza perché l'eroe doveva essere una persona positiva. Non si pensava nemmeno, allora, di giocare con un certo realismo: i personaggi principali dovevano essere vestiti come dei figurini! Ma io introdussi un eroe negativo, sporco, che aveva l'aspetto di un essere umano e che era completamente a suo agio nella violenza che lo circondava."Leone, dunque, terminò il suo "adattamento" nel gennaio del 1964.
I produttori del film Papi e Colombo cercarono inizialmente di convincere Sergio Leone a scritturare Richard Harrison come protagonista del film, in quanto egli aveva già recitato in produzioni come Il gladiatore invincibile (1962) e Perseo l'invincibile (1963). Leone però disse: “Harrison costava solo 20.000 dollari, ma non mi piaceva lo stesso”. D'altra parte, il sogno del regista era quello di ingaggiare Henry Fonda, ritenuto molto adatto per la parte. Leone dunque mandò una copia della sceneggiatura negli Stati Uniti direttamente al manager dell'attore. Quest'ultimo, però, non fece neanche vedere il copione a Fonda, e mandò un telegramma a Leone dicendo che: “Una cosa del genere non l'avrebbe mai fatta.”Il regista tuttavia non la prese male, e cercò di ingaggiare uno tra due giovani attori, James Coburn e Charles Bronson, che aveva molto apprezzato nel film I magnifici sette. Coburn accettò la parte ma chiese 25.000 dollari di compenso, troppo alto per il budget di cui disponeva la produzione. Bronson invece non riteneva il copione all'altezza, e infatti molto tempo dopo affermò: "Semplicemente pensai che fosse uno dei peggiori copioni che avessi mai visto. Quello che non capii fu che la sceneggiatura non faceva la minima differenza. Era il modo in cui Leone l'avrebbe diretta che avrebbe fatto la differenza."Sergio Donati inoltre ricorda che Leone prese in considerazione anche Cliff Robertson, ma dovette desistere poiché sarebbe costato come tutto il film. Trovare un attore adatto alla parte del futuro Uomo senza nome fu dunque il principale problema di Leone dopo che ebbe completato la sceneggiatura.Quando ancora non era stato scelto nessun attore, Claudia Sartori, dipendente dell'agenzia William Morris di Roma, contattò la Jolly Film affermando che aveva ricevuto una copia di una puntata della serie tv Gli uomini della prateria, nella quale recitava "un attore giovane e allampanato, che poteva forse interessare Leone."Benché riluttante, Leone diede il suo assenso per ingaggiare il giovane Clint Eastwood, il quale avrebbe ricevuto come compenso 15.000 dollari, un prezzo decisamente inferiore rispetto agli altri attori, e che i produttori erano disposti a spendere. In una intervista a Cristopher Frayling del 1982, Leone disse:
La Jolly Film dunque inviò una copia della sceneggiatura al giovane Clint Eastwood. Nonostante la cattiva qualità della traduzione, Eastwood rimase colpito dallo script e decise di informarsi sul regista, Sergio Leone.
L'attore, spinto anche dalla moglie, accettò la proposta avanzata dalla Jolly Film, e dunque partì per Roma. Leone, sulle prime ancora diffidente, non si presentò all'aeroporto e mandò Mario Caiano al suo posto, il quale dovette scusarsi dicendo che il regista non era in ottima salute. Più tardi, comunque, avvenne l'incontro tra i due, che molti anni dopo rivelarono di essere stati decisamente intimiditi l'uno dall'altro.Riguardo al “look” adottato per il personaggio, che verrà mantenuto per tutta la trilogia del dollaro, vi sono pareri discordanti. Leone infatti afferma che furono sue le idee a realizzare il personaggio: “Gli diedi un poncho per ingrossarlo. E un cappello. Nessun problema. Presi una di quelle foto in bianco e nero che mi fornì Claudia Sartori e aggiunsi a penna una barba, un sigaro toscano e un poncho.”Eastwood, d'altro canto, afferma che gran parte delle idee furono sue: “Andai in un magazzino di costumi sul Santa Monica Boulevard, e mi limitai ad acquistare il costume e portarlo là. Era molto difficile, perché in un film hai sempre due o tre cappelli dello stesso tipo, due o tre giacche uguali, nel caso si perda un accessorio del costume, o se qualcosa si bagna e tu ti devi bagnare. Ma per questo film avevo solo uno di tutto: un cappello, una specie di abito di montone, un poncho, e diverse paia di calzoni perché erano semplicemente jeans tipo Frisco. Se avessi perso qualcosa a metà film sarei stato veramente nei guai.”
Secondo Mimmo Palmara, amico intimo di Leone, il personaggio di Ramón era stato ideato da lui stesso insieme al regista, e in origine era scritto per lui. Successivamente Palmara fu contattato per recitare nel film di Mario Caiano Le pistole non discutono, dunque l'attore doveva decidere in quale dei due film recitare: essendo quello di Caiano più importante, decise di abbandonare il lungometraggio di Leone.
Mimmo Palmara era dunque la prima scelta di Leone per interpretare Ramón, benché l'attore Giorgio Ardisson affermi di avere ricevuto la prima proposta per la parte, versione dei fatti peraltro confermata dalla moglie del regista, Carla Leone.Sergio Leone aveva precedentemente apprezzato Gian Maria Volonté per la sua interpretazione a fianco di Nino Manfredi nel film A cavallo della tigre, e decise dunque di scritturarlo per il film. L'attore accettò la parte, ottenendo come compenso 2 milioni di lire, una cifra decisamente più bassa rispetto a Clint Eastwood.Essendo principalmente un attore teatrale, Volonté trovò non poche difficoltà a interpretare il cinico Ramón: "Ebbi delle difficoltà iniziali, e Leone mi disse di esercitarmi ad aggrottare la fronte. Alla fine, entrai così nella parte, che costrinsi Clint Eastwood a spararmi altre tre pallottole prima di cadere a terra. Mi sentivo troppo cattivo per morire!" affermò alla stampa.Secondo quanto affermò Leone successivamente, Volonté risentiva troppo della sua preparazione drammatica, dedicandosi a un pubblico teatrale più che al cinema: "È un tipo istrionico, teatralizza tutto… Per il primo western, questo difetto mi si rivelò utile. Dava la giusta enfasi al personaggio: a un ragazzino viziato."In una intervista con David Grieco, per l'Unità, Volonté raccontò come spiegava agli amici la situazione:
L'attore, comunque, mantenne un buon ricordo della sua esperienza a contatto con Leone; nel 1979 ricordò così la sua esperienza western: "Mi sono divertito molto. Sergio Leone, nel suo genere, è uno che le cose le sa fare bene. È una persona simpatica, durante la lavorazione aveva una sua voglia di giocare, una sua dimensione del gioco molto interessante."
Marianne Koch (Marisol): Unico ruolo femminile di una certa importanza in tutto il film, benché abbia un ruolo relativamente marginale nella visione globale della pellicola. Marianne Koch faceva parte del cast messo a disposizione dalla Costantin Film: all'epoca era molto popolare in Germania, tanto da meritarsi il secondo posto nei titoli di testa del film.
Wolfgang Lukschy (John Baxter, lo sceriffo): Marito di Consuelo Baxter e rappresentante più carismatico della famiglia Baxter, John era anche lo sceriffo del paese, grado che gli permetteva una certa libertà d'azione nei suoi traffici. Wolfgang Lukschy era molto conosciuto in Germania per essere il doppiatore di John Wayne e Gary Cooper nei film western statunitensi. Oltre al doppiatore, però, Lukschy aveva anche partecipato in piccole produzioni western locali.
Sieghardt Rupp (Esteban Rojo): Esteban Rojo, uno dei tre fratelli che contrabbandano alcol al di là della frontiera. Mentre suo fratello Miguel Benito è la testa del gruppo, e Ramón il tuttofare, Esteban è il braccio: poco considerato dai fratelli proprio per la sua impulsività e poca riflessività, cerca di riscattarsi per gran parte del film, finendo ucciso da Silvanito, dopo il duello finale, mentre - nascosto dietro alla persiana di una finestra - tenta di uccidere Joe. Anche Sieghardt Rupp faceva parte del cast messo a disposizione dalla Constantin, e aveva all'attivo piccole partecipazioni in film tedeschi, pur essendo relativamente popolare in patria.
Antonio Prieto (Don Miguel Benito Rojo): Miguel Benito Rojo, capostipite della famiglia, ha un ruolo importante nella lotta tra le due famiglie. Lui stesso infatti assolda Joe, lo straniero, per lavorare con loro; quando però arriva Ramón, cambia i piani e decide di assecondare il volere del fratello. Anche lui finirà ucciso nel duello finale. Antonio Prieto, all'epoca popolarissimo in patria, avendo affiancato alla carriera cinematografica quella di cantante, era uno degli attori di punta presentati dalla Ocean Film. Quello di Miguel Benito Rojo, comunque, è il suo ruolo più ricordato.
José Calvo (Silvanito): Dopo il ruolo di Clint Eastwood e di Gian Maria Volonté, quello di José Calvo è sicuramente il più importante dell'intero film. Vera e propria guida dello Straniero, Silvanito non ha paura di farsi nemici ospitando Joe nella sua locanda. Dopo averlo assecondato in tutti i suoi piani, viene scoperto dai Rojo e torturato: proprio per salvarlo Joe ritorna in paese e decide di affrontare a duello l'intera famiglia. José Calvo era molto popolare per la sua partecipazione in diversi film-commedia dell'epoca, oltre che a diversi western a basso costo.
Margarita Lozano (Consuelo Baxter): Moglie di John Baxter, Consuelo è una donna dal forte temperamento e con una solida tempra morale, che non esita a dimostrare gestendo gli affari della famiglia. Anche lei, come l'intera famiglia, viene uccisa durante l'incendio dell'abitazione. Primo western per Margarita Lozano, solita a recitare in commedie e in film per la televisione. Successivamente, ebbe un buon successo anche in Italia.
Mario Brega (Chico): Uomo fidato di Ramón Rojo, Chico è interpretato dal caratterista Mario Brega, qui in uno dei suoi primi ruoli nei film western. Brega, in una intervista, affermò che Leone l'avesse scelto perché "avevo la faccia da buono. Facevo il cattivo ma avevo la faccia da buono". Brega successivamente fu utilizzato in tutte le produzioni di Leone, mentre a fine carriera si distinse in ruoli comici in alcuni film di Carlo Verdone.
Joseph Egger (Piripero): Anziano falegname-becchino del villaggio: insieme all'oste Silvanito è l'unico che continua a lavorare in paese, dedicandosi esclusivamente alla fabbricazione di bare per gli innumerevoli morti. Assiste più volte soddisfatto ai duelli di Joe e lo aiuta a scappare dal paese, informandolo poi della cattura di Silvanito. Nella scena finale del film lo si vede intento a prendere le misure di Ramón e dei suoi uomini uccisi per prepararne le bare.
Ottenuta la co-produzione spagnola e tedesca, Sergio Leone e Franco Palaggi si recarono agli studi Elios di Roma per iniziare le riprese degli interni. Tonino Delli Colli presentò dunque il film al direttore degli studi Alvaro Mancori, che ricorda così l'incontro: "Arrivò agli studi Tonino Delli Colli, che mi disse: "Alva', c'è questo copione che è molto buono." Però né Sergio né Franco Palaggi avevano i soldi. Io stavo facendo dei film con Papi e Colombo della Jolly Film e fui io a portare a loro il film. Non potevo metterceli io perché avevo speso tutto nella costruzione del villaggio alla Elios. Mi costò un miliardo allora."Oltre agli interni, venne girata in questi studi anche la scena della grotta, nella quale Clint Eastwood si prepara al duello finale con Ramón, come ricorda Sergio D'Offizi, operatore di macchina del film: "Sarà stato febbraio-marzo del '64. Abbiamo girato la scena della grotta, quando Clint Eastwood, ferito, si allena con la pistola. Poi la scena nella stanza dell'albergo. Due o tre giorni. Per risparmiare non mi hanno portato in Spagna. Me lo ricordo come un film povero. Clint Eastwood era uno sconosciuto."Per quanto riguarda le scenografie, Papi e Colombo avevano consigliato a Leone di lavorare con Alberto Boccianti, già scenografo del film di Mario Caiano in produzione; alla fine, però, il regista scelse un giovane Carlo Simi. Tonino Valerii spiegò così il motivo di questa scelta: "Un giorno passò negli uffici della Jolly l'architetto Carlo Simi, che stava ristrutturando l'appartamento del produttore Colombo. Vide un disegno della scenografia sul tavolo di Leone e ironizzò: E questo sarebbe un interno messicano?. Senza neanche rispondere, Simi prese una matita e schizzò un interno con un grande soffitto sorretto da enormi travi di legno e robuste capriate. Leone rimase di stucco e lo fece subito assumere al posto di Boccianti. Simi avrebbe fatto le scenografie di tutti i suoi film."Lo stesso Carlo Simi, in una intervista a Cristopher Frayling, ammise che all'epoca conosceva già l'architettura del selvaggio West.Anche a detta dello stesso Leone, il contributo di Simi fu molto importante; difatti le sue scenografie erano innovative per il genere e abbondavano in dettagli, caratteristica che il regista amava molto. Tonino Delli Colli sottolineò inoltre l'importanza del direttore della fotografia Massimo Dallamano: "Fu lui il primo a capire che il nuovo formato panoramico Techniscope — il "2P" o formato a due perforazioni — rendeva necessario un nuovo tipo di primo piano, una sorta di primissimo piano, per non perdere i dettagli più piccoli del viso. Un altro collaboratore fondamentale fu Franco Giraldi, sottovalutato regista di seconda unità."Durante un sopralluogo a Madrid, Leone incontrò il giovane attore e stuntman Benito Stefanelli, il quale lavorò successivamente con il regista in tutti i suoi film western. L'attore ricordò così l'incontro: "Avevo già fatto due western comici in un villaggio ricostruito a Cinecittà… Sergio era molto interessato, perché anche lui si stava preparando per un western, con Papi e Colombo, e voleva sapere dove avevamo preso le pistole e i costumi. Mi raccontò la trama e ogni tanto io gli buttavo lì qualche suggerimento. Alla fine della chiacchierata mi chiese di collaborare a dirigere le scene d'azione. Gli risposi che avrebbe dovuto rivolgersi alla persona con cui aveva fatto Il colosso di Rodi. Leone insistette e alla fine cominciammo il film, che fu realizzato al volo."Dopo aver girato gli interni a Roma, la troupe si trasferì alla fine dell'aprile del 1964 in un paesino vicino Colmenar Viejo, distante 35 km nord da Madrid, per dare inizio alle riprese vere e proprie del film. Leone era entusiasta della location scelta per le riprese: "Aveva già l'aria abbandonata di una città fantasma, il che era proprio l'effetto che volevo. Mi toccò convincere i proprietari spagnoli a non rimetterla a posto."Per quanto riguarda la residenza dei Baxter, questa fu costruita appositamente per il film: Leone era davvero orgoglioso di ciò che lui e Carlo Simi erano riusciti a realizzare; secondo il regista "aveva un'aria barocca perfetta per la grande casa dei ricchi e potenti Baxter." Per la residenza dei Rojo, invece, fu utilizzata la "Casa de Campo" di Madrid, un vecchio museo comprendente diverse case e spiazzi aperti, che, secondo quanto successivamente affermò Carlo Simi, era stata scelta da Arrigo Colombo per risparmiare i soldi sulle costruzioni.
All'inizio delle riprese, però, vi furono dei problemi con i costumi disponibili, in quanto questi erano inadatti all'ambientazione del film. "Quando arrivammo laggiù", ricorderà Eastwood, "ci toccò cambiare tutto il guardaroba, perché avevano cappelli alla Davy Crockett e ogni sorta di cose che non avevano alcun senso in un'ambientazione messicana." Leone però dissente da questa ricostruzione, affermando che lui stesso avesse "ammassato un notevole archivio di fotografie e documenti dell'epoca sull'aspetto e l'atmosfera della frontiera americana." Il regista raccontava: "Cominciai a lavorare nel cinema durante il neorealismo. Amo l'autenticità quando è filtrata attraverso l'immaginazione, il mito, il mistero e la poesia. Ma è essenziale che, alla base, tutti i dettagli sembrino giusti. Mai inventati. Penso che una favola possa catturare l'immaginazione solo quando la storia è una favola ma l'ambientazione è estremamente realistica. La fusione di realtà e fantasia ci porta in una dimensione diversa: di mito, di leggenda."
Clint Eastwood, d'altro canto, affermò successivamente che Leone non sapeva nulla del vecchio West, e che molte delle innovazioni si siano verificate proprio per l'ignoranza del regista circa le norme vigenti a Hollywood. Leone, difatti, non conosceva affatto le regole previste dal Codice Hays, secondo il quale quando avveniva uno sparo, l'arma e il personaggio ucciso non potevano trovarsi nello stesso fotogramma: "Dovevi girare la scena separatamente, e poi far vedere la persona che cadeva. Si era sempre pensato che fosse un po' stupido, ma in televisione facevamo sempre in quel modo… Sergio non ne sapeva niente, e quindi metteva tutto insieme… Si vede la pallottola che parte, si vede la pistola che fa fuoco, si vede il tizio che cade, e non era mai stato così prima."
Un altro elemento innovativo della regia di Sergio Leone è il frequente uso di primi piani, dettaglio che divenne il marchio di fabbrica del regista, e per il quale divenne famoso in tutto il mondo. Secondo Leone, gli occhi "rivelavano tutto quello che c'è da sapere sul personaggio: coraggio, paura, incertezza, morte, eccetera." Eastwood rifletteva: "Leone credeva, come Fellini, e come molti registi italiani, che la faccia significasse tutto. In molti casi è meglio avere una gran bella faccia piuttosto che un gran bravo attore."Eastwood ricorda con amarezza un aneddoto sulle riprese del film, riguardo alla scena del pestaggio dei Rojo:
L'attore ha raccontato un altro aneddoto riguardante Sergio Leone: "Nel girare la mia entrata a San Miguel, Sergio decise che gli sarebbe piaciuto farmi passare vicino a un albero solitario nel deserto, dal quale penzolasse una corda con un cappio. Il problema era che in quella zona del deserto non c'erano alberi. Leone andò a cercare dunque un albero adatto e alla fine lo trovò. L'albero però era piantato nel cortile di un contadino, di un privato. Il giorno seguente Leone andò con un camion dal contadino. Arrivò là, bussò e disse: "Siamo dell'autostrada. Questo albero è molto pericoloso, rischia di cadere e qualcuno può farsi male. Te lo portiamo via noi". Questo vecchio se ne stette lì fuori e prima che potesse capire che cosa stesse succedendo ci sono questi italiani che gli segano l'albero."Circa a metà riprese, il budget iniziava a scarseggiare, in quanto i sovvenzionamenti del co-produttore spagnolo non arrivavano. Tonino Valerii racconta così la situazione: "La percentuale di Leone — il 30 per cento del film — era legata alla partecipazione del co-produttore straniero che aveva promesso di mettere sul piatto trenta milioni. Ben poco, in effetti. E dopo la prima settimana non pagò più niente. Così un giorno Leone arrivò sulla location, a Colmenar, e si erano portati via tutte le porte e le finestre. Una strada western senza porte e finestre! Voleva dire che non si poteva girare. Così chiamarono Papi e Colombo e, in un periodo in cui era proibito esportare valuta dall'Italia, il piccolo Arrigo Colombo partì per Madrid con trenta milioni di lire nella valigetta — in contanti — a rischio di farsi arrestare alla dogana. Per fortuna, nessuno cercò di fermarlo. Per via di questo incidente Colombo insistette per rilevare la quota del co-produttore spagnolo, e con essa la maggior parte della percentuale di Leone."
Terminato il montaggio del film, Sergio Leone era intenzionato ad affidare ad Angelo Francesco Lavagnino la colonna sonora del film, in quanto i due avevano già collaborato insieme nei precedenti film del regista romano. Papi e Colombo, tuttavia, consigliarono a Leone di mettersi in contatto con il compositore romano Ennio Morricone, che aveva già musicato Duello nel Texas per la Jolly Film. Benché molto restio, Leone decise di incontrare Morricone e di proporgli la visione del film. Il regista, dunque, si recò a casa del compositore, scoprendo che era stato suo compagno di scuola alle elementari. Notandone la buona fede, Leone decise di concedergli un'occasione e affidargli la colonna sonora del film.Le sequenze che secondo il regista necessitavano di un grande supporto da parte della musica erano quella dello scambio degli ostaggi e il confronto finale: "Il Sud del Texas, è un luogo appassionato e caldissimo. Là c'è un miscuglio di Messico e America. Questo dà ai loro riti funebri e alla loro religione un tono e un'atmosfera particolari. Proprio quello di cui avevo bisogno per la mia danza della morte. Per il mio primo western chiesi una colonna sonora simile al deguello che Tiomkin aveva usato in Un dollaro d'onore e La battaglia di Alamo. È un antico canto funebre messicano."Ennio Morricone, però, si rifiutò categoricamente di utilizzare il pezzo composto dal compositore russo per una questione di professionalità: "Mi toccò dire a Sergio: "Guarda, se vuoi mettere nel film quel lamento, io non voglio averci niente a che fare". Allora lui mi disse: "Okay, tu componi la musica ma fallo in modo che una parte della partitura suoni come il deguello". Anche questa soluzione non la vedevo di buon occhio, così presi un mio vecchio tema, una ninna nanna che avevo scritto per un amico, per una versione teatrale di tre drammi di mare di Eugene O'Neill. La ninna nanna era cantata da una delle Peter Sister… Attenzione, il tema era certamente molto lontano dal lamento. Ciò che ve lo faceva somigliare era l'esecuzione, con una tromba suonata un po' alla zingara, con tutti i melismas — le evoluzioni intorno a singole note della melodia — che sono caratteristiche di quello stile. Ma il tema stesso non era — ripeto, non era — la stessa idea tematica del deguello".Nonostante le iniziali titubanze, la collaborazione tra Leone e Morricone divenne ben presto proficua: i due si trovarono subito d'accordo su quali tematiche e su quale effetto doveva avere la musica sul film. A parere del regista, trovandosi il film in stato già avanzato di lavorazione, la colonna sonora risultava difficile da integrare perfettamente. L'ideale sarebbe stato, dunque, iniziare a lavorare alla musica contemporaneamente alla scrittura della sceneggiatura, per avere una maggiore influenza sulla caratterizzazione delle scene e dei personaggi. Proprio riguardo ai personaggi, Morricone ricorda di aver lavorato molto, sottolineando l'aspetto ironico di certi personaggi, e utilizzando strumenti insoliti come il marranzano.Terminata la composizione delle musiche relative alle scene principali del film, Leone pretendeva però un altro pezzo musicale che accompagnasse il film; Morricone, dunque, gli propose un suo vecchio tema musicale: "Sergio sentì un arrangiamento che avevo fatto uno o due anni prima per un brano folk americano, un arrangiamento per il quale avevo deliberatamente messo da parte alcune delle mie idee musicali. Le idee, o gli strati, a cui avevo rinunciato per quell'arrangiamento consistevano nel permettere alla gente di sentire da sola, al di là del tema musicale, la nostalgia di un personaggio, Mister X, per la città… Così, come se i suoni di una città fossero uditi da molto lontano, potevo usare quei lontani suoni cittadini… Sergio ascoltò tutto questo, gli piacque molto e lo volle come arrangiamento di uno dei miei temi".Il pezzo in questione è Pastures of Plenty, di Woody Guthrie, composta nel 1941 e successivamente arrangiata da Morricone nel 1962 con l'aggiunta di una linea vocale. Leone voleva quell'esatto arrangiamento, con sopra una melodia. La linea vocale doveva essere pertanto eliminata. Al primo ascolto del pezzo, il regista rimase affascinato: "Ne fui completamente affascinato. Così dissi: "Hai fatto il film. Vattene in spiaggia. Il tuo lavoro è finito. È questo che voglio. Ora devi solo procurarti qualcuno che sappia fischiare".
Morricone dunque contattò il maestro Alessandro Alessandroni, celebre per il suo lavoro in qualità di direttore corale. Ma oltre che per il suo coro e per la sua abilità nel suonare la chitarra, Alessandroni era conosciuto per la sua capacità di fischiare in modo sopraffino, tanto da rendere il "fischio", uno strumento vero e proprio. Alessandroni, in una intervista a Christopher Frayling, ricordò alcuni avvenimenti riguardanti il film: "Nessuno alla Rca credeva in quel film, quindi non volevano spendere soldi per la colonna sonora. E quando vedemmo alcune delle sequenze su cui Morricone doveva mettere la musica ci mettemmo a ridere perché c'erano così tanti morti, un sacco di morti sparpagliati dappertutto… Sergio veniva spesso, sedeva in cabina e a volte scherzava con me. Era un tipo molto grosso. "Allora, oggi devi fischiare meglio che puoi, capito?".Il brano principale, Per un pugno di dollari, è caratterizzato da un celebre assolo di tromba, suonata dal pugliese Michele Lacerenza; venne pubblicato anche su 45 giri dalla RCA Italiana (numero di catalogo: PM 3285), e fu uno dei dischi più venduti dell'anno.
Sul retro venne inserita Titoli, il brano musicale con cui inizia il film, caratterizzato dal fischio di Alessandro Alessandroni, che gli varrà appunto il soprannome di fischio, coniato per lui da Federico Fellini; lo stesso tema è poi ripetuto con l'arghilofono dal maestro Italo Cammarota. Pino Rucher va ricordato per essere stato il primo ad utilizzare la chitarra elettrica nei western di produzione italiana, secondo la felice intuizione del maestro Morricone, suonando da solista.Il resto della colonna sonora non venne pubblicato sino al 1966 (numero di catalogo: PML 10414); nel corso degli anni vi sono state alcune riedizioni che, in certi casi, hanno cambiato la scaletta, a volte aggiungendo brani non presenti nel primo disco, e con leggere differenze nella durata delle tracce.
Anche le copertine sono cambiate nel corso del tempo: in quella originale è raffigurato Clint Eastwood a cavallo, con a sinistra un albero spoglio con una forca.
Una curiosità è legata a Franco De Gemini che, oltre a suonare come di consueto l'armonica a bocca, percuote anche un'incudine, sulla quale il maestro Morricone gli aveva chiesto di battere il tempo con un martello.
Nonostante il successo internazionale della colonna sonora, che è associata all'intero genere western, Morricone non l'apprezza particolarmente; secondo il compositore, infatti, Per un pugno di dollari è il peggior film di Leone e la peggior colonna sonora che abbia mai fatto.
Tutte le musiche sono composte da Ennio Morricone; la canzone Pastures of Plenty è di Woody Guthrie.
«This short cigar belongs to a man with no name. This long gun belongs to a man with no name. This poncho belongs to a man with no name. He's going to trigger a whole new style in adventure»«Questo piccolo sigaro appartiene ad un uomo senza nome. Questa grande pistola appartiene ad un uomo senza nome. Questo poncho appartiene ad un uomo senza nome. Sta per dare vita ad un nuovo genere di avventura»;
«In his own way he is perhaps, the most dangerous man who ever lived!»«A suo modo… probabilmente… è l'uomo più pericoloso che sia mai vissuto!»;
«"A Fistful of Dollars" is the first motion picture of its kind. It won't be the last!»«"Per un pugno di dollari" è il primo film del suo genere. E non sarà l'ultimo!».
Il film fu proiettato in pubblico per la prima volta il 12 settembre 1964 a Firenze.L'uscita nelle sale statunitensi venne posticipata in seguito al processo intentato dalla Toho Film verso la Jolly; benché il processo fosse terminato con un accordo tra le parti, le direttive per la distribuzione in territorio estero del film non erano ancora state chiarite. Quando però subentrò la United Artists i tempi si accorciarono e il film venne distribuito oltre oceano.
Nel 2002 la Cine Video Corporation (CVC) ha pubblicato il DVD di Per un pugno di dollari senza eseguire il restauro della pellicola, utilizzando il vecchio master del quale avevano già usufruito varie emittenti televisive. Il film ha comunque subito una rimasterizzazione sia del comparto audio sia del comparto video. Il video si presenta comunque di buona qualità, escludendo alcuni cali di qualità nelle scene particolarmente scure. Il video è inoltre riproposto nel formato anamorfico 2,35:1. Per quanto riguarda il comparto audio, è implementato lo standard di nuova concezione Dolby Digital 5.1, oltre che il vecchio Dolby Digital Mono. Il DVD non ha la traccia per l'audio in lingua inglese, e non presenta i sottotitoli. La sezione extra include delle curiosità sul film, uno speciale su Sergio Leone che ripercorre le tappe salienti della sua vita, e alcuni spezzoni di una conferenza stampa tenuta da Clint Eastwood.La Ripley's Home video ha pubblicato il 20 dicembre 2005 una nuova versione in DVD di Per un pugno di dollari, utilizzando il master francese del film, di qualità superiore a quello utilizzato per la versione della CVC. Il comparto video, dunque, si presenta di ottima qualità, mentre l'audio include unicamente la traccia Dolby Digital Mono. Tuttavia, in questa versione DVD del film è presente l'audio in lingua inglese, con i sottotitoli correlati. Per quanto riguarda la sezione extra del film, essa include il trailer cinematografico italiano e statunitense del film; inoltre, è possibile visualizzare i titoli di testa originali del film, con gli pseudonimi utilizzati all'epoca. In aggiunta a ciò, è presente una lunga intervista a Tonino Valerii che ripercorre tutta la genesi del film, fornendo inoltre curiosità e alcune informazioni inedite.Riguardo alla confezione, allegato alla consueta amaray è presente una riproduzione della brouchure originale utilizzata nelle sale cinematografiche d'epoca negli anni settanta.
A circa tre quarti della lavorazione del film, direttamente dalla Jolly Film arrivò la direttiva che chiunque fosse impegnato sul set dovesse «astenersi in ogni circostanza dal menzionare la parola "yojimbo"». Difatti, i diritti per il film non erano ancora stati pagati: Eastwood, comunque, ricorda che dalla Jolly Film assicurarono che si trattava di una mera questione burocratica che si sarebbe sistemata in breve tempo. Così però non fu, difatti il film venne distribuito nelle sale cinematografiche di tutta Italia senza che i produttori avessero pagato i rispettivi della Toho Film. Sergio Leone sosteneva che Papi e Colombo fossero troppo taccagni per pagare i diecimila dollari di compenso, mentre alcuni sostenevano che lo stesso Leone non avesse avvertito la Jolly dell'onere da pagare. Altri ancora, invece, sostenevano che la Jolly avesse contattato la Toho, senza però ricevere alcuna risposta. Fulvio Morsella, d'altro canto, pensa che la Jolly volesse incastrare Leone: "Fu fregato dai suoi produttori… fece vedere loro La sfida del samurai e disse: "Se riuscite a ottenere i diritti per un remake, io farò il film". Beh, loro gli dissero che avevano preso i diritti, ma in realtà non era vero. E lui andò avanti e fece Per un pugno di dollari. E partì una causa con Kurosawa, che aveva ragione."Dopo la distribuzione del film, Sergio Leone ricevette una lettera direttamente da Akira Kurosawa, nella quale il regista giapponese rivendicava i diritti del film.Iniziata la causa con la Toho Film, gli avvocati della Jolly ritennero che la miglior difesa fosse l'attacco, e dunque improntarono una controffensiva. Tonino Valerii fu incaricato quindi di cercare un'opera anteriore a Yojimbo, dalla quale si potesse sostenere che Kurosawa avesse copiato. Valerii, quasi per caso, propose l'opera di Carlo Goldoni Arlecchino servitore di due padroni, che presentava, secondo lui, diverse analogie con il film di Kurosawa. Valerii, riguardo a ciò, disse: "Gli avvocati consigliarono di sostenere che l'eroe doppiogiochista era ispirato a un personaggio di qualche opera letteraria occidentale e che quindi eventualmente il plagiario era Kurosawa. Io fui incaricato di trovare quest'opera. Mi capitò sotto gli occhi l'annuncio di una rappresentazione di Arlecchino servitore di due padroni di Carlo Goldoni. Telefonai a Gastaldi, fortunato proprietario del Dizionario Bompiani delle opere e dei personaggi, e gli chiesi di leggermi la trama. Lo stesso pomeriggio portai l'idea a Papi, con una punta di vergogna per l'irriverenza dell'accostamento. Fu riferita agli avvocati che ne furono entusiasti. Ebbi trecentomila lire in premio. Fu così che Goldoni divenne l'ispiratore del western all'italiana.La controffensiva modificò leggermente la questione legale, che divenne ora più incline a un patteggiamento. Kurosawa e Kikushima, autori di Yojimbo, furono ricompensati mediante i diritti di distribuzione del film in Giappone, a Taiwan, in Corea del Sud e con il 15% degli incassi di tutto il mondo. Leone rimase molto contrariato, poiché mai pensava che la questione sarebbe finita in tribunale: "Kurosawa aveva tutte le ragioni per fare ciò che ha fatto. È un uomo d'affari e ha fatto più soldi con questa operazione che con tutti i suoi film messi insieme. Lo ammiro molto come regista."
Appena terminata la post produzione, il film venne presentato all'annuale festival del cinema di Sorrento. Tutti i distributori presenti erano poco interessati alla proiezione, in quanto il genere western era ormai considerato in declino e pertanto nessuno aveva intenzione di comprarlo. Dopo la prima proiezione, il proprietario di una catena di cinema toscani rimase piacevolmente colpito dal film, e fece i complimenti al regista "Bob Robertson": "Il suo film mi è piaciuto molto. Un sacco di cose nuove. Bravo". "Quindi lo prende?" chiese Leone. "No. Non potrà mai avere successo perché non ci sono donne". Leone era però convinto che il ruolo femminile fosse poco adatto ad un western: "Anche nei migliori western, la donna è imposta sull'azione, come una stella, e in genere è destinata a essere "avuta" dal protagonista maschile. Ma non esiste come una donna. Se la tagli via dal film, in una versione che va avanti nella tua testa, il film migliora di molto. Nel deserto, il problema essenziale era sopravvivere. Le donne erano un ostacolo alla sopravvivenza!".Nonostante le iniziali vicissitudini, il film venne proiettato a Firenze. Sull'evento, e su come abbia potuto divenire così famoso, vi sono pareri discordanti. Sergio Leone per anni ha raccontato la sua versione della storia, ormai divenuta leggenda. Secondo il regista il film uscì nelle sale il 27 agosto, durante un'estate soffocante, in un vecchio cinema in pieno centro di Firenze. Durante il weekend il film fece registrare incassi sotto la media, in linea con tutte le altre piccole produzioni del periodo. Il lunedì successivo, però, gli incassi erano il doppio di quelli della domenica. Di lì in poi, il film ebbe un successo strepitoso, senza precedenti. Secondo Leone questo inaspettato successo era da attribuirsi al famoso "passaparola" tra le persone.Dopo circa due settimane, trainato dal successo toscano, il film venne proiettato per la prima a Roma - al famoso Supercinema. Passati sei mesi, il film era ancora proiettato nei cinema di Firenze. Leone, a questo proposito, affermava che il direttore del cinema si era rifiutato di restituire la copia del film. Per tutto l'anno successivo, fino all'uscita di Per qualche dollaro in più, il film fece registrare incassi senza eguali nella storia del cinema italiano.Tonino Valerii ricorda la storia in modo diverso rispetto a Leone, benché le due versioni dei fatti collimino: anche Valerii, difatti, attribuisce il successo del film al "passaparola" dei commessi viaggiatori che andavano a vedere il film per trascorrere le ore in attesa del treno.Sergio Donati ha una versione dell'evento diversa: "Per un pugno di dollari fu un successo dovuto alla cocciutaggine di Sergio. Fu fatto uscire fra altri western di serie B e, come quelli, sarebbe rimasto su solo per due o tre giorni e poi via - salvo che al proprietario del cinema a Firenze il film piaceva e così lo tenne su per due settimane. E così Sergio andò a Firenze e lo convinse a tenerlo per un mese. Poi andò a Roma e disse: "A Firenze è un grande successo".Il 16 dicembre 1964 il film aveva già superato i 430 milioni di lire di incassi, contro i 280 milioni totali incassati da I magnifici sette di John Sturges, uscito qualche anno prima. Alla fine del 1971 il film arriva alla cifra record di 3 miliardi e 182 milioni di lire, testimonianza di un successo senza precedenti; nello stesso periodo, negli Stati Uniti d'America il film aveva percepito 3 milioni e 500 000 dollari di incassi, fino a raggiungere gli 11 milioni totali. Anche in Spagna e in Germania il film si affermò per gli incassi molto alti.Da allora, benché eguagliato in popolarità e incassi dai suoi successori, il film è rimasto molto famoso ed è uno dei simboli dell'intero genere spaghetti western. Il pubblico lo sostiene nei vari sondaggi pubblicati costantemente dalle riviste cinematografiche, viene qualificato del grado B dagli utenti di Box Office Mojo; inoltre, ottiene il 94% sul sito Rotten Tomatoes. Infine, sul popolare sito IMDb ha una media voti di 8,0.Per un pugno di dollari detiene ad oggi il terzo posto nella classifica dei film italiani più visti di sempre con 14 797 275 spettatori.
Trainato dallo straordinario successo di pubblico, il film venne recensito dalle più popolari riviste e dalle firme più affermate del panorama giornalistico italiano. I pareri furono molto contrastanti, poiché, come ricordò successivamente Leone stesso, gran parte dei critici tendevano a paragonare Per un pugno di dollari con i western statunitensi di John Ford. D'altro canto, molti capirono che il film era solo il capostipite di un genere che in pochi anni avrebbe avuto un successo senza pari nel cinema italiano; diversi esperti, dunque, elogiarono il lavoro compiuto da Leone. Molti critici, inoltre, non erano a conoscenza che sotto il nome esterofilo Bob Robertson si celava il romano Sergio Leone.Tullio Kezich, per il Corriere della Sera, elogiò il film, criticando però allo stesso tempo l'eccessiva violenza:
Leandro Castellani, nella rivista Cineforum del gennaio 1965, recensì il film criticando il cast e altre caratteristiche del film ma riconoscendo la buona riuscita finale:
La rivista Segnalazioni cinematografiche fece i complimenti al film e al regista per la riuscita della pellicola:
Dario Argento, all'epoca giovane critico cinematografico di Paese Sera, ricordò molto bene la reazione dei critici dell'epoca:
Il 18 novembre 1964, l'addetto alla sezione Cinema della rivista Variety recensì il film tessendone le lodi:
La critica cinematografica americana, però, criticò aspramente il film; Andrew Sarris, per The Village Voice, scrisse: "Il dialogo sembra scritto prendendo il cocktail a Via Veneto". Il film d'altra parte ha un grande successo anche negli Stati Uniti e difatti Sergio Leone ottiene la copertina del settimanale Life grazie a una sua foto nella quale la sua barba è fatta a spaghetti.Martin Scorsese elogiò apertamente Leone apprezzando la sua innovazione in ambito cinematografico:
Il regista Michele Lupo realizzò una parodia di questo film nel 1965, intitolata Per un pugno nell'occhio: interpretato da Franco Franchi e Ciccio Ingrassia, ripeteva in chiave comica alcune situazioni del film originale, tra cui la celebre frase Quando un uomo con la pistola…, che viene storpiata nelle maniere più improbabili in ogni occasione.
Nel film Mad Max oltre la sfera del tuono (1985), quando il dottor Dealgood presenta Max alla sfera del tuono, lo chiama "Uomo senza nome", in riferimento al personaggio di Clint Eastwood.
In Ritorno al futuro - Parte II (1989) di Robert Zemeckis, quando Marty McFly va a chiedere del Grande Almanacco Sportivo, Biff Tannen sta guardando la scena in cui Eastwood usa una piastra di metallo nascosta sotto il poncho come "giubbotto antiproiettile".
In Ritorno al futuro - Parte III (1990), quando a Marty McFly, tornato indietro nel tempo all'epoca del Far West, viene chiesto il nome, questi risponde "Clint Eastwood" (peraltro suscitando ilarità tra i presenti, che lo ritengono un nome stupido: " What kind of stupid name is that?"), in omaggio all'icona del genere western. Successivamente, quando Marty deve affrontare in duello il fuorilegge Buford "Cane Pazzo" Tannen, avo di Biff, si salva sfruttando lo stesso trucco usato da Eastwood nel film, indossando inoltre un poncho molto simile al suo.
Trama simile, con anche molti riferimenti dell'opera di Kurosawa, nel film Ancora vivo - Last Man Standing, di Walter Hill, con Bruce Willis (1996). L'ambientazione è quella degli anni trenta, la Colt "Peacemaker" è sostituita da due Colt 1911, il mulo preso di mira all'inizio è un'automobile a cui vengono forate le gomme, rotto un fanale e sfondato il parabrezza, il Winchester 1892 di Ramón viene sostituito da un mitra Thompson.
In Kill Bill: Volume 2 (2004) di Quentin Tarantino, quando Budd (Michael Madsen) si china sulla Sposa (Uma Thurman) ormai stordita per parlarle, sentiamo di sottofondo il tema di Per un pugno di dollari, che nel film viene utilizzato quando Clint Eastwood (Joe) cammina tra le polveri della città prima di affrontare Gian Maria Volonté (Ramón).
Nel film V per Vendetta (2005), durante lo scontro finale il protagonista utilizza una armatura nascosta per proteggersi il petto, proprio come fa Joe nello scontro con Ramón.
Nel film I Love Radio Rock (2009), mentre il conte (Philip Seymour Hoffman) sfida Gavin nel gioco chiamato "coniglio", è presente un'inquadratura che cita apertamente i primi piani di Per un pugno di dollari, accompagnata da un tema musicale che richiama i passaggi ironici della colonna sonora di Morricone.
Nell'episodio Preda e cacciatore del cartone Occhi di gatto Matthew si mette anche lui una lastra d'acciaio sotto la giacca per proteggersi il petto, proprio come Clint Eastwood nel film.
In un episodio di Ed, Edd & Eddy, Per un pugno di Ed, nell'originale A Fistul Of Ed, in questo episodio Edd viene considerato un bullo.
È possibile scorgere una scena del film, raffigurante un primo piano dell'attore Gian Maria Volonté, sul retro della copertina di Definitely Maybe, album d'esordio della band inglese Oasis.
Nell'albo di Tex Un ranger in pericolo Will Kinkaid, l'avversario del ranger, ripete nel finale la famosa frase Quando un uomo con la pistola….
In un episodio della seconda serie animata di Ken il guerriero nell'isola dei demoni, Orca si protegge il petto con una lastra di ferro nello scontro con Han, il terzo demonio dell'isola.
Sempre in altri episodi della seconda serie di Ken il guerriero ambientata nell'isola dei demoni troviamo dei personaggi che combattono i demoni vestiti come i personaggi western di Leone, e il loro giovane capo è vestito esattamente come l'uomo senza nome interpretato da Clint Eastwood, con anche il famoso poncho.
Nel terzo episodio dell'anime Gordian, Il deserto rosso, si sente, in apertura e poi nel corso della puntata, il tema morriconiano di Per un pugno di dollari. In alcune puntate inoltre appare un personaggio simile all'Uomo senza Nome, chiamato Cross Cross; è un killer e mercenario abilissimo con la pistola.
La sottotrama di Crash Town, compresa tra gli episodi 86 e 92 di Yu-Gi-Oh! 5D's, è un esplicito omaggio a Per un pugno di dollari, col protagonista della serie, Yusei Fudo, nei panni proprio del duellante solitario arrivato per risanare la città di Crash Town, divisa tra due bande rivali di duellanti che si contendono il dominio della cittadina, ed aiutare, allo stesso tempo, il suo amico perduto Kalin Kessler.
Nell'episodio del Selvaggio West del gioco Plants vs. Zombies 2, in alcuni livelli si viene attaccati da zombie che indossano un cappello e un poncho simili a quelli indossati dal protagonista; qualcuno di essi, dopo essere stato ripetutamente colpito, perde il poncho rivelando la presenza di una lastra di ferro esattamente come nel film, rendendo lo zombie molto più difficile da abbattere.
(EN) Cristopher Frayling, Spaghetti-westerns: cowboys and europeans from Karl May to Sergio Leone, Londra, Routledge & Kegan Paul, 1981, ISBN 0-7100-0503-2.
 Oreste De Fornari, Tutti i film di Sergio Leone, Milano, Ubulibri, 1985, ISBN 88-7748-037-8.
(FR) Nöel Simsolo, Conversations avec Sergio Leone, Parigi, Stock, 1987, ISBN 2-234-02049-2.
 Gianni Di Claudio, Directed by Sergio Leone, Pescara, Libreria dell'Università Editrice, 1990, ISBN 978-88-86619-01-1.
 Richard Schickel, Clint Eastwood - L'uomo dalla cravatta di cuoio - La biografia ufficiale, Milano, Sperling & Kupfer Editori, 1999, ISBN 88-200-2831-X.
 Cristopher Frayling, Sergio Leone: Danzando con la morte, Milano, Il Castoro, 2002, ISBN 88-8033-207-4.
(EN) Paul Duncan e Douglas Keesey, Clint Eastwood: Taschens Movie Icons, Taschen America Llc, 2006, ISBN 978-3-8228-2004-9.
 Marco Giusti, Dizionario del Western all'italiana, Milano, Arnoldo Mondadori, 2007, ISBN 978-88-04-57277-0.
(EN) Per un pugno di dollari, su Enciclopedia Britannica, Encyclopædia Britannica, Inc. 
(EN) Per un pugno di dollari, su AFI Catalog of Feature Films, American Film Institute. 

La percezione è il processo psichico che opera la sintesi dei dati sensoriali in forme dotate di significato. Gli assunti allo studio della percezione variano a seconda delle teorie e dei momenti storici. Le principali discipline che si sono occupate di percezione sono la psicologia, la medicina e la filosofia.
È possibile operare una prima distinzione tra la sensazione legata agli effetti immediati ed elementari del contatto dei recettori sensoriali con i segnali provenienti dall'esterno e in grado di suscitare una risposta e la percezione che corrisponde all'organizzazione dei dati sensoriali in un'esperienza complessa ovvero al prodotto finale di un processo di elaborazione dell'informazione sensoriale da parte dell'intero organismo.
La psicologia associazionista considerava la percezione come la somma di più stimoli semplici legati in modo diretto al substrato fisiologico degli apparati sensoriali. Con lo sviluppo e il consolidamento della psicologia della Gestalt, il centro dell'indagine sui processi percettivi passa dalla precedente concezione elementaristica alla percezione come risultato di un'interazione e organizzazione globale di varie componenti. Prima di esporre le varie teorie che si sono occupate della percezione, è opportuno comprendere i processi che ne stanno alla base.
La categorizzazione è il processo mediante il quale assegniamo un oggetto a una categoria. Ad esempio, un oggetto di forma sferica, liscio e con un picciolo in mezzo fa parte della categoria frutta.
Dopo aver fatto questo dobbiamo "identificare l'oggetto", ovvero dargli un nome. L'oggetto liscio e sferico col picciolo in mezzo si chiama mela (processo di identificazione.) Sia la categorizzazione sia l'identificazione richiedono processi cognitivi elevati, come ad esempio tutto ciò che sappiamo sull'oggetto, le impressioni che ci siamo fatti su di esso, ecc.
Ci sono due tipi di stimoli che noi usiamo per crearci la nostra rappresentazione percettiva degli oggetti: lo stimolo distale e quello prossimale.
Lo stimolo prossimale è quello stimolo da cui noi dobbiamo ricavare informazioni per arrivare allo stimolo distale.
Il fatto che la mela è rotonda, che ha il picciolo in mezzo etc., fanno tutti parte dello stimolo prossimale, perché grazie a queste informazioni io arrivo a capire che quella è una mela, quindi allo stimolo distale.
In sintesi, il processo della percezione richiede che il sistema percettivo ricopi le informazioni contenute nello stimolo prossimale per crearsi la rappresentazione percettiva dell'oggetto, o stimolo distale. Tuttavia questo passaggio non avviene sempre in modo corretto: ogni tanto il sistema percettivo fa degli errori, e quindi ci fa sperimentare quelle che si chiamano illusioni.
Una illusione è una rappresentazione sbagliata che noi ci siamo fatti di un oggetto. Quando qualcosa è freddo può sembrare bagnato. Questo è un esempio di illusione. Fonte: "Daniel levitin", "Foundations of cognitive psychology". Vi sono due processi fondamentali che il sistema percettivo mette in atto per arrivare allo stimolo distale: quello di bottom-up e quello di top-down. Il bottom-up avviene quando la rappresentazione percettiva dell'oggetto è guidata dalle sue caratteristiche. Il top-down avviene quando la rappresentazione percettiva è guidata dalle esperienze passate dell'individuo, ad esempio da tutto quello che io conosco sull'oggetto.
Il modello di Hermann Helmholtz sottolinea l'importanza dell'esperienza nella percezione, enfatizzando il ruolo dei processi mentali nell'interpretazione degli stimoli. Gli stimoli eccitano il sistema nervoso e così il soggetto, in base alle sue esperienze passate sull'oggetto (le sue conoscenze e le sue memorie) può sviluppare quelle che Helmholtz chiama "inferenze (ipotesi) inconsce".
1º stadio (analitico): gli organi sensoriali analizzano gli stimoli in entrata.
2º stadio (sintetico): si sintetizzano gli stimoli sensoriali ricevuti, per formare la rappresentazione percettiva dell'oggetto.Nella teoria di Helmholtz sono presenti i precursori di quello che in seguito sarà definito come "costruttivismo cognitivo" applicato alla percezione, basato sul presupposto che "i processi cognitivi coinvolgono quelle che si chiamano inferenze induttive, o problem solving intelligenti".
In pratica, secondo il costruzionismo cognitivo, i processi percettivi tentano di "costruire una descrizione che meglio si adatta alla situazione, usando ad esempio i contesti percettivi dello stimolo".
La Gestalt, mediante un approccio fenomenologico alla percezione, canonizza una serie di leggi percettive indipendenti dall'esperienza esterna (quindi non legate a fenomeni di apprendimento) e presenti sin dalla nascita.
Queste leggi analizzano l'organizzazione figurale prendendo in considerazione la separazione della figura dallo sfondo (attraverso il colore, la densità, la trama, il contorno). Max Wertheimer, il padre della psicologia della Gestalt, ipotizzò le seguenti leggi:
La legge della sovrapposizione: le forme sopra sono figure. Perché si verifichi una sovrapposizione è allora necessario che ci siano indizi di profondità.
La legge dell'area occupata. La zona distinta che occupa un'estensione minore tende ad essere colta come figura, mentre quella più estesa come sfondo. Risulta importante anche orientamento dell'area occupata. Questo meccanismo di identificazione degli oggetti sullo sfondo funziona anche se la chiusura è incompleta
Legge dell'organizzazione percettiva sulla base del destino comune. Tale meccanismo di vicinanza risulta saliente non solo a livello di modificazioni dello spazio, ma anche del tempo.Altri studi, sempre afferenti alla psicologia gestaltista, si sono occupati di postulare le leggi generali volte a sintetizzare più elementi in un'unica percezione globale:
La legge della Gestalt, che sintetizza l'intera logica della percezione, è quella della semplicità o della "buona forma": i dati vengono infatti organizzati nella maniera più semplice e più coerente possibile, rispetto alle esperienze pregresse.
La legge del raggruppamento per somiglianza: in elementi disposti disordinatamente, quelli che si somigliano tendono ad essere percepiti come forma, staccati dallo sfondo e divenire una figura. La percezione della figura risulta tanto più forte quanto più forte è la somiglianza.
Legge della buona continuazione (o continuità della direzione): si impone come unità percettiva quella che offre il minor numero di irregolarità od interruzioni, a parità delle altre proprietà.Altri studi si sono invece occupati di determinare gli elementi figurali utilizzati per la percezione della terza dimensione. Essa risulta infatti legata alla percezione del movimento. I principali indicatori identificati sono:
la prospettiva aerea e quella lineare.Le leggi della percezione sono dette autoctone perché ritenute innate e non frutto dell'apprendimento, anche se si è visto che esiste una progressione evolutiva nella elaborazione delle percezioni. Fin dai primi mesi il neonato è in grado di riconoscere i colori e le forme (in particolare la figura umana), ma solo più tardi acquisterà la "costanza percettiva", ossia la capacità di collegare una forma o figura già conosciuta, con una diversa in cui riconosce caratteristiche di somiglianza (ad es. una statua viene associata ad una persona).
Chiamato anche "teoria della percezione diretta", secondo tale teoria la percezione non è niente di più che l'immediata ricezione dell'informazione. Questo approccio apparve in forma "embrionica" nel libro di Gibson "La percezione del mondo visuale".
Mentre in Europa si sviluppava la Gestalt, incentrandosi, attraverso le sue leggi universali, sugli elementi fenomenologici del percetto, negli Stati Uniti prendeva piede dagli anni 50 il paradigma del New Look of Perception.
Tra i maggiori esponenti di questi studi è possibile ricordare Jerome Bruner. Con questa scuola acquisisce l'importanza, del tutto trascurata dall'approccio della Gestalt, delle attività e del valore (personale e sociale) dell'oggetto percepito. Le forme, non più innate, sono ancorate ai bisogni e agli scopi degli individui; i valori e i bisogni personali diventano elementi chiave attraverso cui strutturare il processo percettivo. Oggetti e simboli ritenuti significativi dalla persona possono essere percepiti in maniera distorta, e dissonanti dall'approccio fenomenologico della percezione portato avanti dalla Gestalt.
Dal punto di vista del piano applicativo, la percezione rappresenta un potente indicatore del vissuto emotivo e motivazionale dell'individuo. Infatti, come la corrente del New look of perception ha sottolineato, i motivi e gli stati emotivi del soggetto, sia momentanei che persistenti, hanno l'effetto di sensibilizzare selettivamente il soggetto verso gli oggetti legati alle sue tendenze o avversioni, siano essi processi di allontanamento e difesa percettiva o vigilanza percettiva. L'atteggiamento percettivo, aspetto di un più generale stile cognitivo, è strettamente legato al modo dell'individuo di vivere questi aspetti, quindi alla sua personalità in senso globale, nei suoi aspetti consapevoli e inconsapevoli.
L'equilibrio omeostatico tra motivazione\emozione e percezione è dimostrato da numerosi studi riguardanti la privazione senso-motoria. In questi studi il soggetto, messo in una condizione forzata di omogeneità percettiva e cognitiva, vivacizza la propria attività percettiva con l'insorgere di uno stile analitico e addirittura di allucinazioni che destrutturano il percetto dalle leggi gestaltiste.
 Percezione, su thes.bncf.firenze.sbn.it, Biblioteca Nazionale Centrale di Firenze. 
