
La title track è una storia di passione omosessuale, interrotta a causa del matrimonio di una delle due protagoniste.
Lucio Fabbri - violino, tastiera, chitarra acustica, sintetizzatore, pianoforte, Fender Rhodes, chitarra elettrica

I ragni (Araneae Clerck, 1757) sono un ordine di Aracnidi, suddiviso, a maggio 2017, in 112 famiglie che comprendono ben 46.738 specie.Sono artropodi terrestri provvisti di cheliceri e hanno il corpo suddiviso in due segmenti, cefalotorace e opistosoma, e otto zampe. I due segmenti sono congiunti da un piccolo pedicello di forma cilindrica. Come in tutti gli Artropodi, il celoma (cavità del mesoderma per il trasporto dei fluidi), pur essendo molto piccolo, consente il passaggio dell'emolinfa che ossigena e nutre i tessuti e rimuove i prodotti di scarto. L'intestino è così stretto che i ragni non possono mangiare alcun grumo di materiale solido, per quanto piccolo, e sono costretti a rendere liquido il loro cibo con vari enzimi digestivi e macinarlo finemente con l'apparato masticatorio.
Ad eccezione del sottordine più primitivo, quello dei Mesothelae, i ragni hanno il sistema nervoso più centralizzato fra tutti gli Artropodi e, come questi, hanno i gangli cefalici fusi in una sola massa all'interno del cefalotorace. Diversamente dalla maggior parte degli artropodi, i ragni non hanno muscoli estensori nel loro corpo; i movimenti delle zampe e del corpo sono ottenuti attraverso variazioni di pressione del loro sistema idraulico.
Nella parte terminale dell'addome sono presenti le filiere che estrudono la seta, usata per avvolgere le prede e costruire le ragnatele.
La seta secreta dai ragni può essere considerata superiore a qualsiasi materiale sintetico finora elaborato per leggerezza, tenacia ed elasticità.
La sola specie vegetariana di ragni è stata descritta nel 2007; tutte le altre sono predatrici, sia di altri ragni che di insetti; le specie più grandi arrivano a predare anche piccoli uccelli e lucertole senza difficoltà. Da vari studi e osservazioni si è scoperto che gli esemplari giovani completano la loro dieta con il nettare, mentre gli esemplari adulti preferiscono integrare con il polline. In parecchie specie di ragni i cheliceri sono diventati atti a secernere un veleno per immobilizzare le prede, a volte tanto tossico da risultare pericoloso anche per l'uomo. Di recente si stanno sperimentando piccole dosi di questi veleni a scopo terapeutico o come insetticidi non inquinanti. Buona parte dei ragni cattura le prede intrappolandole in vischiose ragnatele ponendosi in agguato nelle vicinanze e pronti a iniettare loro il veleno. Le specie che usano questa tattica di caccia sono molto sensibili alla più piccola vibrazione che scuota anche minimamente i fili della ragnatela. D'altro canto, le specie che cacciano all'agguato sono fornite di un'ottima vista, fino a dieci volte più acuta di quella di una libellula.Alcuni ragni cacciatori hanno particolare abilità ed intelligenza nell'adoperare varie tattiche per sopraffare la preda, mostrando anche di saperne imparare di nuove se occorre. Alcune specie hanno ad esempio modificato il loro aspetto prendendo le sembianze esteriori di formiche al punto da essere facilmente confusi con una di loro.
Le ragnatele sono molto variabili in forma, quantità di tela adoperata e grandezza. Sembra che le prime forme ad essere adottate siano state quelle orbicolari; le specie che ancora le adoperano sono poche: la maggior parte dei ragni esistenti preferisce estendere la propria tela e renderla quanto più aggrovigliata possibile allo scopo di massimizzare il volume d'aria in cui può imbattersi un insetto.
Nei ragni maschi i pedipalpi (appendici situate sotto o a lato dell'apertura boccale) sono stati modificati a guisa di siringa per iniettare lo sperma nell'apparato genitale femminile. Alcuni di loro devono porre in essere complicati rituali di corteggiamento prima di potersi avvicinare alla femmina per fecondarla, per evitare di essere divorati. I maschi della maggior parte delle specie scampano a questo destino e la femmina consente loro di posizionarsi nelle parti marginali delle ragnatele anche per qualche tempo dopo l'accoppiamento. D'altro canto vi sono maschi di alcune specie che, dopo aver fecondato la femmina, si offrono in pasto a lei, probabilmente per fornire più nutrienti alla prole che nascerà. In alcune specie le femmine costruiscono una sorta di ovatura setosa dove trovano spazio almeno un centinaio di uova; i giovani, una volta nati, sono comunque incapaci di procurarsi il cibo da soli, fino a quando non abbiano compiuto la loro prima muta. In questi casi sono le femmine/madri ad occuparsi di sfamare la prole e condividere le prede catturate con essa.
Solo poche specie di ragni hanno un comportamento sociale, cioè costruiscono tele in cooperazione con altri ragni (fino a diverse migliaia);
il comportamento sociale è variegato: da una semplice tolleranza di vicinato, come nell'aggressiva vedova nera, ad una vera e propria caccia coordinata fra più esemplari e successiva suddivisione delle prede catturate. In quanto a longevità, la maggior parte dei ragni non supera i due anni, solo alcuni esemplari di tarantole e vari migalomorfi in cattività sono noti per essere sopravvissuti fino a venticinque anni.Dallo studio dei reperti fossili rinvenuti, i primi animali capaci di produrre seta compaiono nel Devoniano, circa 386 milioni di anni fa;
comunque, in essi, manca ogni traccia di filiere. I primi ragni fossilizzati veri e propri sono stati rinvenuti in rocce del Carbonifero, databili quindi fra 299 e 318 milioni di anni fa, e sono molto simili agli attuali appartenenti all'ordine Mesothelae. I gruppi principali di ragni moderni, Araneomorphae e Mygalomorphae, fanno la loro comparsa nel Triassico inferiore, all'incirca 200 milioni di anni fa.
Solo nei fossili datati dai 130 milioni di anni fa in poi si ritrovano anche ragni conservati nell'ambra, aventi una maggiore ricchezza di particolari visibili e analizzabili, soprattutto dettagli anatomici. Sono state rinvenute anche ambre con un abbraccio mortale fra un ragno e la sua preda, mentre la sta imbozzolando e altre in cui si sono preservate anche le uova nei sacchi ovigeri.
I ragni sono chelicerati e in quanto artropodi hanno un corpo suddiviso in segmenti dai margini articolati, ricoperto da una cuticola composta da chitina e proteine. La testa è composta da vari segmenti che si fondono l'uno con l'altro durante lo sviluppo dell'embrione.
In quanto chelicerati il loro corpo è costituito da due tagmata, tipica segmentazione degli Artropodi, insieme di segmenti che sottendono una funzione simile. Il primo di questi, che prende il nome di cefalotorace o prosoma, è la fusione completa di due tagmata che in un insetto sarebbero separati: il capo e il torace; il tagma posteriore prende il nome di addome o opistosoma. Lo schema della fusione dei segmenti che compongono la testa dei chelicerati è unico fra gli artropodi, e quello che sarebbe il primo segmento del capo di norma scompare all'inizio dello sviluppo, cosicché ai chelicerati mancano le antenne tipiche di molti artropodi. Infatti i chelicerati hanno solo due appendici davanti alla bocca, che funzionano al più solo per accompagnare il cibo, ma mancano completamente di una struttura che potrebbe avere funzione di mascella.
Le prime appendici sul davanti dell'apparato della bocca sono chiamate pedipalpi e hanno funzioni diverse all'interno di gruppi diversi di chelicerati.
Ragni e scorpioni appartengono ad uno dei gruppi di chelicerati, denominato Aracnidi.
Mentre i cheliceri degli scorpioni sono un modesto paio di artigli che ha la funzione di accompagnare il cibo verso la bocca o di contribuire a tenerlo fermo,
quelli dei ragni terminano in forma di zanne appuntite, che sono generalmente velenose; quando non sono in uso vengono piegate all'indietro nella parte superiore, nella quale sono allocate barbe spesse, che hanno il compito di filtrare e trattenere fuori qualsivoglia grumo solido, in quanto i ragni si alimentano solo attraverso cibo liquido o reso in forma liquida.
I pedipalpi negli altri scorpionidi prendono la forma di artigli appuntiti atti a catturare e trattenere la preda, mentre nei ragni fungono da sensori di dimensioni abbastanza piccole, le cui parti basali sono un prolungamento della bocca. In aggiunta, i ragni maschi hanno allargato queste ultime sezioni adoperandole per il trasferimento di sperma.Nei ragni, il cefalotorace e l'addome sono congiunti da un piccolo peduncolo di forma cilindrica che consente all'addome di muoversi indipendentemente dal capo mentre secerne la seta. La parte superiore del cefalotorace è ricoperta da un singolo carapace convesso, mentre la parte inferiore è ricoperta da due pezzi di carapace di forma alquanto appiattita. L'addome è molle ed ha la forma ovoidale, non mostra alcun segno di suddivisione o frazionamento, ad eccezione dei primitivi Mesothelae, i cui rappresentanti odierni, i Liphistiidae, hanno il carapace costituito da vari segmenti nella parte posteriore.
Un problema oggetto di acceso dibattito fra gli esperti del settore è quello relativo alla segmentazione del capo degli artropodi, diversa da un gruppo all'altro; in modo particolare si discute se e come queste differenze possano essere inquadrate in un processo evolutivo che si estende dai Trilobiti fino ai Crostacei e ai Chelicerati di cui fanno parte i ragni. Le origini di queste segmentazioni, ed una loro prima differenziazione, viene fatta risalire ai fossili dell'Argillite di Burgess, del periodo Cambriano, quando si diffuse una pluralità di forme viventi molto diverse fra loro, molte delle quali si estinsero in breve tempo.
Come si evince dalla tabella a fianco, la segmentazione parte da una struttura semplice e lineare, quale quella dei Trilobiti, per poi crescere di complessità, sia nel posizionamento dei vari organi (zampe, pedipalpi, cheliceri), sia nell'aumento della quantità dei segmenti che, originariamente facenti parte della testa, nei Crostacei e nei Tracheati vanno a comporre il corpo.
Degno di nota è anche ciò che accomuna questi gruppi di animali: in centinaia di milioni di anni la parte sommitale, il primo segmento o acron, che contiene le varie tipologie di occhi composti è rimasto pressoché inalterato, come pure il segmento della testa preposto alla crescita delle antenne, assente solo nei chelicerati. Infine, è singolare come nei Chelicerati e nei Tracheati un segmento posteriore all'acron si perda durante lo sviluppo embrionale, rispettivamente il primo e il secondo segmento, come se non fossero funzionali, pur continuando ad essere latenti in questi gruppi di animali, come nell'uomo l'appendice o il coccige della colonna vertebrale.
Al pari degli altri artropodi, i ragni sono provvisti di celoma strutturato in piccole aree situate nei dintorni dell'apparato riproduttivo e dell'apparato escretore ma non avente funzione circolatoria. Tale funzione è espletata dall'emocele, cavità estesa per la maggior parte della lunghezza del corpo e in cui circola il flusso sanguigno. Il cuore ha forma tubolare ed è situato nella parte posteriore del corpo con all'interno molteplici sottili ostii che consentono il flusso del sangue in una sola direzione, impedendogli di defluire all'indietro; ciò fa sì che il sangue entri nel cuore dall'emocele ma non vi ritorni prima di aver attraversato tutta la parte anteriore;
Dal cuore si dirama un'arteria, che si apre nella parte anteriore dell'addome e che, passando attraverso il pedicello, si ramifica e si diffonde in molte parti del cefalotorace. In base a queste considerazioni è possibile inferire che i ragni hanno un sistema circolatorio aperto.
I ragni hanno sviluppato più tipi di organi respiratori, fra cui i polmoni a libro, la trachea, o entrambi. Il sangue di tutti i ragni che hanno polmoni a libro contiene il pigmento respiratorio emocianina che rende il trasporto dell'ossigeno più efficiente.I ragni Migalomorfi e Mesothelae hanno due paia di polmoni a libro, che si riempiono di emolinfa, e hanno due aperture esterne sulla superficie ventrale dell'addome che consentono all'aria di entrare e di porre in circolo l'ossigeno. Questo è anche il caso di una delle famiglie più antiche di ragni Araneomorfi, la famiglia Hypochilidae; le restanti famiglie di questo gruppo hanno solo il paio anteriore di polmoni a libro intatto, mentre quello posteriore dell'apparato respiratorio è parzialmente o totalmente cambiato in una trachea, attraverso la quale l'ossigeno viene diffuso nell'emolinfa o direttamente ai tessuti e agli organi. Le trachee, dove presenti, sono molto simili per forma, dimensioni e funzione alle trachee degli Insetti, ma nei ragni sono poste nell'opistosoma.
Il sistema respiratorio con la trachea si è probabilmente diffuso a partire dai ragni di piccole dimensioni per contrastare la disidratazione e l'essiccamento. La trachea originariamente era collegata agli organi circostanti attraverso un paio di aperture chiamate spiracoli tracheali, ma nella maggioranza dei ragni odierni questi spiracoli si sono fusi in uno solo nella parte mediana, spostandosi nella parte posteriore vicino alle filiere. I ragni che posseggono trachee hanno generalmente un tasso metabolico più elevato ed una migliore resistenza alla disidratazione.
Nei ragni i cheliceri sono indispensabili per la nutrizione: sono costituiti da un segmento basale e da uno terminale a forma di artiglio o di zanna. Caratteristica unica fra i chelicerati è la parte terminale dei cheliceri, la punta della zanna, che viene adoperata dalla maggior parte delle specie per inoculare il veleno secreto dalla ghiandole velenifere.
La dimensione di queste ghiandole varia a seconda delle diverse famiglie: in alcune mancano del tutto, in altre coinvolgono ampie sezioni della parte anteriore del prosoma. Le ghiandole sono costituite in genere da una parte epiteliale con funzione escretrice e sono avvolte da un rivestimento le cui contrazioni consentono lo sgorgare di goccioline di veleno all'interno dei cheliceri fino alla base delle zanne.
L'unica famiglia di ragni completamente sprovvista di ghiandole velenifere è quella degli Uloboridae.
I due pedipalpi sono più corti delle zampe e formati da sei segmenti; alla base hanno delle gnathocoxae usate come mascelle per tenere ben stretto il cibo, coadiuvarne la triturazione, la liquefazione e infine l'assimilazione.
Nell'ambito degli aracnidi, i ragni hanno un intestino alquanto stretto, che può ricevere solo cibo in forma liquida, e due serie di filtri appositi per trattenere all'esterno qualsiasi particella di cibo solido, per quanto piccola. Essi utilizzano, uno alla volta, due sistemi diversi per digerire il cibo esternamente prima di ingerirlo.
Alcuni pompano enzimi digestivi dal mesentere nella preda e poi succhiano i tessuti liquefatti della preda stessa nell'intestino; quindi abbandonano l'esuvia vuota della preda composta in genere di materiali troppo duri e non digeribili. Altre specie di ragni macinano prima la preda spappolandola con la parte terminale dei pedipalpi e i cheliceri, utilizzando sempre gli enzimi digestivi per facilitare l'assimilazione. In queste specie sia i cheliceri che la base dei pedipalpi sono posizionati in modo da formare una cavità antecedente la bocca vera e propria.Lo stomaco, posto nel cefalotorace, funziona come una pompa che spedisce il cibo sempre più all'interno del sistema digestivo. Il mesentere è ricco di punti ciechi per la digestione, compartimenti senza uscita dove vengono estratti i nutrienti dal cibo ingerito. La maggior parte di essi si trova nell'addome in cui è preponderante il sistema digestivo, ma alcuni sono situati anche nel cefalotorace.
La maggior parte dei ragni converte i prodotti di scarto delle varie attività fisiologiche in acido urico, che può essere espulso come materiale asciutto. I tubuli malpighiani sono deputati ad estrarre questi prodotti di scarto dal sangue nell'emocele per poi scaricarli nella borsa cloacale, da cui vengono espulsi attraverso l'ano.
La produzione di acido urico e la rimozione degli scarti attraverso i tubuli sono caratteristiche evolutesi indipendentemente in vari rami di artropodi per conservare l'acqua e consentire loro di sopravvivere in ambienti in cui essa è un bene raro e prezioso;
tra le varie strutture preposte all'escrezione, i tubuli malpighiani degli insetti e degli aracnidi si sviluppano da parti completamente diverse dell'embrione. Comunque alcuni ragni primitivi dell'ordine Mesothelae e del sottordine Mygalomorphae, conservano i nefridi (piccoli reni) del presunto artropode progenitore ancestrale, le cui funzioni sono simili a quelle dei reni umani: adoperano infatti un certo quantitativo di acqua per espellere prodotti di scarto azotati quali l'ammoniaca.
Il sistema nervoso centrale di base di un artropode è costituito da un paio di fasci di nervi che corrono lungo l'intestino con gruppi di gangli come centri di controllo locali nei vari segmenti del corpo, e da un cervello formato dalla fusione dei gangli dei segmenti della testa posti davanti e dietro la bocca, in modo tale che l'esofago è circondato da questi conglomerati di gangli.
In particolare possiamo distinguere un ganglio sopraesofageo, più piccolo, che riceve informazioni dagli ocelli e da altri organi di senso, ed ha la funzione di elaborare e integrare gli stimoli esterni e poi, tramite i neuroni con cui è connesso all'altro ganglio, coordinare una risposta. L'altro ganglio, che prende il nome di ganglio sottoesofageo, posto nella parte bassa del cefalotorace, è l'insieme dei gangli delle varie appendici ed ha la forma di una stella a più punte; questo ganglio prosegue il suo cammino nell'opistosoma attraverso un minuscolo cordoncino, innervandolo, ed ha come funzione principale il coordinamento motorio dell'animale.
Ad eccezione dei primitivi Mesothelae, dei quali i Liphistiidae è l'unica famiglia sopravvissuta, i ragni hanno il sistema nervoso centralizzato tipico degli Aracnidi: i gangli di tutti i segmenti nella parte posteriore dell'esofago sono fusi, in modo che il cefalotorace è riempito in massima parte da tessuto nervoso e non vi sono gangli nell'addome. Nei Mesothelae, invece, i gangli dell'addome e della parte posteriore del cefalotorace sono separati e distinti.
La maggior parte dei ragni ha quattro paia di occhi nella parte frontale del cefalotorace, posizionati in schemi (detti patterns) che variano da una famiglia all'altra. Il paio posizionato sulla fronte è del tipo chiamato ocelli pigment-cup (contenitori del colore), che nella maggior parte degli artropodi servono solo ad individuare la direzione dalla quale arriva la luce, adoperando l'ombra proiettata dalle superfici negli ocelli stessi. In ogni caso gli occhi principali della parte frontale delle teste dei ragni hanno la capacità di formare delle immagini abbastanza nette e distinte.
Gli ocelli laterali si pensa siano derivati dagli occhi composti dei chelicerati più primitivi, ma non hanno le suddivisioni in sfaccettature tipiche di quelli degli altri invertebrati. In molti ragni questi ocelli secondari rilevano la luce riflessa diversamente dagli occhi principali tramite un tapetum lucidum riflettente; ad esempio, ciò fa sì che al buio gli occhi dei ragni-lupo vengono rilevati dalla luce riflessa di una torcia proprio grazie ai tapeta. D'altra parte, gli occhi secondari dei ragni salticidi non hanno traccia alcuna di tapetum. 
L'acutezza visiva dei ragni salticidi supera di un fattore dieci quella delle libellule che sono, fra gli insetti, quelli che vedono meglio. In effetti l'occhio umano, per quanto complesso, è solo cinque volte più acuto di quello di un ragno salticida. Questi ragni riescono ad avere una vista così acuta grazie ad una serie di lenti, una retina composta di quattro strati e l'abilità di girare dappertutto i loro occhi integrando le immagini di tutti in una sola. L'unico difetto di tutto questo processo di scansione ed integrazione di immagini è di essere relativamente lento.
Come si verifica con altri artropodi, la cuticola, per sua stessa natura, bloccherebbe la maggior parte degli stimoli sensoriali provenienti dall'esterno, a meno che la stessa cuticola non sia permeata di piccoli organi di senso che colleghino l'esterno del corpo col sistema nervoso. Infatti i ragni ed altri generi di artropodi hanno modificato la struttura della cuticola in modo da poter ricevere stimoli dall'esterno e potervi reagire. Vari sensori di tatto, in modo particolare peli di varie forme chiamati setae, sono sensibili a vari livelli di pressione, dalla brezza leggera delle correnti d'aria ad un contatto pressorio di una certa forza. Altri sensori di tipo chimico consentono di sopperire alle nostre funzioni di riconoscimento degli odori e dei sapori, spesso dalla parte mediana delle setae.
I ragni hanno anche nelle giunture dei loro arti dei sensori particolari in grado di percepire vibrazioni anche di piccola entità. Nella costruzione delle ragnatele, tutte le informazioni supportate da questi sensori meccanici e chimici sono più importanti della vista stessa, mentre è la vista acuta a prevalere come importanza sugli altri organi di senso nei ragni che cacciano attivamente.Come nella maggior parte degli artropodi, i ragni mancano di organi preposti all'equilibrio e all'accelerazione e contano esclusivamente sulla vista per stabilire di volta in volta dove è su e dove è giù. I propriocettori degli artropodi, cioè quegli organi di senso che portano informazioni sul grado di forza applicata dai muscoli e sul grado di curvatura delle varie giunture delle zampe, sono attivi e funzionali. D'altra parte, poco è noto su altri tipi di sensori interni che ragni e artropodi potrebbero avere.
I ragni hanno quattro paia di zampe funzionali all'ambulazione, ognuna delle quali è formata da sette segmenti; partendo dall'interno verso l'esterno sono: la coxa, il trocantere, il femore, la patella, la tibia, il metatarso e il tarso. Tutti questi segmenti sono ricoperti da una cuticola provvista di peli, alcuni dei quali si possono considerare veri e propri organi di senso.
Anche se tutti gli artropodi usano per la locomozione muscoli legati all'interno del loro esoscheletro per flettere i loro arti, i ragni ed alcuni gruppi di artropodi usano un sistema pressorio idraulico per distenderli e contrarli, sistema ereditato a sua volta dalle forme di vita antenate degli artropodi.
Di conseguenza, un ragno col cefalotorace forato non può più estendere le sue zampe, e le zampe stesse di ragni morti si contraggono su sé stesse accartocciandosi e aggranchiendosi. A quanto risulta da alcuni esperimenti, i ragni possono generare pressioni, internamente, fino ad otto volte la forza necessaria ad estendere totalmente le loro zampe,
e i ragni salticidi possono saltare verso l'alto fino a cinquanta volte la loro lunghezza aumentando all'improvviso la pressione del sangue nel terzo e quarto paio di zampe.
La maggior parte dei ragni che cacciano attivamente, anziché fare affidamento sulle ragnatele, hanno ciuffi densi di peli molto sottili fra gli artigli appaiati sulle punte delle loro zampe. Questi ciuffi, noti come scopulae, consistono di setole le cui parti terminali sono suddivise in circa mille ramificazioni, che consentono, ai ragni che le posseggono, di camminare agevolmente su superfici lisce come i vetri e a testa in giù su qualsiasi tipo di soffitto. A quanto è stato appurato le scopulae ottengono questa forte presa di contatto grazie a strati estremamente sottili di acqua sulle superfici. I ragni, come del resto altri aracnidi, sia camminando sia correndo, poggiano sempre almeno quattro zampe sul terreno contemporaneamente.
L'addome dei ragni non ha appendici ad eccezione di quelle che sono state modificate per formare da una a quattro (di norma sono tre) paia di filiere corte e mobili, che emettono seta. Ogni filiera ha molti fusuli, sorta di tubicini microscopici, ognuno dei quali è collegato ad una ghiandola sericigena. Sono conosciuti almeno sei tipi di ghiandole setifere, ognuna delle quali produce un tipo leggermente diverso di seta.La seta è composta principalmente da una proteina molto simile a quella adoperata nelle sete secrete da insetti. Nella fase iniziale di produzione è un liquido che non indurisce subito per esposizione all'aria e ciò consente ai ragni di intrecciarla esternamente. In seguito, dopo che si è indurita, la proteina riesce a cambiare la struttura interna.
Una volta completata la filatura, la seta risultante per quanto concerne la resistenza alla trazione, a parità di diametro, è simile al nylon e a materiali biologici quali la chitina, la cellulosa e il collagene, ma è molto più elastica, in altre parole si può stirare e allungare molto di più prima che si spezzi o perda la forma originaria.
Alcuni ragni hanno un cribellum, una filiera modificata con oltre 40.000 fusuli, ognuno dei quali produce una sola fibra eccezionalmente sottile. Tali fibre vengono estratte fuori dal calamistro, una sorta di appendice anatomica dalla forma di pettine con un insieme di peli sulla punta articolata del cribellum, e unite insieme in un solo filo lanoso, utilizzata dal ragno proprio per separare e rendere più voluminosi i fili vischiosi distesi dal cribellum; così distese le fibre sono molto efficienti nell'afferrare e trattenere le setole degli insetti. I ragni più primitivi avevano cribellum che producevano seta in grado di catturare le prede, prima che sviluppassero la seta cosparsa di goccioline appiccicose, più efficiente nel trattenere gli insetti. La maggior parte delle famiglie di ragni ha perso il cribellum e vengono per questo chiamati anche ecribellati.Alcune specie di ragni che non costruiscono ragnatele per afferrare le prede, utilizzano la seta in diversi altri modi: come involucri per lo sperma e per le uova fertilizzate, come corde di sicurezza nell'affidarsi alle correnti di vento, per costruire tane e ricoveri, e persino come paracadute dagli esemplari più giovani e più leggeri.
I ragni si riproducono sessualmente e la fertilizzazione è interna ma indiretta, in pratica lo sperma non è inserito nel corpo della femmina dai genitali del maschio ma da una struttura intermedia. Diversamente da altri artropodi terrestri,
i ragni maschi non producono spermatofore, involucri pieni di sperma, all'interno del loro corpo, ma roteano la piccola tela che lo contiene fino all'eiaculazione e poi lo trasferiscono su alcune strutture a forma di pipetta situate sulle punte dei loro pedipalpi. Nel momento in cui un maschio scopre nei suoi pressi segnali della presenza di una femmina della sua stessa specie, controlla se è pronta per l'accoppiamento: ad esempio, in alcune specie che costruiscono ragnatele o corde di sicurezza, il maschio può identificare la specie e il sesso del ragno che ha prodotto questi oggetti attraverso l'odorato.
I ragni adoperano generalmente rituali di corteggiamento elaborati per impedire alle femmine, spesso di dimensioni maggiori, di mangiare i maschi prima di portare a termine la fertilizzazione, con le poche eccezioni dove il maschio è di dimensioni tanto più piccole da non essere considerato minimamente appetibile. I maschi si fanno così riconoscere e le femmine, che appaiono fondamentalmente passive non mostrando aggressività, si rendono disponibili all'accoppiamento.
Sebbene ogni specie abbia le sue peculiari caratteristiche nel corteggiamento, possiamo però distinguerne tre diversi tipi a seconda della strategia messa in atto da parte del maschio:
I ragni delle famiglie Thomisidae e Clubionidae hanno un corteggiamento molto modesto; di solito il maschio semplicemente striscia sulla femmina, tiene fermo il suo addome e inserisce l'organo copulatore nell'apertura genitale femminile. Ancora più fugace è l'incontro fra i due sessi di Micrommata virescens, uno Sparassidae, dove il maschio colorato piomba con un salto accanto alla femmina più grande di lui e di colore verde intenso, l'afferra con i cheliceri e, senza tante cerimonie, si posiziona per l'accoppiamento e lo completa con la totale passività della femmina.
Anche molti Haplogynae e migalomorfi mostrano pochi preliminari; dopo il contatto diretto dei corpi, i maschi e le femmine si scambiano un breve intergioco con le zampe frontali e i pedipalpi prima dell'accoppiamento.
Nel caso del terafoside Aphonopelma hentzi, ad esempio, il maschio entra in contatto con la femmina tamburellando con le zampe anteriori sul corpo di lei e collocandosi frontalmente. La reazione della femmina è di difesa disponendosi in posizione di attacco con le zampe anteriori sollevate. Questa particolare posizione consente però di proseguire il corteggiamento al maschio che, tamburellando e tirando, la trasforma in una posizione di sottomissione, in modo da consentirgli l'accoppiamento senza correre pericoli. Curioso è inoltre il fatto che la femmina offra i propri cheliceri aperti al maschio affinché possa tenerli bloccati per il tempo necessario all'accoppiamento, all'incirca un minuto o poco più.
Alcuni ragni muniti di cribellum invece hanno sviluppato un'altra particolare modalità di corteggiamento: i maschi legano le femmine con la seta prima dell'accoppiamento: fatto che sembra avere solo un significato simbolico dato che dopo l'accoppiamento la femmina è perfettamente in grado di liberarsi da sola.
Nel caso si renda necessaria l'emissione di feromoni da parte della femmina, il corteggiamento è molto più complesso e diversificato.
Spesso i feromoni sono già secreti dalla femmina sulla ragnatela (riscontrato nei generi Filistata, Segestria e Amaurobius); in questo caso il maschio cerca di farsi riconoscere tirando o pizzicando fili della ragnatela stessa. A volte il contatto fisico è necessario per scatenare il corteggiamento come in Amaurobius ferox; invece in Amaurobius simili ed in Amaurobius fenestralis è sufficiente la presenza del feromone. In molte specie di Amaurobius i segnali vibratori generati da zampe, palpi e addome assumono caratteristiche peculiari a seconda della specie.
In alcuni Clubionidae e Gnaphosidae i maschi si sistemano vicino a femmine immature ed aspettano la loro ultima muta per accoppiarsi immediatamente dopo, approfittando del momento in cui queste sono ancora inoffensive in quanto la cuticola non si è ancora completamente sclerotizzata. Questo comportamento è stato riscontrato anche nei maschi del genere Argiope.
Nel caso specifico di Philodromus rufus, un ragno della famiglia dei Thomisidae che vive due anni, la femmina è, occasionalmente, capace di essere fecondata durante l'ultima muta addirittura anche in presenza dei fluidi della muta stessa; inoltre essa si accoppia ripetutamente con lo stesso maschio o anche con altri per più giorni consecutivi; il feromone, in questo caso, è concentrato sulle zampe: infatti se queste vengono lavate con appropriati solventi, non si ha più risposta da parte del maschio.
Negli Araneidae i maschi pizzicano i fili delle tele delle femmine in maniera da attirarle sul filo dell'accoppiamento da essi creato.
In Linyphia triangularis, della famiglia Linyphiidae, invece il maschio è sempre dominante rispetto alla femmina e non viene mai da essa attaccato, anzi si nutre sfruttando la tela di lei e poi al momento del corteggiamento la distrugge quasi completamente affinché nessun altro maschio possa raggiungerla e nessuna preda possa distrarre la femmina stessa dalla sua presenza.
Nel caso invece dei Lycosidae e dei Pisauridae le femmine lasciano una traccia di feromoni sul substrato sul quale camminano insieme al filo di seta; infatti occludendo le filiere della femmina ricettiva si è visto che non vi è alcuna reazione da parte dei maschi collocati sullo stesso substrato sul quale è appena passata, mentre si ha una immediata risposta di corteggiamento quando alla stessa femmina si liberano di nuovo le filiere. Sono comunque necessari al corteggiamento anche segnali tattili, vibratori, visivi e acustici. Spesso la femmina non è passiva, risponde attivamente ai segnali maschili. I segnali vibratori ed acustici sono particolarmente necessari in caso di incontri notturni. Il repertorio di segnali del corteggiamento dei Lycosidae è veramente molto complesso e vario.
Nei Pisauridae invece il corteggiamento è curioso per l'approccio da parte del maschio alla femmina tramite un dono, di solito una mosca avvolta nella seta, ma nei più evoluti rimane solo il simbolico involucro vuoto; l'accoppiamento avviene grazie al fatto che la femmina è distratta e pone la sua attenzione principalmente sul dono.
Nei Salticidae e negli Oxyopidae i segnali visivi sono i più importanti nel corteggiamento sebbene vi siano anche segnali tattili e chimici. I maschi compiono una vera e propria danza davanti alla femmina e spesso le estremità delle zampe più usate a questo scopo sono addirittura colorate.
Se la femmina rimane immobile o risponde con i segnali adeguati alla specie il maschio la tocca con le zampe anteriori e procede con l'accoppiamento. Pare che le femmine più giovani che abbiano appena mutato siano preferite dai maschi a quelle più vecchie; forse il segnale dei feromoni è più debole in queste ultime. Al riguardo, è interessante il caso di Phidippus johnsoni che cambia completamente sistema di corteggiamento se la femmina è fuori o è nascosta dentro un nido.
Se il corteggiamento ha successo il maschio inietta il suo sperma dai pedipalpi nella femmina attraverso l'apertura genitale della stessa, nota come epigino, posta sulla parte inferiore del suo addome. Gli apparati riproduttivi delle femmine variano da semplici tubi a sistemi che includono ricettacoli seminali nei quali le femmine immagazzinano lo sperma ricevuto e lo rilasciano quando sono fertili.
Le molte variazioni delle posizioni dell'accoppiamento si possono riassumere in tre tipi fondamentali ed uno inusuale:
Caratteristico dei ragni erranti più primitivi Mesothelae, Ortognatha e Haplogynae: il maschio si avvicina alla femmina di fronte, alza il suo prosoma e vi inserisce uno o entrambi i palpi nell'apertura genitale femminile.
Diffuso fra i ragni che tessono una ragnatela: l'incontro è sempre frontale ma avviene mentre i due partner sono appesi alla tela capovolti. Il maschio inserisce nella femmina i due palpi consecutivamente.
Riscontrato nei ragni erranti più evoluti: Clubionidae, Lycosidae, Salticidae e Thomisidae: il maschio si arrampica sul prosoma della femmina e si sporge dalla parte in cui vuole inserire il palpo provocando una torsione volontaria della femmina dalla stessa parte.
In Cheriacanthium, genere dei Clubionidae, viene posta in opera una quarta posizione: i ragni si accoppiano con le superfici ventrali a contatto.All'interno di una stessa famiglia la posizione dell'accoppiamento non sempre è fissa. Ad esempio negli Agelenidae la posizione n.3 è quella più comune ma in certe specie di Tegenaria adottano la n.1.
I ragni maschi del genere Tidarren amputano uno dei loro palpi durante la maturazione ed entrano nella vita adulta con un solo palpo. I palpi costituiscono il 20% della massa del corpo degli appartenenti a questo genere, e liberandosi di uno dei due palpi migliorano di molto la mobilità. Nella specie yemenita Tidarren argo, il palpo rimanente è strappato via dalla femmina dopo l'accoppiamento. Il resto di palpo strappato rimane nell'epigino della femmina per le successive quattro ore, a quanto pare continuando a funzionare indipendentemente. Nel frattempo la femmina si alimenta del maschio rimasto senza palpi.
In oltre il 60% dei casi la femmina del ragno australiano Latrodectus hasselti uccide e mangia il maschio dopo che questi ha inserito il secondo palpo nell'apertura genitale della femmina; in questo caso si osserva addirittura che i maschi cooperano cercando di impalarsi sulle zanne della femmina, offrendosi come cibo. Alcune ricerche effettuate hanno mostrato che la maggior parte dei maschi non trova mai un'occasione per accoppiarsi e i pochi fortunati che vi riescono aumentano le probabilità di avere una discendenza assicurandosi che la femmina sia ben nutrita. 
Nella norma dei casi, comunque, i maschi di parecchie specie scampano a più accoppiamenti, limitati principalmente dalla loro vita di breve durata. Alcuni riescono a vivere senza correre pericoli anche per qualche tempo nelle ragnatele insieme con le femmine.
Come abbiamo visto i maschi che eseguono un rituale di corteggiamento, in alcuni casi (ad esempio la vedova nera) rischiano comunque di essere divorati dopo l'accoppiamento, mentre in altri i maschi cercano di tenere a bada la femmina eseguendo il rituale di legare e di sottomettere la partner (più che altro simbolico visto che la femmina è ampiamente in grado di liberarsi in qualunque momento).
Buona parte delle specie della famiglia Pholcidae depone le uova nel terreno in piccole masserelle collegate fra loro, ma possono considerarsi un'eccezione rispetto alla totalità dei ragni.
 Infatti la grande maggioranza delle femmine depone fino a 3.000 uova alla volta in uno o più sacchi ovigeri avvolti dalla seta, e si adoperano per mantenerli ad un livello abbastanza costante di umidità.  Il sacco ovigero, (cocoon è il termine inglese tecnico), viene intessuto dalla femmina in varie forme a seconda della specie: può essere da sferico a emisferico, da cilindrico a fusiforme; alcuni ragni lo ricoprono di terriccio o di foglioline per mimetizzarlo con l'ambiente. Il colore della seta che avvolge il sacco ovigero può essere bianco, rosa, o anche giallo paglierino. Alcuni ragni costruiscono un solo bozzolo in cui più femmine depongono le uova. In alcune specie le femmine muoiono poco dopo la deposizione, ma altre specie proteggono i sacchi ovigeri legandoli alla loro ragnatela o nascondendoli in tane apposite, portandoli nei cheliceri o legandoli alle filiere e trascinandoli con sé.
I piccoli di ragno passano tutti i loro stadi larvali nelle uova e ne escono fuori come ragnetti, molto piccoli e sessualmente immaturi ma di aspetto e forma del tutto simile a quella degli adulti. Alcuni ragni mostrano delle cure parentali per i loro giovani, come ad esempio i ragni-lupo che, rendendo ruvidi i peli del loro dorso, vi covano sopra i piccoli ragnetti che riescono a restare abbarbicati alla madre, mentre le femmine di alcune specie rispondono al comportamento mendicante dei loro giovani dandogli la propria preda o rigurgitando del cibo già ingerito.
Come gli altri artropodi, i ragni effettuano la muta nel crescere in quanto le loro cuticole non sono estensibili.
In alcune specie i maschi approfittano di una femmina che ha fatto da poco la muta per accoppiarsi con meno rischio di essere divorati in quanto essa è indebolita per lo sforzo fatto. Nei ragni di dimensioni medio-grandi ci si può accorgere dell'inizio della muta ponendo attenzione ad alcuni particolari: l'animale smette di alimentarsi per un periodo che va da due settimane a qualche mese (dipende dalla specie). Questo prolungato digiuno è segno che il ragno ha accumulato tutte le sostanze necessarie per avviare una nuova fase di accrescimento che culmina con la muta. Inoltre diventa meno aggressivo del solito e le specie che sono solite produrre tela costruiscono una struttura apposita dove riporsi in attesa di questo cambiamento. I dettagli fisici esterni da cui possiamo intuire che è prossima la muta comprendono un'opistosoma più grosso del solito, in evidenza soprattutto se il ragno è giovane, e la perdita dei peli urticanti che lo fa divenire glabro a chiazze. Proprio la colorazione di queste zone ci aiuta a comprendere quando il ragno è prossimo alla muta: quando la colorazione passa dal colore rosa chiaro al grigio scuro, ciò è segno di una forte idratazione della pelle, necessaria perché si possa staccare dall'epidermide sottostante. Appena poco prima della muta alcuni ragni costruiscono con le filiere un tappetino di seta abbastanza fitto; ad esempio, la Lasiodora parahybana vi depone all'intorno i peli urticanti che va perdendo dall'opistosoma al fine di scoraggiare eventuali predatori che volessero attaccarla in questo momento di alta vulnerabilità.
A questo punto il ragno si sdraia supino in modo da avere la possibilità di muovere più agevolmente le zampe. Poi, grazie ad alcuni enzimi, la parte superiore del cefalotorace si spacca consentendo al ragno di sgusciare fuori dalla vecchia pelle un poco alla volta con movimenti lenti. La pelle dell'opistosoma si spacca lateralmente e quindi vengono rinnovati anche organi esterni come le filiere e i polmoni a libro. Nel caso abbia subito mutilazioni in passato, il ragno è in grado di ricostruire l'arto mancante, anche se inizialmente sarà di dimensioni più piccole degli altri, dimensioni che recupererà una muta dopo l'altra.
La frequenza con cui i ragni compiono la muta varia a seconda dell'età, della specie e delle condizioni alimentari: ragni giovani effettuano le mute più di frequente, a volte anche a distanza di un mese, in modo da raggiungere dimensioni che rendano più difficile la predazione da parte di altre specie. Gli esemplari adulti, invece, ne effettuano una o due all'anno, soprattutto a seconda delle condizioni alimentari. I ragni arboricoli e terrestri delle zone tropicali sono più veloci nella crescita e nelle mute avendo una maggiore costanza di alimenti disponibili lungo tutto l'arco dell'anno.
I ragni sono presenti in natura in una grande varietà di dimensioni. I ragni più piccoli appartengono alla sottofamiglia degli Erigoninae, detti anche ragni nani, la cui lunghezza del corpo è inferiore al millimetro; il Patu marplesi, appartenente alla famiglia Symphytognathidae, e comune nella Samoa Occidentale, ha una dimensione di mezzo millimetro.
I ragni più grandi e più pesanti, invece, sono annoverati fra le tarantole che possono raggiungere un bodylength, cioè una lunghezza del solo corpo, di 90 millimetri ed una legspan, cioè la distanza massima fra le punte delle zampe distese, di oltre 250 millimetri. I ragni più grossi conosciuti appartengono al genere Theraphosa (Theraphosa blondi e Theraphosa apophysis) delle foreste della Guyana: sono stati ritrovati degli esemplari che raggiungevano i 30 cm di legspan. Il primato effettivo sembra appartenere ad un esemplare di Theraphosa apophysis (negli anni novanta del secolo scorso era denominata Pseudotheraphosa apophysis, poi il genere dal 2001 è confluito in Theraphosa) che misurava ben 33 centimetri di legspan.Per quanto riguarda i ragni fossili alcuni esemplari del genere Megarachne studiati nel 1980 e risalenti al periodo Carbonifero raggiungevano una legspan di ben 80 centimetri; nel 2005, uno studio più accurato ed approfondito su questi esemplari ha portato a classificarli come Eurypterida, classe di artropodi chelicerati aventi alcune affinità con gli Araneae.
Sono state identificate finora solo tre classi di pigmenti nei ragni: gli ommocromi, responsabili di una grande varietà di colori negli occhi, le biline e la guanina, anche se altri pigmenti sono stati scoperti ma non ancora caratterizzati. Le melanine, i carotenoidi e le pterine, che sono molto comuni in altri animali, nei ragni sono completamente assenti. In alcune specie l'esocuticola delle zampe e il prosoma vengono modificate da un processo simile a quello della concia, dando luogo ad una colorazione marrone.
Le biline sono state ad esempio rinvenute in Micrommata virescens e sono la causa della sua colorazione verde acceso. La guanina è responsabile per le chiazze bianche del ragno comunissimo Araneus diadematus e in molte specie viene accumulata in cellule specializzate chiamate guanociti. In generi quali Tetragnatha, Leucauge,
Argyrodes o Theridiosoma, la guanina è responsabile del loro aspetto argenteo. La guanina, originariamente, è un prodotto finale del metabolismo di una proteina e quindi diviene prodotto di scarto per la maggior parte degli animali. Alcuni ragni, invece, hanno imparato a conservarla e a depositarla nell'organismo per poterla poi utilizzare all'occorrenza. I colori strutturali che si manifestano nelle varie specie, così importanti per il riconoscimento tassonomico di molte di esse, sono il risultato della diffrazione, diffusione e interferenza della luce, ad esempio, nella modifica delle setae e del corpo. Il prosoma bianco dell'Argiope è dovuto a peli che riflettono la luce del Sole; sia il genere Lycosa che Josa hanno aree di cuticola modificata che fungono da piccoli riflettori della luce naturale.
La bocca, di piccole dimensioni, è l'apertura fra le gnathocoxae ed è l'unico orifizio che non è posto ventralmente.
L'orifizio genitale si apre nella parte ventrale dell'opistosoma più vicina al pedicello; nelle femmine è ricoperto dalla piastra detta epigino.
Gli ingressi a forma di fessura o lamellare dei polmoni a libro, da due a quattro, sono posti ai lati dell'epigino.
La parte terminale della trachea, detta stigma tracheale, è posta nella parte centrale dell'opistosoma, poco più in basso dell'orifizio genitale.
Gli orifizi di forma conica, detti filiere, dai quali viene secreta la seta sono situati nella parte terminale dell'opistosoma.
L'ano, per l'escrezione dei residui non digeriti, è situato poco sopra le filiere.
Normalmente i ragni sono considerati predatori di altri animali, tuttavia esistono alcune eccezioni: ad esempio, il ragno salticida Bagheera kiplingi ottiene il 90% del suo cibo da materiale vegetale abbastanza solido prodotto dalle acacie in mutua relazione simbiotica con una specie di formica del genere Pseudomyrmex.Le forme giovani (dette juvenilia) di alcuni ragni delle famiglie Anyphaenidae, Corinnidae, Clubionidae, Thomisidae e Salticidae si alimentano col nettare secreto dalle piante. Studi di laboratorio mostrano che si comportano così intenzionalmente, per lunghi periodi e, mentre si alimentano, provvedono anche ad una pulizia periodica del loro corpo. Questi ragni preferiscono anche soluzioni zuccherine ad acqua semplice, il che indica che sono alla continua ricerca di nutrienti. Siccome molti ragni hanno abitudini notturne è probabile che sia stato sottostimato il loro ricorso al consumo di nettare. Il nettare contiene amminoacidi, lipidi, vitamine, sali minerali oltre a zucchero e vari studi hanno dimostrato che, quando queste integrazioni alimentari sono disponibili, i ragni riescono a vivere più a lungo. Dal punto di vista strettamente ergonomico il ragno, alimentandosi di nettare, evita i rischi di lotte con le prede e il dispendio energetico nel produrre veleno ed enzimi digestivi.Diverse specie di ragni sono note per alimentarsi di artropodi morti (saprofagia), della seta delle ragnatele ed anche delle loro cuticole esterne dopo la muta. Il polline intrappolato nella ragnatela può essere mangiato e vari studi hanno dimostrato che i giovani ragni che hanno potuto nutrirsi di polline hanno migliori possibilità di sopravvivenza. In cattività si hanno diverse notizie attendibili di ragni che si cibano anche di banane, marmellate, salsicce e latte. Tutto ciò è meno insolito di quanto si pensi: fra gli insetti, gli esemplari giovani di una specie di mantide religiosa, si nutrono attivamente di polline, proprio come si comportano alcuni ragni adulti che catturano insetti all'interno dei fiori, (Thomisidae, ad esempio), cibandosi anche del polline per integrare l'alimentazione.
In agguato sulle ragnateleIl metodo più classico e più famoso di un ragno per catturare la preda è la ragnatela appiccicosa. La grande varietà di disposizioni e strutture delle ragnatele permette a diversi tipi di ragni di intrappolare specie di insetti diversi nella stessa area; ad esempio ragnatele costruite orizzontalmente fra le foglie intrappolano insetti che volano dalla vegetazione interna verso l'alto, mentre ragnatele verticali o poco inclinate consentono di catturare insetti che volano orizzontalmente. I ragni costruttori di ragnatele hanno la vista poco acuta, ma in compenso una sensibilità eccezionale alle vibrazioni della ragnatela stessa.
Le femmine del ragno d'acqua Argyroneta aquatica costruiscono una ragnatela a forma di campana di immersione subacquea che riempiono d'aria ed usano per digerire le prede, mentre fanno la muta, quando si accoppiano e allevano i piccoli. In pratica vivono quasi completamente all'interno di queste campane; ne escono solamente per cacciare le prede che hanno la sfortuna di impattare con la campana stessa o coi fili che l'ancorano.
Alcuni ragni usano le superfici placide di laghi e stagni a guisa di ragnatele: quando due insetti lottando tra loro finiscono sul pelo dell'acqua, il ragno sente le vibrazioni che causano agitandosi e accorre per assalirli.
Ragnatele mobili e semi-mobiliVi sono inoltre ragni che tessono piccole ragnatele, aderenti ad una o più zampe, mobili o semimobili, che manipolano per catturare le prede: in pratica distendendo le zampe, la ragnatela si tende in tutta la sua ampiezza; ripiegando le zampe, la tela si affloscia. Quelli del genere Hyptiotes e i ragni della famiglia Theridiosomatidae tendono fortemente le loro tele per poi rilasciarle quando una preda le colpisce, tuttavia non trasportano attivamente la tela con loro, fabbricandola nuova di volta in volta. Le specie della famiglia Deinopidae tessono tele molto piccole, le tengono distese fra le loro due prime paia di zampe e le spingono in avanti fino a due volte la lunghezza del proprio corpo per intrappolare la preda; questa tecnica può aumentare la superficie occupata dalle tele stesse anche di un fattore dieci. Alcuni esperimenti hanno dimostrato che il Deinopis spinosus ha due diverse tecniche per intrappolare la preda: zampate all'indietro per prendere insetti volatori che individua attraverso le vibrazioni e zampate in avanti per afferrare prede che camminano sul terreno. Queste due tecniche sono state osservate anche in altri deinopidi. Gli insetti che camminano sul terreno costituiscono la maggior parte delle prede dei Deinopidae, ma popolazioni di Deinopis subrufus si cibano principalmente di ditteri tipulidi che afferrano menando zampate all'indietro.
Le femmine mature del genere Mastophora costruiscono ragnatele che constano di una singola linea trapezoidale che pattugliano da un lato all'altro. Costruiscono anche una bolas di forma sferica utilizzando un singolo filo che ha la forma di una punta cui è legata una grande palla di seta appiccicaticcia e bagnata al tatto. Emettono composti chimici che sono molto simili ai feromoni delle falene, e poi appendono le bolas alla tela. Anche se approssimativamente il 50% delle loro zampate va a vuoto, riescono a prendere in una notte la stessa quantità di prede di un ragno che tesse una tela orbicolare di uguali dimensioni. Se in circa trenta minuti non hanno catturato una preda con questo sistema, reingeriscono la bolas per poi secernerla di nuovo, dopo essere rimasti per un po' inattivi.
Gli esemplari maschi adulti e giovani sono troppo piccoli per costruire le bolas, ma rilasciano feromoni di diverso tipo in grado di attirare falene volanti e le afferrano con le due paia di zampe anteriori.
I primitivi Liphistiidae, i ragni che costruiscono porte-trappola come la famiglia Ctenizidae e molte tarantole, predano tendendo un'imboscata appostandosi in cunicoli spesso chiusi da porte-trappola che impediscono alla preda di fuggire e circondati da reti di fili sottili il cui minimo movimento è percepito dal ragno che le ha costruite proprio per non dare scampo alla malcapitata preda.
Nascosti in agguatoAltri predatori in agguato, inclusi i Thomisidae detti ragni-granchio, fanno a meno di tali aiuti; alcune specie per predare le api, che hanno un'ottima visione nell'ultravioletto, riescono ad adeguare l'indice di riflessione nell'ultravioletto per mimetizzarsi completamente nei fiori in cui si sono appostate. Essi sono in grado di cambiare colore in pochi giorni per adeguarsi al colore del fiore sul quale si trovano. Lycosidae, Salticidae e Thomisidae catturano la preda inseguendola e fanno principalmente affidamento sulla vista per localizzarla con precisione. Alcuni ragni semi-acquatici, che solitamente vivono vicino a fiumi e stagni nel Nord America, specialmente nelle paludi della Florida, e di dimensioni piuttosto grandi, si ancorano con le zampe posteriori ad una pietra o una pianta, e tengono quelle anteriori a filo d'acqua in attesa della preda talvolta costituita da piccoli pesci d'acqua dolce, come il Gambusia affinis, che riescono a catturare, portare fuori dall'acqua e tramortire con le neurotossine prima di mangiarli.
Fra i ragni salticidi quelli del genere Portia sembrano cacciare usando una certa intelligenza, aggirando le loro vittime o adescandole fuori dalle loro ragnatele. Studi di laboratorio hanno mostrato che le tattiche istintive adoperate da questi ragni sono punti di partenza per approcci del tipo prova e sbaglia, che consentono loro di imparare molto rapidamente come affrontare prede sempre diverse.
Il loro atteggiamento porta comunque a ritenerli pensatori relativamente lenti, cosa che non deve certo sorprendere in quanto i loro cervelli sono enormemente più piccoli di quelli dei mammiferi che adottano tecniche di caccia non molto più sofisticate.
I ragni del genere Myrmarachne, detti anche ragni imitatori di formiche, per adattarsi a questo ruolo hanno subìto modifiche decisive: sviluppano addomi più magri e pseudo-vite nel cefalotorace per imitare nel modo più preciso possibile le tre regioni distinte del corpo di una formica; tengono sempre puntato verso l'alto il primo paio di zampe per imitare l'aspetto delle antenne di questi insetti, particolare anatomico che nei ragni manca del tutto, e nello stesso tempo nascondono alla formica incontrata di avere otto zampe invece di sei; inoltre sviluppano un paio di occhi rotondi di colore uniforme per nascondere di averne otto o sei semplici, mentre le formiche ne hanno due composti; infine ricoprono il loro corpo con peli che riflettono la luce per assomigliare ai corpi generalmente lucidi delle formiche. In alcune specie di ragni i maschi e le femmine imitano specie diverse di formiche, anche perché usualmente le femmine dei ragni sono di dimensioni maggiori dei maschi. Queste specie di ragni cambiano sovente anche il loro comportamento per adeguarlo maggiormente a quello delle formiche e farsi accettare come uno di loro; ad esempio molti adottano un modello di movimento a zig-zag, se hanno la capacità di saltare evitano di farlo in presenza delle formiche; e i ragni del genere Synemosyna camminano sull'orlo esterno delle foglie allo stesso modo delle formiche del genere Pseudomyrmex. In molti ragni e artropodi l'adattamento ad imitare le formiche può anche servire da deterrente visivo nei confronti di vari predatori quali uccelli, lucertole e altre specie di ragni. Buona parte di queste specie comunque preda direttamente le formiche o le parassita come se fossero afidi. Ancora da menzionare il comportamento dei ragni del genere Amyciaea, anch'essi mirmecofagi, che, per quanto dissimili dalle formiche Oecophylla, mentre sono in caccia sanno imitare perfettamente la posa morente di quelle formiche, attirando così l'attenzione delle formiche operaie che appena si avvicinano vengono predate. Dopo l'uccisione di una formica alcuni di questi ragni la tengono fra loro e le altre formiche per evitare di essere riconosciuti come estranei e quindi attaccati.
Si ritiene che la colorazione dei ragni sia un camuffamento che li aiuti ad evitare i loro predatori più pericolosi quali uccelli e vespe parassite, i quali hanno una buona visione dei colori. La maggior parte delle specie dei ragni è colorata in modo da mascherarsi bene nel fogliame o nel terreno e attirare poco l'attenzione; alcune specie, al contrario, hanno una colorazione accesa con strisce e macchie che tendono a separare i contorni dell'animale e darne una visione non conforme. In alcune specie come il ragno Theridion grallator, endemico delle isole Hawaii, molti schemi di colorazione sono presenti in un rapporto che sembra rimanere costante, e questo costituisce senz'altro una difficoltà per il predatore nel riconoscere chiaramente l'animale. La maggior parte dei ragni non sono pericolosi o di sapore sgradevole o repellente, però la colorazione sgargiante che esprimono offre loro un certo beneficio. Comunque le specie in possesso di veleno mortale, mascelle potenti e peli urticanti hanno colori alquanto vistosi e, se minacciati, non esitano a metterli in mostra.
Vari ragni della famiglia Theraphosidae, comprese le tarantole e la sottofamiglia Harpactirinae, hanno peli urticanti sui loro addomi ed usano le zampe per dare un leggero colpetto e scagliarli verso gli assalitori. Questi peli sono composti da setole molto fini con basi fragili e una fila di piccole barbe sulla punta. Queste barbe provocano irritazione intensa soprattutto se colpiscono parti delicate quali occhi o mucose ma non vi è alcuna prova che contengano veleno.
Alcuni ragni si difendono dalle vespe includendo nelle loro ragnatele dei fili molto robusti, consentendo al ragno stesso di fuggire mentre la vespa è impegnata a strappare questi fili più tenaci.
Il ragno di colore dorato Carparachne aureoflava, originario del Deserto del Namib, mette in fuga le vespe parassite muovendosi a scatti dal posto in cui si trova e facendo la ruota sulle dune di sabbia circostanti.
La maggior parte dei ragni vive solamente per uno o due anni, anche se alcune tarantole in cattività hanno raggiunto i venticinque anni. Per quanto concerne i ragni di una certa dimensione, che sono anche quelli più tenuti sotto controllo in quanto vengono allevati dagli appassionati oltre che studiati dai ricercatori, si è appurato che di norma i maschi sono meno longevi delle femmine: appena giunti alla maturità sessuale non possono più effettuare mute e il loro ciclo vitale giunge a compimento. Le femmine invece, dopo la maturità sessuale, continuano a crescere e ad effettuare mute. La morte sopraggiunge o per problemi metabolici o per eccessivi sforzi profusi per la muta. In termini numerici il record documentato di un ragno maschio è di massimo cinque anni, mentre le femmine di norma vivono circa quindici anni: anche qui i record documentati portano un massimo di oltre quarant'anni. Altro segno distintivo notato è che i ragni mediamente più longevi sono quelli terrestri che abitano le zone con maggiore escursione termica, il che li obbligherebbe ad alternare periodi di attività con periodi di latenza; mentre quelli meno longevi sono i ragni arboricoli delle zone tropicali, calde e umide tutto l'anno.
Alcune specie di ragni che tessono tele vivono insieme in grandi colonie e mostrano comportamento sociale, anche se non nel complesso, tutti insieme, come accade fra gli insetti sociali. Il ragno Anelosimus eximius, della famiglia Theridiidae può costituire colonie di oltre 50.000 individui.
Il genere Anelosimus ha proprio una forte tendenza verso la socialità: tutte le specie americane note sono sociali e una specie del Madagascar ha un comportamento che è avvicinabile a quello sociale.
Membri di altre specie, appartenenti alla stessa famiglia, ma di generi diversi, hanno sviluppato indipendentemente comportamento sociale, in casi di convergenza evolutiva. Ad esempio, anche se il Theridion nigroannulatum appartiene ad un genere che non ha altre specie sociali affini, costruisce delle colonie che possono contenere molte migliaia di individui che cooperano nella cattura delle prede e nella spartizione del cibo.
Fra gli altri ragni sociali possiamo annoverare la maggior parte delle specie di Philoponella, appartenente alla famiglia Uloboridae; la Agelena consociata, della famiglia Agelenidae e Mallos gregalis della famiglia Dictynidae.
I ragni predatori sociali hanno bisogno di difendere le loro prede contro i cleptoparassiti, in pratica contro altri ragni ladri, e le colonie quanto più sono grandi, tanto più hanno successo in questo.
Il ragno vegetariano Bagheera kiplingi vive in piccole colonie in cui si aiutano reciprocamente nella protezione delle uova e dei piccoli. Persino i ragni del genere Latrodectus, fra i quali si annovera la temibile vedova nera, notoriamente aggressivi e cannibali, in cattività formano piccole colonie, condividendo la ragnatele e il cibo predato.
Gli studi finora condotti non hanno mostrato correlazioni fra la classificazione dei ragni e le tipologie di ragnatele che essi costruiscono: nell'ambito dello stesso genere, specie diverse possono costruire ragnatele dello stesso tipo o alquanto diverse. Non vi è neppure corrispondenza fra la classificazione dei ragni e la composizione chimica delle loro tele. La convergenza evolutiva nella costruzione delle ragnatele, in altre parole l'uso di tecniche di costruzione simili da parte di specie fra loro geneticamente lontane, è alquanto frequente.
Le ragnatele costruite in forma orbicolare e i comportamenti ripetitivi e spiraliformi che occorrono per edificarle non hanno finora ricevuto la giusta attenzione da parte degli aracnologi, nonostante il fatto che questo tipo di ragnatela rappresenti il costrutto della maggior parte dei ragni. La sequenza di costruzione basilare raggio-spirale presente nelle ragnatele di forma orbicolare e spiraliforme, e l'elevato senso della direzione necessario per edificarle, è stato sicuramente ereditato da più famiglie di ragni attraverso antenati comuni.
Vari studiosi ritenevano che le ragnatele orbicolari appiccicose fossero un'innovazione evolutiva che ha dato luogo alla differenziazione degli Orbiculariae. Da ricerche più recenti sembra invece che i ragni che costruiscono tele di forma tubolare siano un sottogruppo che si è evoluto da quelli che la edificano di forma orbicolare e che i primi contano il 40% di specie in più e sono quattro volte più numerosi dei secondi. Il loro maggiore successo evolutivo potrebbe essere dovuto al fatto che le vespe sfecidi, che sono i principali predatori dei ragni, di frequente preferiscono attaccare i ragni che costruiscono ragnatele orbicolari o spiraliformi.
Le ragnatele di tipo orbicolare sono le più diffuse; hanno forma pressoché circolare e, partendo dai punti di appoggio da dove il ragno comincia a costruirle, si sviluppano a spirale verso il centro. Una ragnatela deve assolvere queste tre funzioni: intercettare la preda; assorbire l'urto della preda stessa senza rompersi; intrappolare l'animale, lasciandolo impigliato e invischiato nella tela, trattenendolo fino all'arrivo del ragno. Non vi è una forma o disegno di ragnatela ottimale per ogni preda. Ad esempio, una spaziatura più larga fra le linee circolari della tela ne aumenterà certamente l'area e la sua abilità nell'intercettare la preda, ma a scapito della capacità di trattenerla per il tempo necessario; nel caso di una spaziatura più serrata fra le linee, le gocce appiccicose migliorano senz'altro la trattenuta della preda, ma ne rendono più facile l'individuazione a distanza e quindi la possibilità di evitarla da parte dei malcapitati animali, almeno durante il giorno e comunque l'area occupata diviene molto minore. All'incirca la metà delle potenziali prede che incappano in una ragnatela orbicolare riesce a scappare. Non vi sono sostanziali differenze fra la struttura delle ragnatele costruite durante il giorno o durante la notte. In effetti non esiste alcuna correlazione semplice fra il tipo di ragnatela costruita e la tipologia di preda che vi rimane intrappolata, in quanto ogni tipo di ragnatela orbicolare è in grado di catturare una varietà cospicua di prede.I punti di snodo (hubs) delle ragnatele orbicolari, dove in genere si appostano i ragni, solitamente sono posti verso il centro, in modo che il ragno possa spostarsi velocemente in qualunque direzione e afferrare la preda nel minor tempo possibile. Se nella tela vi è una direzione preferenziale verso la quale il ragno può scappare dai suoi predatori, il punto di snodo dove si apposta è collocato nei pressi di questa.Le ragnatele orbicolari orizzontali sono le più diffuse nonostante siano meno efficienti nell'intercettare e nel trattenere la preda e più vulnerabili all'azione della pioggia battente o di ramoscelli e foglie che vi cadano sopra. Alcuni ricercatori sostengono che queste ragnatele orizzontali offrano dei benefici compensativi quali: vulnerabilità ridotta ai danni che può causare il vento; la visibilità ridotta per le prede che volano verso l'alto e vi incappano, in quanto rivolgono la schiena al cielo; la possibilità di farle oscillare per catturare insetti in volo orizzontale lento. Non vi è comunque un singolo motivo che giustifichi la grande diffusione di questo tipo di ragnatela rispetto a quella verticale.
I ragni, soprattutto quelli della sottofamiglia Argiopinae, spesso intrecciano bande e nastri di seta in varie parti della ragnatela, rendendola di fatto più visibile e appariscente, che prendono il nome di decorazioni o stabilimenta. Ricerche sul campo hanno dimostrato che queste ragnatele con varie bande decorative catturano un maggior numero di preda per ogni ora, anche se non ne è ben chiaro il motivo.
In ogni caso successivi studi condotti in laboratorio hanno dimostrato che i ragni riducono la costruzione di queste decorazioni se sono consapevoli della vicina presenza di potenziali predatori.Vi sono molte varianti insolite di ragnatele orbicolari, alcune delle quali fenomeno di convergenza evolutiva: ragnatele costruite a pelo d'acqua, allo scopo di intrappolare gli insetti che volano a poca distanza dalla superficie; oppure quelle con ramoscelli passanti per il loro centro, presumibilmente per nascondere i ragni dai predatori; infine ragnatele a forma di scala, che sembrano molto efficienti per cacciare falene. In ogni caso il senso di molte di queste varianti a volte appare poco chiaro.
I ragni delle famiglie Ctenizidae, Liphistiidae, Barychelidae, Cyrtaucheniidae, Nemesiidae e Idiopidae costruiscono delle particolari tele tubolari a porta-trappola, ossia con un'apertura più o meno mimetizzata nel terreno o fra le foglie, dalla quale il ragno può sbucare all'improvviso per catturare la preda e trascinarla all'interno. In genere estendono tutt'intorno alla porta-trappola filamenti di seta, al fine di poter controllare, standosene ben nascosti, la direzione e la velocità della preda che sta sopraggiungendo, tramite le vibrazioni che essa produce nel camminare sopra questi filamenti.
I ragni della famiglia Theridiidae sono noti anche per la tessitura irregolare, ovoidale o intricata delle loro ragnatele tridimensionali, comunemente chiamate cobweb. Questo comportamento sembra portare vantaggi dal punto di vista evolutivo in quanto consente di ridurre la quantità di seta appiccicosa usata, fino a portare, in qualche specie, alla completa assenza di fili appiccicaticci. La costruzione di queste ragnatele è meno organizzata di quelle orbicolari e può richiedere diversi giorni, a seconda del grado di complessità.
I ragni della famiglia Linyphiidae generalmente costruiscono tele orizzontali di forma disuguale somiglianti ad una superficie a maglie intrecciate, con piccoli grovigli di seta sparsi qua e là. Gli insetti che colpiscono questi grovigli cadono sulla sottostante rete a forma di amaca che trasporta le vibrazioni fino al ragno in attesa, e vengono trattenuti e immobilizzati finché non sopraggiunge il ragno che sta in agguato al di sotto.
La costruzione di questo tipo di tela inizia con la deposizione dei fili che costituiranno la periferia e l'intelaiatura della tela stessa; il ragno li dispone prima sul piano orizzontale, fino a definirne i margini del foglio a forma di amaca, poi colloca i fili verticali che formeranno il supporto del foglio stesso. Quindi su questa struttura di base il ragno continua a tendere fili da un capo all'altro rendendola sempre più intrecciata, badando che i filamenti principali, detti di ancoraggio, tengano sempre ben tesa tutta la tela, evitando che si afflosci. Tutto questo lavoro fa sì che non esistano praticamente due tele uguali fatte da questi ragni, dipendendone la struttura dalla collocazione, sempre variabile, dei punti di sostegno e dalla grandezza del ragno. Non essendo i filamenti attaccaticci, quando una mosca o una cavalletta va a sbattere contro i filamenti, nello staccarsene finisce sul foglio a maglie intrecciate sotto il quale è appostato il ragno che prontamente interviene e morde il malcapitato animale.
Nel 1973 lo Skylab 3 prese a bordo, a scopo sperimentale, alcuni ragni per studiarne il comportamento nello spazio e come tessono le ragnatele in assenza di gravità. Nei primi tentativi produssero ragnatele poco consistenti e disorganizzate, poi, col passare del tempo, si adattarono al nuovo ambiente mostrando grandi capacità di recupero.
I ragni fossili sono una vera rarità in quanto il loro corpo è molle e non si preserva nel tempo se non in casi eccezionali. Il più vecchio fossile noto è un'ambra che contiene artropodi fossili risalenti a circa 130 milioni di anni fa, del periodo Cretaceo. Oltre a preservare i dettagli anatomici dei ragni con molti particolari, alcune ambre hanno catturato anche istanti di accoppiamento fra ragni, uccisioni di prede, produzioni di seta e, probabilmente, cura dei piccoli. In qualche raro caso l'ambra ha preservato i sacchi ovigeri dei ragni e le ragnatele, alcune persino con la preda intrappolata. La ragnatela fossile più grande scoperta finora ha circa 100 milioni di anni.
Si sono conservati anche resti fossili di alcuni ragni nei lagerstätten, luoghi dove le condizioni di seppellimento e di conservazione eccezionalmente consentono di mantenere integra parte dei tessuti molli.
L'aracnide fossile più antico conosciuto è il trigonotarbide Palaeotarbus jerami, di circa 420 milioni di anni fa, del periodo Siluriano, che aveva un cefalotorace di forma triangolare, l'addome segmentato, otto zampe ed un paio di pedipalpi.
Il fossile originariamente venne chiamato Eotarbus, ma venne rinominato quando ci si rese conto che un altro aracnide del Carbonifero era già stato chiamato Eotarbus in precedenza:Attercopus fimbriunguis, risalente a 386 milioni di anni fa, nel periodo Devoniano, mostra il primo fusulo per produrre la seta conosciuto e venne perciò identificato come ragno.In ogni caso questi fusuli erano posti sulla parte inferiore dell'addome piuttosto che su filiere, che consentono con le loro appendici modificate una certa mobilità nel difficile compito di costruire le ragnatele. Per questo motivo i ragni del genere fossile Attercopus e l'aracnide simile del periodo Permiano, il Permarachne, non possono essere considerati dei ragni veri e propri; probabilmente adoperavano la poca seta che riuscivano a filare per ricoprire e proteggere il nido o le uova, piuttosto che per tessere ragnatele.
Nel periodo Carbonifero la maggior parte dei ragni apparteneva al sottordine Mesothelae, ragni piuttosto primitivi, la cui unica famiglia rappresentata oggi è quella dei Liphistiidae.
Il mesotelide Paleothele montceauensis, del tardo Carbonifero di oltre 299 milioni di anni fa, aveva ben cinque filiere.
Nonostante nel periodo Permiano, all'incirca fra 251 e 299 milioni di anni fa, vi sia stata una rapida diversificazione di insetti volanti, sono ben pochi i resti fossili di ragni rinvenuti appartenenti a quest'epoca.I gruppi principali in cui si suddividono i ragni moderni, Mygalomorphae e Araneomorphae, hanno fatto la loro prima apparizione nel periodo Triassico, all'incirca 200 milioni di anni fa. Alcuni migalomorfi del Triassico sembrano essere membri della famiglia Hexathelidae, che include le moderne tarantole e i famosi ragni australiani dalla tela a imbuto, le cui filiere sembrano proprio essersi adattate per la costruzione di ragnatele sagomate a forma di imbuto atte a catturare principalmente gli insetti saltatori che, una volta caduti all'interno, non ne possono più uscire. Gli Araneomorphae comprendono la grande maggioranza delle specie e famiglie di ragni moderni, inclusi quelli che tessono la familiare ragnatela a forma orbicolare. Il periodo Giurassico e il periodo Cretaceo offrono una grande quantità di fossili, inclusi parecchi rappresentanti di famiglie moderne.
Fra i ricercatori del settore vi è un sostanziale accordo nel definire i ragni un gruppo monofiletico, ovvero appartenenti ad un gruppo che contiene un antenato comune a tutti i suoi discendenti.
Comunque c'è stato un acceso dibattito su quali possano essere i loro parenti evolutivi più vicini e su come tutti questi evolsero dai chelicerati ancestrali che erano animali marini. Il cladogramma sulla destra è basato sulle analisi dell'aracnologo J.W.Shultz del 2007. Gli altri punti di vista principalmente si possono riassumere in due schemi:
gli scorpioni sarebbero apparentati più agli estinti scorpioni marini detti euripteridi che ai ragni;
i ragni e gli Amblypygi insieme formano un gruppo monofiletico.L'aspetto alquanto intricato di molte diramazioni dell'albero evolutivo di questi animali mostra palesemente che vi sono ancora fondamentali incertezze circa le relazioni che sussistono o sono sussistite fra i gruppi coinvolti.Agli aracnidi mancano diverse caratteristiche presenti negli altri chelicerati, inclusa la possibilità di voltarsi all'indietro spalancando bocche e gnatobasi (mascelle articolate) alla base delle proprie zampe; entrambe queste comuni caratteristiche sono parte del sistema di alimentazione dell'artropode ancestrale.
Invece loro hanno bocche che si spalancano in avanti e verso il basso e tutti hanno dei sistemi per respirare aria. I ragni, appartenenti all'ordine Araneae, si distinguono dagli altri gruppi di aracnidi per varie caratteristiche, comprese le filiere e, nei maschi, i pedipalpi che hanno sviluppato un adattamento specializzato nel trasferimento dello sperma.
I ragni sono suddivisi in tre sottordini, Mesothelae, Mygalomorphae e Araneomorphae; secondo gli ultimi orientamenti tassonomici degli aracnologi questi ultimi due vanno raggruppati nel sottordine Opisthothelae ed in questo caso diverrebbero infraordini come si evince dall'albero tassonomico a lato. La ragione di questa suddivisione è per differenziare specificamente i Mesothelae, ragni dalla struttura e dall'anatomia più primitiva, dagli Opisthothelae, che racchiudono ragni con caratteri fisiologici più evoluti e più moderni, come l'assenza dei gangli e la più efficiente disposizione delle zanne.
A maggio 2017 sono state identificate e classificate dagli aracnologi circa 46.738 specie di ragni raggruppate in 112 famiglie e ben 4.058 generi.
Le uniche specie viventi del primitivo ordine Mesothelae appartengono alla famiglia Liphistiidae, rinvenute solamente in Asia sudorientale, Cina e Giappone. La maggior parte della struttura delle ragnatele a forma di cunicoli a porta-trappola intessute dai Liphistiidae, hanno la forma di tunnel di seta mimetizzati, caratterizzati da una seconda porta-trappola adoperata come uscita di emergenza. Specie del genere Liphistius secernono fili di seta tutt'intorno all'apertura della porta-trappola al fine di rendersi conto prontamente dell'avvicinarsi di una preda, mentre le specie del genere Heptathela non sprecano tutta questa seta e contano invece sui propri sensori incorporati nelle zampe per accorgersi subito dell'approssimarsi di una potenziale preda.
I ragni del genere Heptathela sono gli unici, fra i Mesothelae, a non possedere ghiandole velenifere.Le famiglie estinte degli Arthrolycosidae, i cui esemplari sono stati rinvenuti in rocce dei periodi Carbonifero e Permiano, e degli Arthromygalidae, finora rinvenuti solo in rocce del Carbonifero, sono state classificate come appartenenti ai Mesothelae.
La maggioranza degli aracnologi sembra essere d'accordo nel raggruppare gli Araneomorphae e i Mygalomorphae in un unico sottordine, denominato Opisthothelae, per designare quei ragni che presentano caratteri più evoluti rispetto ai Mesothelae, dotati di caratteristiche più primitive. Ciò ovviamente fa sì che gli araneomorfi e i migalomorfi siano classificati come infraordini.
I Mygalomorphae, che fanno la loro prima apparizione in rocce fossili del periodo Triassico, sono generalmente ben tozzi e pelosi, con grandi e robusti cheliceri e zanne. Esempi molto noti comprendono le tarantole, i ragni che costruiscono le tane a porta-trappola e quelli delle ragnatele a forma di cunicolo, imbutiformi, dell'Asia sudorientale e dell'Australia. Una buona percentuale di essi passa la maggior parte del tempo nel costruire queste elaborate ragnatele tessendo fili su fili, cercando di ampliare la zona di cattura della preda; alcuni costruiscono ragnatele atte a catturare direttamente la preda. In ogni caso i migalomorfi non possono secernere la seta piriforme, a forma di fuso, che gli araneomorfi usano per far aderire i fili della tela in tensione alla maggior parte delle superfici, coprendo aree più ampie; il non poter usare questa tecnica rende più difficile e laboriosa l'edificazione della tela per i migalomorfi. Poiché questi ultimi raramente si disperdono nei dintorni facendosi trasportare dalla corrente, le loro popolazioni spesso formano gruppi molto folti. Oltre ad altri artropodi, i migalomorfi predano rane, lucertole e lumache.
Gli araneomorfi da soli rappresentano oltre il 90% delle specie conosciute di ragni, includendo i ragni dalle tele orbicolari o spiraliformi, i ragni salticidi e i ragni corridori, e anche l'unico ragno vegetariano noto, e quindi stili di vita e comportamenti molto differenti fra loro.
Sono facili da riconoscere per la posizione dei cheliceri, fronteggiati l'uno con l'altro, il che consente loro un'ampia varietà di prese che congiunta ad una grande capacità di adattamento agli ambienti più disparati, fa sì che siano i ragni più diffusi nel mondo e persino nei luoghi antropizzati, dalle case (soffitte, cantine, ripostigli) ai giardini (cespugli, alberi, orticelli).
L'Italia, per la varietà di habitat che possiede lungo tutto l'arco peninsulare, è un paese candidato ad una buona biodiversità aracnologica.
Al 2004 sono stati censiti 375 generi di 49 differenti famiglie, per complessive 1534 specie rinvenute nel territorio della nazione.Al marzo 2015, nella Checklist dei ragni italiani, risultano sul territorio italiano 1599 specie appartenenti a 422 diversi generi di 54 famiglie di ragni. Le sottospecie identificate sono 26, da riferirsi a 13 specie diverse
sottordine Migalomorfi: in Italia sono risultati piuttosto rari, e rappresentati da 6 famiglie: Atypidae (3 specie), Cyrtaucheniidae (4 specie), Ctenizidae (2 specie), Hexathelidae e Theraphosidae (1 specie), ed è cospicua, in paragone, la presenza dei Nemesiidae (18 specie o 20 specie).
sottordine Araneomorfi: con 48 famiglie ampiamente rappresentate, è una vera esplosione di biodiversità:Nelle tabelle seguenti sono riportate le famiglie rinvenute in territorio italiano col numero di generi e specie:
Al 2003, quando erano state rinvenute in Italia 1411 specie, ben 213 di esse erano endemismi, presenti esclusivamente sul territorio italiano in una o più località.
La stragrande maggioranza dei ragni morde un essere umano solo in casi estremi di autodifesa e se viene direttamente minacciato; comunque, quasi nella totalità dei casi, l'irritazione è poco più grave di un morso di zanzara o della puntura di un'ape.
Alcune specie procurano invece morsi abbastanza seri dal punto di vista medico, come vari generi della famiglia Sicariidae, principalmente i Loxosceles, e le vedove nere, che mordono solo se si sentono minacciati direttamente e in modo insistente, anche se ciò può capitare incidentalmente.
Gli araneomorfi, e in particolare gli appartenenti alla famiglia Agelenidae, adoperano tattiche difensive di tipo aggressivo, anche se raramente arrivano a iniettare il veleno.
D'altra parte i ragni della famiglia Ctenidae, in modo particolare il genere Phoneutria, reagiscono in modo aggressivo anche a piccole provocazioni.
In letteratura vengono riportate approssimativamente cento morti attribuibili a morsi di ragno nell'arco dell'intero ventesimo secolo,
a confronto dei circa 1.500 decessi attribuibili ai tentacoli urticanti e pungiglioni di meduse nello stesso periodo.
Molti casi attribuiti a morsi di ragno possono anche essere frutto di diagnosi incorrette,
cosa che rende più difficile controllare l'effettiva efficacia dei trattamenti contro i morsi veri.
I ragni come le tarantole, cucinati, sono considerati una prelibatezza gastronomica in Cambogia,
e dagli indiani Piaroa del Venezuela meridionale, purché i peli estremamente irritanti, sistema difensivo principale di queste specie di ragni, vengano accuratamente rimossi prima di cucinarli.I veleni secreti dai ragni possono essere un'alternativa concreta meno inquinante agli insetticidi convenzionali; queste tossine, infatti, sono mortali per gli insetti, ma la stragrande maggioranza è assolutamente innocua per l'uomo. Soprattutto gli appartenenti alla famiglia Hexathelidae sono una fonte promettente di produzione di varie tossine in grado di uccidere gli insetti, in quanto non si conoscono specie che sono state in grado di acquisire l'immunità da esse in tutto il mondo; inoltre sono ragni che resistono bene in cattività e abbastanza facili da mungere per estrarne il veleno. Grazie all'ingegneria genetica potrebbe essere possibile codificare i geni che producono queste tossine e inserirli in specifici virus già capaci di infettare le specie parassite delle piante come, ad esempio, quelle del genere Helicoverpa, che parassitano le piante di cotone.Alcuni ricercatori investigano anche il possibile uso medico di alcune di queste tossine per il trattamento dell'aritmia cardiaca,
e la disfunzione erettile.Poiché la seta del ragno è luminosa e molto resistente, da parte di ingegneri genetici sono stati effettuati tentativi di farla produrre ad altri esseri viventi, in particolare dal latte delle capre e dalle foglie di alcune piante, come il tabacco.
In molte persone il solo parlare di ragni provoca ribrezzo e repulsione, per cui ad alcuni risulta difficile concepire che vi siano appassionati che tengono ragni in casa come animali domestici, anche se ben confinati in spazi appositi. In genere si tengono in casa, in appositi terrari, animali di cospicue dimensioni per poterne seguire con attenzione il comportamento e rendersi conto delle necessità che il ragno potrebbe avere. Proprio per il veleno e i peli urticanti di cui dispongono parecchi di loro, vanno maneggiati con la dovuta cautela.
I ragni di cospicue dimensioni non sono facili da gestire: va approntato un terrario, preferibilmente in vetro, in quanto è più duraturo e stabile della plastica; e, per la pericolosità di alcune specie allevate, deve essere anche a prova di evasione. I vantaggi di quelli in plastica è che sono più leggeri e più facili da pulire, ma col tempo tendono ad ingiallire e le chiusure ad incastro non sono particolarmente affidabili.
Bisogna tenere presente che in genere questi ragni abitano in luoghi tropicali, con un certo tasso di umidità e temperatura costante che in qualche modo bisognerà replicare all'interno del terrario, perché riescano a sopravvivere a lungo. Nel terrario andrà inserito un substrato di base: il più adatto a tutte le specie di ragni è la vermiculite, ma anche la perlite va bene ed è più facile da reperire.
Gli esemplari andranno alimentati principalmente con insetti (grilli, locuste, mosche, camole), facilmente reperibili nei negozi specializzati, di taglia proporzionata a quella del ragno e possibilmente vivi, per non far loro perdere le abitudini predatorie che li contraddistinguono. Un po' d'acqua in piccoli contenitori serve a stabilizzare l'umidità e a consentire al ragno di bere se ha sete. Da tenere presente che gli esemplari giovani necessitano di nutrirsi più frequentemente per poter crescere.
La vendita dei ragni nel mondo è regolamentata dalla CITES, in quanto la maggior parte delle specie sono protette. Ad esempio, della numerosa famiglia Theraphosidae, soltanto il genere Euathlus può essere soggetto a commercio ed ogni specie e sottospecie deve riportare una copia del documento CITES. Ogni volta che un esemplare nasce in cattività può essere posto in vendita purché regolarmente certificato.Più di recente, nel 2006, la CITES ha emesso un comunicato in cui sono ben specificate le specie dei generi Aphonopelma e Brachypelma di cui è fatto divieto assoluto di cattura e commercio esemplari.
Arachnophilia è anche un programma informatico, un editor di testo in HTML, chiamato con questo nome che deriva dal greco amore per i ragni, in quanto, ed è facile notarne la metafora, consente di costruire reti (informatiche).
L'aracnofobia è una specifica fobia, una paura anormale dei ragni e di qualsiasi cosa possa anche solo evocarne il ricordo, come ad esempio, le ragnatele o oggetti che abbiano la forma di ragno. Può essere una forma esagerata di una risposta istintiva atavica che ha aiutato nel passato gli uomini a sopravvivere,
o forse un fenomeno culturale che è molto diffuso nelle società prevalentemente europee.Aracnofobia è anche il titolo di un film del 1990 da cui è derivato un videogioco che porta il titolo originale del film, Arachnophobia, dove una piccola città della California viene invasa da una moltitudine di ragni aggressivi e dal veleno mortale.
I ragni sono il punto focale di molte paure, storie e mitologie di vari popoli sparsi in tutto il mondo e di diverse epoche storiche.
Hanno spesso simboleggiato la pazienza, a causa della loro tecnica di caccia che consiste nel costruire la ragnatela e attendere la preda appostandosi, così come hanno anche simboleggiato il dolore e la malevolenza a causa della tossicità del veleno di alcuni di loro.
La capacità di costruire le ragnatele ha provocato anche l'associazione del ragno ai miti cosmologici in cui si raffigura qualcosa o qualcuno in grado di costruire da sé il proprio mondo o di apportarvi benefici, con miti molto simili a quello occidentale di Prometeo.
La cultura Moche dell'antico Perù adorava la natura; infatti venivano raffigurati molti tipi di animali, in particolare ragni, nelle varie forme della loro arte.
Anche l'arte moderna ha spesso raffigurato con vari simbolismi la figura del ragno: ad esempio basti considerare l'opera Maman dell'artista Louise Bourgeois esposta esternamente alla National Gallery of Canada, di Ottawa, dove questo ragno gigantesco alto oltre 9 metri incombe minaccioso, copia in bronzo dell'originale custodito alla Tate Modern di Londra.Secondo la leggenda San Norberto avrebbe ingoiato un ragno velenoso caduto nel calice mentre celebrava Messa in una cripta, senza patire danno alcuno.
AA.VV., La Scienza: Il Regno Animale, volume I, collana La Biblioteca di Repubblica, UTET, 2005,  pp. 800.
(EN) Bristowe, W.S., The World of Spiders, Taplinger Pub Co, 1976, ISBN 0-8008-8598-8.
 Caratozzolo, S., I ragni giganti: Morfologia, comportamento, alimentazione e riproduzione, De Vecchi Editore, 2000,  pp. 96, ISBN 88-412-7603-7.
 Gould, J.L. e Gould, C.G., L'architettura degli animali: Nidi, tane, alveari, traduzione di Cristina Serra, collana Scienza e Idee, Raffaello Cortina Editore, 2007,  pp. 380, ISBN 978-88-6030-163-5.
(EN)  Main, B. Y., 1976 - Spiders, Collins (The Australian Naturalist Library), Sydney.
 Storer, T.I., Usinger, R.L., Stebbins, R.C. e Nybakken, J.W., Zoologia, traduzione di Alfredo Suvero, 10ª, Zanichelli, 1992,  pp. 1116, ISBN 978-88-08-00606-6.
(EN)  Ubick, D., Paquin P., Cushing, P.E., e Roth, V., 2005 - Spiders of North America: an Identification Manual, American Arachnological Society.
(EN)  Wise, D. H., 1993 - Spiders in Ecological Webs. Cambridge University Press. Great Britain.
(DE)  Gerhardt, U., 1929 - Zur vergleichenden Sexualbiologie primitiver Spinnen, insbesondere der Tetrapneumonen. Zeitschrift fur Morphologie und Okologie der Tiere vol.14, p. 699–764.
(EN)  Baerg W.J., 1928 - The life cycle and mating habits of the male Tarantula., Quart. Rev. Biol. Baltimore vol.3, nº1, p. 109-116.
(EN)  Crane, J. 1949. Comparative biology of salticid spiders at Rancho Grande, Venezuela. Part IV. An analysis of display. Zoologica, vol.34, p. 159-214.
(EN)  Bristowe W.S., 1941 - The Comity of spiders, Ray Society, vol.2, pp. i-xiv + 229-260.
(EN)  Dondale C.D., 1964 - Sexual behavior and its application to a species problem in the spider genus Philodromus (Araneae: Thomisidae), Canadian Journal of Zoology. Vol.42, p. 817-826.
(DE)  Rovner, Jerome S., 1968 - Territoriality in the Sheet-Web Spider Linyphia triangularis (Clerck) (Araneae, Linyphiidae), Zeitschrift für Tierpsychologie, vol.25(2), p. 232-242.Abstract, in tedesco
(EN)  Dondale C.D. e Hegdekar B.M., 1972 - The contact sex pheromone of "Pardosa lapidicina" Emerton (Araneidae: Lycosidae), Can. J. Zool. vol.51, p. 400-401.
(EN)  Robinson, Barbara C. & Robinson, Michael H., 1973 - The biology of some Argiope species from New Guinea: predatory behaviour and stabilimentum construction (Araneae: Araneidae), Zoological Journal of the Linnean Society, vol.54(2), p. 145-159 Abstract
(EN)  Kaston B.J., 1936 - The senses involved in the courtship of some vagabond spiders, Ent. Amer. Brooklyn (W.S.), vol.16, p. 97-167.
(EN)  Jackson R.R., 1977-78 - The mating strategy of "Phidippus johnsoni" (Araneae: Salticidae): 1 - pursuit time and persistence . Behavioural Ecol. Sociobiol. vol.4 (2), p. 123-132.
(EN)  Bristowe W.S., 1929 - The mating habits of spiders, with special reference to the problems surrounding sex dimorphism. Proceedings of the Zoological Society of London, p. 309-358.
Araneae, su thes.bncf.firenze.sbn.it, Biblioteca Nazionale Centrale di Firenze. 
Arachnology Home Page: Araneae — Ragni, su arachnology.be. URL consultato il 27 dicembre 2008 (archiviato dall'url originale il 1º aprile 2007).
 Deutsche Arachnologische Gesellschaft e. V. — Società aracnologica tedesca, sito in inglese/tedesco, su dearge.de.
 Spider Pest Control Information — National Pesticide Information Center, su npic.orst.edu.
 Ragni del Wisconsin, su spiders.entomology.wisc.edu. URL consultato il 27 dicembre 2008 (archiviato dall'url originale il 29 gennaio 2009).
 Guida per la ricerca dei ragni nel Queensland, su usq.edu.au. URL consultato il 27 dicembre 2008 (archiviato dall'url originale il 10 marzo 2007).
 Watson, L., and Dallwitz, M.J. 2004 onwards. The families of spiders represented in the British Isles., su delta-intkey.com.
Database dei ragni e degli aracnologi del Canada e della regione neartica, su canadianarachnology.org.
 Numero totale dei generi e delle specie descritte al mondo, su research.amnh.org.
 Sito in tedesco e in inglese per la determinazione dei caratteri tassonomici, su araneae.unibe.ch.
 Sito sui Linyphiidae di Tanasevitch, su andtan.newmail.ru. URL consultato il 18 gennaio 2009 (archiviato dall'url originale il 4 febbraio 2012).
 Sito bibliografico, su www2.udec.cl. URL consultato il 18 gennaio 2009 (archiviato dall'url originale il 23 dicembre 2008).
 Università della California, valutazioni della gravità del morso di un ragno, su spiders.ucr.edu. URL consultato il 5 febbraio 2001 (archiviato dall'url originale il 5 febbraio 2001).
 Ragnatele costruite da ragni alimentati con mosche a loro volta nutrite con farmaci e droghe, su cannabis.net.
Raimondo IV di Tolosa, chiamato anche Raimondo di Saint-Gilles (Tolosa, 1045 circa – 28 febbraio 1105), fu conte di Saint-Gilles e marchese di Gotia, dal 1160, Conte di Tolosa, marchese di Provenza, effettivo dal 1088 (titolare dal 1094); fu uno dei baroni della Prima Crociata (Crociata dei baroni) e dal 1102 fu conte di Tripoli.
Figlio secondogenito del conte di Tolosa, conte di Nîmes e conte d'Albi, Ponzio e di Almodis de La Marche (come risulta dal Chronicon sancti Maxentii Pictavensis, Chroniques des Eglises d'Anjou e dalla Chronica Albrici Monachi Trium Fontium (1020-1071), figlia di Bernardo I de la Marche (ca. 991- 16 giugno 1047) conte de la Marche e di Périgord e di Amelia de Rasés (? - † 1053). Il nome della madre, ripreso da un documento del 1053 ("Almodis comitissa, filia que es Amelie comitisse") è citato dallo storico José Enrique Ruiz Domenec nel suo libro Quan els vescomtes de Barcelona eren (Barcelona, 2006) a pag. 320.Ponzio II di Tolosa era il figlio primogenito del conte di Tolosa, duca di Settimania, conte di Nîmes e conte d'Albi, Guglielmo III Tagliaferro e di Emma di Provenza (come risulta da una donazione, del 999, che si trova negli Archives du Gard in cui Emma è citata come moglie di Guglielmo III Tagliaferro e dove sono ricordati anche i figli, tra cui Ponzio), figlia del marchese di Provenza, Rotboldo III e di Ermengarda (come viene ribadito nel documento n° 172 del volume V delle Preuves de l'Histoire Générale de Languedoc), di cui non si conoscono gli ascendenti.Sua madre, Almodys era già stata sposata, in prime nozze, con il signore di Lusignano, Ugo V detto il Pio († 1060), a cui aveva dato tre figli.
Nel 1053, sua madre, Almodis era stata fatta rapire dal conte Raimondo Berengario I di Barcellona e dopo essere stata ripudiata dal padre di Raimondo, Ponzio, sposò, in terze nozze, il conte di Barcellona.
Nel 1060, alla morte del padre, divenne conte di Saint-Gilles, mentre suo fratello Guglielmo IV divenne conte d'Albì e di Tolosa (Guglielmo figura come conte di Tolosa nel documento nº 260 del volume V delle Preuves de l'Histoire Générale de Languedoc e nel documento nº 3392 delle Chartes de l'abbaye de Cluny del 1063).
Verso il 1065, dopo la morte della cugina, Berta, Contessa di Rouergue e di Gévaudan, Guglielmo si appropriò dei titoli delle due contee, riunendole alla contea di Tolosa, ma Raimondo gli contestò il titolo di conte di Rouergue che riuscì ad ottenere il titolo, non molto tempo dopo, come attestano due documenti del volume V delle Preuves de l'Histoire Générale de Languedoc: il documento nº 273 par. I del 1066, dove Raimondo viene definito conte di Rouergue (Raimundum comitem de Rutenis); e il documento n° 312 par. II del 1074, che è controfirmato dai due fratelli, uno conte di Tolosa e l'altro conte di Rouergue (domni G. comitis Tolosani et domni Raymundi fratris eius comitis Ruthenæ). Infine nel documento nº 3410 delle Chartes de l'abbaye de Cluny del dicembre 1066, sua madre, Almodis, definisce Raimondo, oltre che conte di Saint-Gilles (comes Nemosensis) e marchese di Gotia (comes Nemosensis), anche conte di Rouergue (Raimundus comes Rutenensis).
Nel 1071, sua madre, Almodis, secondo il Gesta Comitum Barcinonensium, fu assassinata (strangolata) dal figliastro, Pietro Raimondo (1050- dopo il 1073).
Negli anni tra il 1071 e il 1085, Raimondo viene citato in alcuni documenti del volume V delle Preuves de l'Histoire Générale de Languedoc: nel n° 301, per una disputa con Raimondo Berengario I di Barcellona, per il possesso di un castello, nel 1071; nel nº 333, come giudice per un reclamo, nel 1078; nel nº 336, per una donazione, nel 1080; nel nº 359, per la rinuncia ai diritti sulla chiesa di Beziers, nel 1084;ed infine, nel nº 366, per la fondazione dell'abbazia di Saint-Pons-de-Thomières. In questo periodo ebbe contatti col Conte di Sicilia, Ruggero I, con cui fece un'alleanza e dal quale riuscì ad ottenere la mano della figlia, Matilde; inoltre partecipò anche alla crociata contro i Mori della penisola iberica, collaborando col suo futuro suocero, Alfonso VI di Castiglia.
Nel 1088, suo fratello, Guglielmo IV partì per la Terra Santa, lasciando il governo delle proprie contee a Raimondo (nel documento n° 372 del volume V delle Preuves de l'Histoire Générale de Languedoc Raimondo viene citato coi titoli di conte di Tolosa e marchese di Provenza, oltre che marchese di Gotia (Raimundus comes Tolosanæ, dux Narbonæ, marchio Provinciæ).Nel 1094, alla morte del fratello, ucciso in Terra Santa, Raimondo, interpretò come abdicazione la sua rinuncia del 1088, usurpò i diritti della nipote, Filippa, (ca. 1080- ca. 1117), che in quello stesso anno, aveva sposato il duca d'Aquitania, Guglielmo IX, e succedette a Guglielmo.
Alla morte, nel 1093, del conte Bertrando II di Provenza, che rivendicava il titolo di marchese di Provenza, Raimondo riuscì ad accordarsi con la madre di Bertrando, Stefania (che da quel momento si fece chiamare Dolce), che governava per conto della nuova contessa, la figlia, Gerberga di Provenza; a Raimondo, secondo le Mémoires pour servir à l'histoire des comtés de Valentinois et de Diois, andò il titolo di marchese di Provenza. A seguito di questo accordo Raimondo e Dolce (ex Stefania) fecero una donazione all'Abbazia di San Vittore (Marsiglia), controfirmata dalla moglie di Raimondo, Elvira, il 28 luglio 1094.
Raimondo, dopo essere divenuto conte di Tolosa titolare, viene citato in due bolle papali di Urbano II, la prima del 18 febbraio 1095, per la restituzione di alcune reliquie al monastero di Saint-Gilles; la seconda del 22 luglio 1096, dove viene ricordato che Raimondo, riconosciuto marchese di Provenza (Provincie marchio) anche dal papa, fu uno dei primi nobili che rispose positivamente all'appello di Papa Urbano II al Concilio di Clermont-Ferrand.
Secondo una fonte armena, perse un occhio in un pellegrinaggio a Gerusalemme prima della Prima Crociata, ma questa dichiarazione probabilmente si riferisce al fatto che aveva un solo occhio (monoculus).
Raimondo era profondamente religioso e desiderava morire in Terra Santa e così quando fu lanciato l'appello per partecipare alla Crociata egli fu uno dei primi a rispondere positivamente. Il più anziano e il più ricco dei capi crociati, Raimondo, lasciò Tolosa (dove non fece più ritorno), alla fine di ottobre del 1096, con un grande seguito (fin dall'inizio il suo esercito fu il più numeroso) che comprendeva la moglie Elvira e Ademaro, vescovo di Le Puy, legato pontificio, mentre il figlio Bertrando rimase a governare i suoi feudi nel sud della Francia.L'anno seguente (1097), approfittando del fatto che Raimondo era partito per la prima crociata, rivendicando i diritti della moglie, Filippa, nei confronti dello zio, nonostante i possedimenti dei crociati fossero sotto la tutela della chiesa e considerati sacri, suo marito, il duca d'Aquitania, Guglielmo IX il Trovatore, invase e occupò la contea di Tolosa. L'occupazione di Tolosa è confermata dalla donazione n° 291 del Cartulaire de l'Abbaye de Saint-Sernin de Toulouse, del luglio 1098, fatta da Guglielmo e Filippa (Willelmus comes et uxor mea Philippia, filia Willelmi comitis Tolosæ) alla Basilica di Saint-Sernin di Tolosa.
Marciò verso Dyrrhachium, attraversando l'Italia del nord e poi la Dalmazia, dove perse parecchi uomini per il freddo, la fame e gli attacchi degli abitanti della zona; poi si diresse a oriente verso Costantinopoli, lungo lo stesso itinerario usato da Boemondo di Taranto, scontrandosi diverse volte coi mercenari greci che controllavano la marcia dei crociati. I Tolosani e Provenzali in Tracia, per rappresaglia, devastarono e saccheggiarono la cittadina di Roussa (oggi nel comune di Soufli), ma poi furono ignminosamente sconfitti e dispersi.Giunto a Costantinopoli, alla fine di aprile, del 1097 fu l'unico comandante dei crociati a non giurare fedeltà all'imperatore bizantino Alessio I (Avrebbe accettato di sottoporsi ad Alessio solo se quest'ultimo si fosse messo a capo della spedizione), anche se, in un secondo tempo, Raimondo gli assicurò un patto di leale amicizia (Raimondo accettò il patto che le terre conquistate agli infedeli in Asia minore ed in Siria sarebbero spettate all'imperatore d'oriente). e, per il possesso di Antiochia, gli offrì il suo appoggio contro Boemondo, nemico sia di Alessio I sia di Raimondo.
Era presente all'assedio di Nicea, dove la distruzione di una grande torre sul lato sud della città ad opera delle macchine di Raimondo e poi l'arrivo delle navi greche sul lago che lambiva la città sul lato ovest, determinarono la decisione di resa da parte dei difensori musulmani, e alla Battaglia di Dorileo, vinta dai crociati, sempre nel 1097, ma il suo primo ruolo importante fu assunto nell'ottobre del 1097 con l'Assedio di Antiochia. I crociati avevano saputo da alcune voci che Antiochia era stata evacuata dai Turchi Selgiuchidi, cosicché Raimondo mandò il suo esercito a occuparla, irritando Boemondo di Taranto che voleva la città per sé. La città era, comunque, ancora occupata e solo dopo un difficile assedio, nel giugno del 1098,i crociati riuscirono a penetrare nella città. Raimondo prese il palatium Cassiani (il "palazzo di Hasan", dell'emiro Yaghi-Siyan) ed il forte, edificato dai crociati, che sovrastava la porta di Antiochia di fronte al ponte sul fiume Oronte. Si ammalò durante l'assedio musulmano di Antiochia (dall'8 al 28 giugno 1098) da parte di Kerboga, l'Atabeg (governatore) di Mosul dal 1096 al 1102; i crociati, circondati dal potente esercito del governatore, erano sfiduciati e tentati a disertare, e diversi crociati tra cui Stefano di Blois fuggirono da Antiochia. Fu in quei frangenti che venne alla luce la Santa Lancia di Longino da parte di un monaco provenzale di nome Pietro Bartolomeo il quale, scavando nel pavimento della chiesa di San Pietro in Antiochia, aveva ritrovato la Santa reliquia.Il "miracolo" del ritrovamento sollevò il morale dei crociati che, sotto il comando di Boemondo, uscirono dalla città e inflissero una dura sconfitta alle truppe musulmane e costrinsero Kerboga a fuggire da Antiochia. La Santa Lancia che aveva trafitto secondo i cristiani il costato di Gesù si trasformò in una reliquia di grande importanza fra le persone che erano al seguito di Raimondo, malgrado lo scetticismo di Ademaro di Le Puy e l'incredulità e il dileggio di Boemondo.
Boemondo si era impadronito di buona parte della città di Antiochia, che secondo Raimondo avrebbero dovuto consegnare all'Imperatore bizantino Alessio; Boemondo però sosteneva che Alessio non aveva il diritto di fare tale richiesta in quanto non era venuto in aiuto dei crociati come da loro richiesto; Raimondo allora rifiutò di consegnare a Boemondo la parte della città da lui occupata. La disputa che scoppiò fra i sostenitori di Raimondo e quelli di Boemondo che vertevano sulla genuinità della Santa Lancia, assai più riguardavano invece il possesso di Antiochia, che alla fine divenne un principato assegnato a Boemondo.
La disputa per Antiochia aveva rallentato la marcia verso Gerusalemme. Successivamente, nell'autunno del 1098. Raimondo avviò la campagna per la conquista di Ma'arrat al-Nu'man.
Dopo questi avvenimenti e dopo che Boemondo aveva creato il Principato d'Antiochia, indipendente dall'impero bizantino, i cavalieri Provenzali convinsero Raimondo a ripartire, nel gennaio del 1099, ed 14 febbraio 1099, assieme a Roberto II di Normandia e a Tancredi del Monferrato, Altavilla da parte di madre, cugino di Boemondo, cominciarono l'assedio di Arqa, una cittadina nei pressi di Tripoli.L'assedio di Arqa si protrasse più a lungo di quanto Raimondo aveva previsto; allora nel mese di maggio fu abbandonato e fu ripresa la strada per Gerusalemme, dove si accamparono il 7 giugno e, dopo circa un mese d'assedio, la città fu conquistata il 15 luglio 1099. A Raimondo, che aveva conquistato con i suoi la Torre di David, fu offerta la corona del nuovo Regno di Gerusalemme ma egli rifiutò, riluttante com'era a governare la città in cui Gesù aveva sofferto. Egli affermò di rabbrividire all'idea di essere chiamato "Re di Gerusalemme" e anche perché sapeva di non avere il supporto di tutti i capi della crociata (anche perché aveva risparmiato la vita ai difensori della torre di David). La corona, il 22 luglio 1099, andò a Goffredo di Buglione, che si fece chiamare barone del Santo Sepolcro.
Raimondo partecipò alla battaglia di Ascalona subito dopo la conquista di Gerusalemme, durante la quale un esercito fatimide proveniente dall'Egitto fu sconfitto. Malgrado Raimondo volesse occupare di persona Ascalona piuttosto che consegnarla a Goffredo il risultato della disputa fu che Ascalona sfuggì alla conquista e fu presa dai Crociati solo nel 1153. Goffredo lo rimproverò anche per la mancata conquista da parte del suo esercito di Arsuf. Raimondoed altri crociati, per ambizioni personali, ostacolarono l'opera di Goffredo che cercava di ampliare i territori del regno (San Giovanni d'Acri e il porto di Giaffa) per garantire la sicurezza dei mercati.
Raimondo che aveva intenzione di creare un suo principato, lasciò Gerusalemme per Gerico, nell'inverno del 1099-1100, il suo primo gesto fu di ostilità nei confronti di Boemondo, impadronendosi di Laodicea che Boemondo aveva di recente strappato ad Alessio. Il principe normanno Boemondo di Taranto, principe di Antiochia.
Raimondo, da Laodicea si diresse a Costantinopoli, dove, nell'inverno del 1100-1101, fu ospite di Alessio I e, col quale sottoscrisse un'alleanza contro il loro nemico di Boemondo. 
Raimondo si unì alla trascurabile e fallimentare Crociata del 1101, guidata da Alberto I di Pombia/Biandrate e da Stefano I di Mâcon, conte di Borgogna, che, dopo aver conquistato Ankara ai Selgiuchidi, da questi ultimi furono sconfitti a Mersivan in Anatolia. Raimondo riuscì a fuggire e a tornare a Costantinopoli.Nel 1102 viaggiò per mare da Costantinopoli verso Lattakia, ma a Tarsus fu imprigionato come traditore del regno cristiano e tradotto da Tancredi, reggente di Antiochia durante la cattività di Boemondo, e fu rilasciato solo dopo aver giurato di non tentare più qualsivoglia conquista nel paese tra Antiochia e Acri.In accordo ai patti Raimondo evacuò Lattakia, ma in compenso violò immediatamente la sua promessa, attaccando e conquistando Tortosa, e, dopo aver ottenuto una vittoria di fronte alla città di Tripoli, nel 1102 gli fu riconosciuto il titolo di conte di Tripoli. Raimondo pose l'assedio alla città di Tripoli ed iniziò la costruzione di un forte (cittadella o castello di Saint-Gilles)), detto anche di Sangils (contrazione di Saint-Gilles), sul Monte Pellegrino (la "Montagna del Pellegrino"), che si trovava di fronte alla città e terminata, tra il 1103 ed il 1104, da Raimondo di Saint-Gilles, per portare a termine la conquista della città. Fu aiutato in ciò da Alessio I Comneno che preferiva uno Stato amico a Tripoli per controbilanciare l'ostile Principato di Antiochia, ormai dominio di Boemondo.
Raimondo morì il 28 febbraio del 1105, durante l'assedio, molto prima che Tripoli fosse conquistata, come narra l'Arcivescovo di Tiro, Guglielmo, nel suo Historia rerum in partibus transmarinis gestarum. Gli succedette nella continuazione dell'assedio, il nipote Guglielmo Giordano, che, nel 1109, con l'aiuto di re Baldovino I di Gerusalemme, prese infine la città che divenne la capitale della Contea di Tripoli; solo allora il conte titolare, Bertrando, figlio di Raimondo, arrivò a Tripoli. Mentre la contea di Tolosa e il marchesato di Provenza continuarono ad essere governate dal figlio maggiore di Raimondo, Bertrando, per conto del titolare, il fratellastro, Alfonso Giordano.La morte di Raimondo, nel febbraio 1105, sul monte Pellegrino viene confermata anche dal canonico e cronista, Alberto di Aquisgrana, nel suo HISTORIA HIEROSOLYMITANAE EXPEDITIONIS, che conferma che anche la sepoltura di Raimondo avvenne nello stesso luogo, mentre lo scrittore e Vescovo della Chiesa ortodossa siriaca, il persiano, Gregorius Bar-Hebraeus, figlio di un ebreo convertitosi al cristianesimo, scrisse che Raimondo morì dieci giorni dopo essere caduto da un tetto che era stato dato alle fiamme da "Abou-Ali Ibn Ammar, Sovrano di Tripoli", e che fu sepolto a Gerusalemme.
Raimondo di Tolosa sembra essere stato ispirato tanto da motivi d'ordine religioso quanto materiale. Da un lato egli riconobbe la scoperta della Santa Lancia e rifiutò il regno di Gerusalemme, d'altro lato però non poté resistere alla tentazione di ritagliarsi un nuovo territorio.
Raimondo di Aguilers (un chierico e cronista al seguito dell'esercito di Raimondo, di cui si persero le tracce dopo la conquista di Gerusalemme) redasse un resoconto della Crociata secondo il punto di vista di Raimondo.
Si sposò tre volte, e due volte fu scomunicato per essersi sposato senza rispettare i divieti relativi al grado di parentela (consanguineità). 
La prima moglie fu una sua cugina, la figlia terzogenita del conte di Provenza, Goffredo I e della moglie Stefania o Dolce (?- dopo il 1096, anno in cui Stefania fece una donazione per l'anima del figlio Bertrando), come viene riportato a pagina 529 delle Note dell'Histoire Générale de Languedoc, Tome II; secondo lo storico Szabolcs de Vajay, Stefania era viscontessa di Marsiglia, figlia del visconte di Marsiglia, Guglielmo II. Secondo il documento nº 273 del volume V dell'Histoire Générale de Languedoc, pur senza essere nominata, Raimondo aveva già una moglie, che controfirma il documento.Nelle Note dell'Histoire Générale de Languedoc, Tome IV, viene sostenuto che il padre della moglie, fosse Bertrando II di Provenza, per il fatto che il loro figlio fu chiamato Bertrando, mentre molto probabilmente ne era il fratello. Raimondo ripudiò la moglie prima del 1080.Guglielmo ebbe un figlio dalla prima moglie:
Bertrando (1065-1112), conte di Tolosa, marchese di Provenza e conte di Tripoli, citato nel documento di donazione nº 336, del 1080, del volume V delle Preuves de l'Histoire Générale de Languedoc:
La seconda moglie fu Matilde, che, secondo il monaco benedettino di origine normanna, Goffredo Malaterra, era la figlia del conquistatore e primo Gran Conte di Sicilia, Ruggero d'Altavilla e di Giuditta d'Evreux, che, secondo il monaco e cronista inglese, Orderico Vitale era la figlia primogenita di Guglielmo d'Évreux e della moglie, Adevisa, figlia secondogenita di Giroie, Signore d'Échauffour e di Montreuile. Il matrimonio fu celebrato verso il 1080, a cui seguì un divorzio verso il 1088 e non fu allietato dalla nascita di alcun figlio.
La terza moglie di Raimondo fu Elvira, figlia illegittima del grande re spagnolo che attuò una campagna violentissima contro i mori spagnoli, il re di León, Castiglia e Galizia, Alfonso VI di Castiglia, e della sua amante, Jimena Muñoz(?-1128), figlia di Munio Muñoz (? - dopo il 1186) e della moglie, Velasquita Muñoz (? - dopo il 1185). Il matrimonio fu celebrato prima del 1094, in quell'anno Elvira controfirmò una donazione del marito.Raimondo da Elvira ebbe due figli:
un figlio di cui non i conosce il nome (prima del 1097- ca. 1103), morto giovane, prima del padre, che secondo il monaco benedettino, Guiberto, abate del monastero di Notre-Dame a Nogent, che fu pure storico e teologo, nel 1096, partì coi genitori per la crociata:
Alfonso Giordano (1103-1148), conte di Tolosa e marchese di Provenza, che (secondo lo storico britannico Steven Runciman) morì avvelenato durante la Seconda crociata.
(LA)  Goffredo Malaterra, De rebus gestis Rogerii Calabriæ et Siciliæ Comitis et Roberti Guiscardi Ducis fratris eius / auctore Gaufredo Malaterra monacho benedictino.
Louis Alphen, La Francia nell'XI secolo, in «Storia del mondo medievale», vol. II, 1979, pp. 770–806
Ferdinand Chalandon, La conquista normanna dell'Italia meridionale e della Sicilia, in «Storia del mondo medievale», vol. IV, 1979, pp. 483–529
William B. Stevenson, La prima crociata, in «Storia del mondo medievale», vol. IV, 1979, pp. 718–756
Charles Lethbridge Kingsford, Il regno di Gerusalemme, 1099-1291, in «Storia del mondo medievale», vol. IV, 1979, pp. 757–782
Paul Fournier, Il regno di Borgogna o d'Arles dall'XI al XV secolo, in «Storia del mondo medievale», vol. VII, 1981, pp. 383–410

L'11 giugno 2012 è stato annunciato che il gruppo aveva firmato un contratto con la We Are Triumphant Records.L'EP è stato reso disponibile in streaming tramite AbsolutePunk il 17 settembre 2012 ed è stato pubblicato il giorno seguente dalla We Are Triumphant. Il suono della band contiene elementi simili alle band The Story So Far e City Lights. Il 28 ottobre è stato pubblicato un video per I Couldn’t Wait to Leave 6 Months Ago. A novembre, l'EP è stato pubblicato su vinile dalla Hang Tight. Il 20 gennaio 2013 è stato pubblicato un video per Over and Over. L'EP è stato rimasterizzato come parte della raccolta Rain in July/A History of Bad Decisions, pubblicata dalla Hopeless il 17 giugno 2014. Il cantante Ben Barlow ha detto che questa raccolta sarebbe stata la "definitiva pubblicazione di [queste] canzoni". La band ha sperato che i nuovi fan che hanno apprezzato Wishful Thinking avrebbero potuto "godere della possibilità di controllare queste canzoni ora che abbiamo avuto la possibilità di migliorare il modo in cui suonano".

Ralph Nathaniel Twisleton-Wykeham-Fiennes, conosciuto come Ralph Fiennes (Ipswich, 22 dicembre 1962), è un attore e regista britannico con cittadinanza serba.
È un noto interprete shakespeariano che ha raggiunto il successo sul palcoscenico del Royal National Theatre. Noto anche per aver interpretato il mago oscuro Lord Voldemort nella serie cinematografica di Harry Potter, ha vinto un Tony Award per il ruolo del principe Amleto a Broadway. Dal 1999 Fiennes serve come ambasciatore per l'UNICEF, e nel settembre 2017 ha ottenuto la cittadinanza serba.Per Schindler's List - La lista di Schindler di Steven Spielberg (1993) ha ricevuto la candidatura all'Oscar al miglior attore non protagonista e il Golden Globe per il miglior attore non protagonista, vincendo il Premio BAFTA al miglior attore non protagonista. Per Il paziente inglese (1996) ha ricevuto la candidatura all'Oscar al miglior attore, al Golden Globe per il miglior attore in un film drammatico, al Premio BAFTA e agli Screen Actors Guild Award.
Ralph Fiennes è nato a Ipswich in una famiglia aristocratica di origini normanne. Figlio del fotografo Mark Twisleton-Wykeham-Fiennes (morto nel 2005, all'età di 71 anni) e dalla scrittrice e pittrice Jennifer Lash (morta per un cancro al seno nel 1993, quando aveva 55 anni), è il più grande dei sei figli avuti dalla coppia. Anche suo fratello Joseph è diventato attore, mentre la sorella Martha lavora come regista, e nel suo film Onegin, Ralph ha recitato come protagonista; suo nipote (Hero Fiennes-Tiffin) ha interpretato Tom Riddle/Lord Voldemort da bambino in Harry Potter e il principe mezzosangue.
La famiglia si spostò in Irlanda nel 1973, stabilendosi prima nel West Cork e poi per alcuni anni nella contea di Kilkenny. Successivamente si trasferì a Salisbury, in Inghilterra, dove Ralph terminò i suoi studi prima di entrare nel Chelsea College of Art. In seguito si formò alla Royal Academy of Dramatic Art e si unì alla Royal Shakespeare Company nel 1988. È l'unico attore che abbia mai vinto un Tony Award per aver interpretato Amleto a Broadway. Nel 2001 Fiennes ha ricevuto il William Shakespeare Award dallo Shakespeare Theatre a Washington.
Il debutto cinematografico di Ralph Fiennes è avvenuto nel 1992, con l'interpretazione di Heathcliff in Cime Tempestose con Juliette Binoche. Ma è stato nell'anno seguente che è diventato noto a livello internazionale, nei panni di Amon Goeth, ufficiale nazista in Schindler's List - La lista di Schindler di Steven Spielberg, per cui fu candidato per l'Oscar al miglior attore non protagonista. Nel 1994 ha interpretato l'accademico statunitense Charles Van Doren in Quiz Show diretto da Robert Redford e nel 1996 è stato candidato per l'Oscar al miglior attore per Il paziente inglese.Fiennes spazia dai thriller come Red Dragon alle commedie romantiche quale Un amore a 5 stelle, passando per trasposizioni di serie televisive (The Avengers - Agenti speciali) o doppiaggi di colossal d'animazione (Il principe d'Egitto). Nel 2002, Fiennes e Miranda Richardson hanno ricevuto acclamazioni, ma anche critiche, per la loro interpretazione nel premiato thriller Spider di David Cronenberg. Nel 2004 Fiennes è stato scelto nel quarto film della serie di Harry Potter, Harry Potter e il calice di fuoco per rappresentare il terribile mago Lord Voldemort, l'acerrimo nemico di Harry; ruolo che ha ripreso anche nel quinto film e nelle due parti in cui è stato diviso il settimo ed ultimo adattamento, Harry Potter e i Doni della Morte.Nel 2005 è stato protagonista di The Constant Gardener - La cospirazione. Il film è ambientato fra le baraccopoli di Kibera e di Loiyangalani, nel Kenya. La situazione ha commosso i componenti della troupe al punto da spingerli a fondare il "Constant Gardener Trust", pensato proprio per fornire l'educazione elementare in questi villaggi. Fiennes è un patrono della carità e anche ambasciatore dell'UNICEF. In un'intervista sostenuta nel 2006 a Inside the Actor's Studio, Fiennes rivelò che avrebbe voluto lavorare per la preservazione e la conservazione della vita selvaggia.
Nel 2010 interpreta Ade, il dio greco degli Inferi, nel film Scontro tra titani. Rappresenta il dio anche nel seguito del film, La furia dei titani, uscito nelle sale nel 2012. Nel film Skyfall (2012) è stato interprete del personaggio di Gareth Mallory. Membro della sezione Intelligence Estera del Servizio Segreto di Sua Maestà, Gareth Mallory è un ex tenente colonnello dell'esercito britannico, in servizio in Irlanda del Nord con la Special Air Service durante il conflitto nordirlandese, conosciuto in inglese come The Troubles, dove era stato tenuto in ostaggio dall'IRA per tre mesi. Assume il ruolo di M al termine del film Skyfall.Nel 2013 è regista e protagonista di The Invisible Woman, il film è incentrato sulla storia d'amore tra Charles Dickens e la sua amante Nelly Ternan; nel cast anche Felicity Jones e Kristin Scott Thomas. Nel 2014 è protagonista di Grand Budapest Hotel, diretto da Wes Anderson. Nel 2015 torna ad interpretare Gareth Mallory nel film Spectre, diretto ancora una volta da Sam Mendes, che lo aveva già diretto nel precedente capitolo della saga, ovvero Skyfall. Nel 2016 è nel cast della commedia Ave, Cesare!, diretta dai fratelli Coen, inoltre è tra i doppiatori del film d'animazione Kubo e la spada magica.
Nel 1993 ha sposato l'attrice Alex Kingston, famosa per aver interpretato la professoressa River Song in Doctor Who; la coppia ha divorziato nel 1997. Dal 1994 al 2006 ha avuto una relazione con Francesca Annis. È un cugino del famoso avventuriero Sir Ranulph Fiennes e del principe Carlo.
Il suo volto ha ispirato il personaggio Harlan Draka della serie a fumetti Dampyr edita dalla Bonelli.
Schindler's List - La lista di Schindler (Schindler's List), regia di Steven Spielberg (1993)
The Constant Gardener - La cospirazione (The Constant Gardener), regia di Fernando Meirelles (2005)
Harry Potter e il calice di fuoco (Harry Potter and the Goblet of Fire), regia di Mike Newell (2005)
Bernard & Doris - Complici amici (Bernard & Doris), regia di Bob Balaban (2006)
Harry Potter e l'Ordine della Fenice (Harry Potter and the Order of the Phoenix), regia di David Yates (2007)
In Bruges - La coscienza dell'assassino (In Bruges), regia di Martin McDonagh (2008)
Tata Matilda e il grande botto (Nanny McPhee and the Big Bang), regia di Susanna White (2010)
L'ordine naturale dei sogni (Cemetery Junction), regia di Ricky Gervais e Stephen Merchant (2010)
Harry Potter e i Doni della Morte - Parte 1 (Harry Potter and the Deathly Hallows: Part I), regia di David Yates (2010)
Harry Potter e i Doni della Morte - Parte 2 (Harry Potter and the Deathly Hallows: Part II), regia di David Yates (2011)
Holmes & Watson - 2 de menti al servizio della regina (Holmes & Watson), regia di Etan Cohen (2018)
Wallace & Gromit - La maledizione del coniglio mannaro (Wallace & Gromit: The Curse of the Were-Rabbit), regia di Nick Park (2005)
Kubo e la spada magica (Kubo and the Two Strings), regia di Travis Knight (2016)
The LEGO Movie 2 - Una nuova avventura (The LEGO Movie 2: The Second Part), regia di Mike Mitchell (2019)
La dodicesima notte di William Shakespeare, regia di Richard Digby Day. Open Air Theatre in Regent's Park, Londra (1985)
Sogno di una notte di mezza estate di William Shakespeare, regia di Toby Robertson. Open Air Theatre in Regent's Park, Londra (1985)
Sogno di una notte di mezza estate di William Shakespeare, regia di David Conville ed Emma Freud. Open Air Theatre in Regent's Park, Londra (1986)
Romeo e Giulietta di William Shakespeare, regia di Declan Donnellan. Open Air Theatre in Regent's Park, Londra (1986)
Sei personaggi in cerca d'autore di Luigi Pirandello, regia di Michael Rudman. Royal National Theatre di Londra (1987)
Padri e figli da Ivan Sergeevič Turgenev, regia di Michael Rudman. Royal National Theatre di Londra (1987)
Ting Tang Mine di Nick Darke, regia di Michael Rudman. Royal National Theatre di Londra (1987)
Molto rumore per nulla di William Shakespeare, regia di Di Trevis. Royal Shakespeare Theatre di Stratford-upon-Avon (1988)
I Plantageneti: Henry VI, The Rise of Edward IV, Richard III His Death di William Shakespeare, regia di Adrian Noble. Royal Shakespeare Theatre di Stratford-upon-Avon e Barbican Theatre di Londra (1988-1989)
Re Giovanni di William Shakespeare, regia di Deborah Warner. The Other Place Theatre di Stratford-upon-Avon e The Pit Theatre di Londra (1989)
The Man Who Came to Dinner di Moss Hart e George S. Kaufman, regia di Ron Gene Saks. Barbican Theatre di Londra (1989)Playing with Trains di Stephen Poliakoff, regia di Ron Daniels. The Pit Theatre di Londra (1990)
Troilo e Cressida di William Shakespeare, regia di Sam Mendes. Swan Theatre di Stratford-upon-Avon (1990)
Re Lear di William Shakespeare, regia di Nicholas Hytner. Royal Shakespeare Theatre di Stratford-upon-Avon (1990)
Pene d'amor perdute di William Shakespeare, regia di Terry Hands. Royal Shakespeare Theatre di Stratford-upon-Avon e Barbican Theatre di Londra
Amleto di William Shakespeare, regia di Jonathan Kent. Almeida Theatre e Hackney Empire di Londra, Belasco Theatre di Broadway (1995)
Ivanov di Anton Čechov, regia di Jonathan Kent. Almeida Theatre di Londra (1997)
Coriolano di William Shakespeare, regia di Jonathan Kent. Gainsborough Film Studios di Londra e BAM Harvey Theatre di New York (2000)
The Play What I Wrote, di Hamish McColl, Sean Foley ed Eddie Braben, regia di Kenneth Branagh. Wyndham's Theatre di Londra (2003)
The Talking Cure di Christopher Hampton, regia di Howard Davies. National Theatre di Londra (2003)
Brand di Henrik Ibsen, regia di Adrian Noble. Swan Theatre, Stratford-upon-Avon e Theatre Royal Haymarket, Londra (2003)
Giulio Cesare di William Shakespeare. Regia di Deborah Warner. – Barbican Centre di Londra (2005)
Faith Healer di Brian Friel, regia di Jonathan Kent. Gate Theatre di Dublino e Booth Theatre di New York City (2006)
Le Dieu du Carnage di Yasmina Reza, regia di Matthew Warchus. Gielgud Theatre di Londra (2008)
Il costruttore Solness di Henrik Ibsen, regia di Matthew Warchus. Old Vic di Londra (2016)
Riccardo III di William Shakespeare, regia di Rupert Gold. Almeida Theatre di Londra (2016)
Antonio e Cleopatra di William Shakespeare, regia di Simon Goodwin. National Theatre di Londra (2018)
1994 - Nomination al miglior attore non protagonista per Schindler's List - La lista di Schindler
1994 - Nomination al miglior attore non protagonista per Schindler's List - La lista di Schindler
1997 - Nomination al miglior attore in un film drammatico per Il paziente inglese
2009 - Nomination al miglior attore in una mini-serie o film per la televisione per Bernard & Doris - Complici amici
2015 - Nomination al miglior attore in un film commedia o musicale per Grand Budapest Hotel
1994 - Miglior attore non protagonista per Schindler's List - La lista di Schindler
2006 - Nomination al miglior attore protagonista per The Constant Gardener - La cospirazione
2012 - Nomination al miglior esordio britannico da regista, sceneggiatura o produttore per Coriolanus
2009 - Nomination al miglior attore in una miniserie o film per la televisione per Bernard & Doris - Complici amici
2008 - Nomination al miglior attore in una miniserie o film per la televisione per Bernard & Doris - Complici amici
2006 - Nomination al miglior doppiaggio per Wallace & Gromit - La maledizione del coniglio mannaro
1994 - Nomination alla miglior performance rivelazione per Schindler's List - La lista di Schindler
2012 - Nomination al miglior combattimento per Harry Potter e i Doni della Morte - Parte 2
Roberto Pedicini in Schindler's List - La lista di Schindler, Quiz Show, The Avengers - Agenti speciali, Red Dragon, Un amore a 5 stelle, The Constant Gardener - La cospirazione, La contessa bianca, Bernard & Doris - Complici amici, In Bruges - La coscienza dell'assassino, Scontro tra titani, Tata Matilda e il grande botto, La furia dei titani, Grandi speranze, A Bigger Splash, Ave, Cesare!, Holmes & Watson, Nureyev - The White Crow
Francesco Prando in Il paziente inglese, Triplo gioco, Kidnapped - Il rapimento, Land of the Blind, Chromophobia, La duchessa, Coriolanus, Grand Budapest Hotel, The King's Man - Le origini
Massimo Popolizio in Harry Potter e il calice di fuoco, Harry Potter e l'Ordine della Fenice, Harry Potter e i Doni della Morte - Parte 1, Harry Potter e i Doni della Morte - Parte 2
Roberto Pedicini in Wallace & Gromit - La maledizione del coniglio mannaro, LEGO Batman - Il film, The LEGO Movie 2 - Una nuova avventura

Rambaldo (... – post 964) è stato un vescovo italiano, vescovo di Firenze nel X secolo, per 34 anni, dal 930 al luglio 964.
Durante il suo vescovado, per altro abbastanza ben documentato per il periodo in questione, ci sono pervenuti infatti molti atti di locazione livellaria. 
Ebbe dei contrasti sui confini della sua giurisdizione con l'imperatore Ottone I, al termine dei quali ebbe la cessione della pieve di Signa a suo favore. Durante il suo episcopato venne registrata la prima menzione della chiesa di Santa Maria Maggiore.

I Ramones sono stati un gruppo musicale statunitense formatosi a Forest Hills, nel Queens (New York), intorno al marzo 1974. Il gruppo fu fra i fondatori del movimento punk rock newyorkese e uno dei più influenti gruppi del genere.
Tra il 1974 ed il 1996 i Ramones eseguirono 2.263 concerti, con una media di due concerti a settimana. Nel 1996, con più di dieci album alle spalle, il gruppo si sciolse. I quattro membri originari, Joey, Dee Dee, Johnny e Tommy, morirono nei due decenni successivi.
I loro unici dischi d'oro sono stati la raccolta Ramones Mania ed il DVD del 2004 Ramones: Raw. L'apprezzamento per il gruppo ha avuto un rilancio intorno al 2000: a partire da quel momento gli album della band compaiono regolarmente nelle liste dei "migliori di tutti i tempi" in molte riviste musicali autorevoli, come Rolling Stone, che nel 2003 ha posto la band al 26º posto nella sua classifica dei 100 migliori artisti musicali di sempre o Mojo. Nel 2002 la rivista Spin Magazine ha descritto i Ramones come la seconda più grande band rock and roll della storia, dopo i Beatles. Il 18 marzo 2002 i Ramones entrarono nella Rock and Roll Hall of Fame.
Pur facendo parte a pieno titolo della scena punk, i Ramones iniziano la loro attività un paio di anni prima, precorrendo tutti gli altri gruppi storici, Sex Pistols e Clash sopra tutti.
I componenti della prima formazione avevano già compiuto le loro classiche esperienze musicali giovanili: Joey Ramone (Jeffrey Ross Hyman) si diletta alla batteria, ma canta in un gruppo di nome Sniper che prova nello scantinato della galleria d'arte della madre di Joey, in Queens Boulevard; Johnny Ramone (John Cummings) suona il basso con i Tangerine Puppets, insieme al chitarrista Tommy Ramone (Tamás Erdélyi); Dee Dee Ramone (Douglas Glenn Colvin) ha già avuto le proprie esperienze, definite da lui stesso 'brutte', con altri gruppi.
Dee Dee si ricordava di un giorno in cui andò a vedere Joey con gli Snipers in un concerto a Manhattan dove c'erano anche i Suicide.
Tommy suona poi con i Butch, con Jeff Salem alla voce e Monte Melnick, che anni dopo diventerà il tour manager dei Ramones, al basso; con loro suona anche Harry, il batterista dei Dorian Zero. Melnick entrerà successivamente nei Thirty Days Out, gruppo country con cui registrerà due album nei primi anni settanta. Lo scioglimento dei Thirty Days Out porta Melnick a diventare socio di Tommy, che gestisce una sala prove sulla 20ª Strada, il Performance's Studio, vicino al Max's Kansas City. Dopo lo scioglimento dei Tangerine Puppets, Johnny e Tommy restano sempre in contatto e Tommy si meraviglia continuamente del fatto che il suo amico non faccia parte di alcuna rock band, dato il suo carisma e la sua forte personalità. Poco dopo Tommy si compiacerà di ricevere una telefonata in cui Johnny lo avvisa dell'acquisto di una chitarra Mosrite blu per lui e di un basso Dan Electro per Dee Dee, che nel frattempo ha conosciuto il futuro chitarrista del gruppo. E fissarono un appuntamento per formare una band. Joey venne chiamato grazie a Dee Dee, il quale dopo averlo visto in concerto era rimasto affascinato dal suo stile.
Si incontrano a casa di Johnny, con Dee Dee, Tommy, Joey ed un altro ragazzo, Richie Stern, seconda chitarra, che presto abbandonò la scena perché non riusciva a stare al passo con gli altri, ma che fu da allora conosciuto come Ritchie Ramone. Il 30 marzo del 1974 i Ramones ottengono il loro primo ingaggio al Performance's Studio, grazie a Tommy e Monte Melnick. Spediscono loro stessi i volantini pubblicitari; formazione su indicazione di Tommy: Johnny alla chitarra, Joey alla batteria e Dee Dee al basso ed alla voce; biglietto: due dollari; spettatori: una trentina circa, nonostante adesso decine e decine di persone più o meno famose sostengano di essere stati presenti all'evento. Al secondo concerto non andò nessuno.
Monte Melnick è abbastanza arrabbiato per il risultato molto scarso ottenuto, ma acconsente comunque al proseguimento delle prove. Intanto il gruppo suona anche le canzoni scritte da Joey molto tempo prima, come Here Today, Gone Tomorrow e I Don't Care; secondo Dee Dee Ramone, divenne lui il cantante "perché conosceva le parole". Ma la versione di Tommy è un'altra ed è collegata al fatto che Dee Dee non riusciva a cantare ed a suonare contemporaneamente e che diventava rauco dopo poche canzoni. Con Joey alla voce, manca solo il batterista. Ci furono mesi di inutili audizioni infruttuose perché si presentarono solo ragazzi che sapevano suonare la batteria con uno stile heavy metal che non era quello che Joey, Dee Dee e Johnny stavano cercando. Un giorno non venne nessuno e così gli altri membri della band chiesero a Tommy di provare a suonare con la batteria. Tommy si convinse così a diventare il percussionista del gruppo, lasciando il ruolo di primo manager del gruppo, inventando il suo stile di batteria del 4/4, dettando così il ritmo delle canzoni che Joey e Dee Dee stanno scrivendo. È sempre stato Tommy a capire che Joey sarebbe stato meglio come prima voce. La prima canzone è stata Judy Is a Punk, scritta presso lo scantinato della galleria d'arte della madre di Joey, in Queens Boulevard, dove la band inizialmente provava.
Il gruppo iniziò a farsi conoscere come The Ramones ed ogni componente scelse Ramone come cognome d'arte per dare maggior compattezza, come veri fratelli senza esserlo. È quasi certo che l'idea sia stata di Dee Dee, che si ispirò allo pseudonimo usato da Paul McCartney durante la prima tournée in Scozia, Paul Ramone, anche se alcune fonti affermano che si facesse chiamare Paul Ramon. L'identità del gruppo era rafforzata dal look, identico per tutti: giubbotti di pelle nera, jeans stracciati, t-shirt e scarpe da ginnastica.
Generalmente, chi è alle prime armi inizia arrischiando reinterpretazioni di gruppi già famosi. Ma le capacità tecniche dei Ramones erano talmente limitate da rendere impercorribile questa strada. Suonarono dunque, sin dall'inizio, brani scritti da loro stessi ed adatti ai loro limiti, con testi spesso autobiografici, oppure ironici, divertenti e privi di significati politici.
Il concerto successivo alla disastrosa prova al Performance's Studio si tenne il 16 agosto 1974 al CBGB's-OMFUG (Country Blue-Grass Blues - Other Music For Umplifiting Gourmandizers), più o meno Altra musica per aspiranti ghiottoni), un locale al 315 di Bowery Street a Manhattan, inaugurato nel dicembre 1973 e che diventò in breve la mecca per tutti i gruppi emergenti di New York, assieme al Max's Kansas City. La prima serata al CBGB's dei Ramones fu organizzata da Tommy, alla batteria da poche settimane; suonarono anche i Blondie (all'epoca si chiamavano ancora Angel and the Snake), e i Savage Voodoo Nuns. Il gruppo non si sentiva pronto, ma lo show andò bene.Legs McNeil, il futuro cofondatore della rivista Punk (nel 1976), era presente al concerto e descrisse così il loro show:
Il locale poteva contenere al massimo un centinaio di persone, ma quella sera non erano più di una decina. Il gruppo tornò al CBGB's anche più di una volta alla settimana, fino alla fine dell'anno. Dallo scarso pubblico, inizialmente composto più o meno dal barista, dal suo cane e da qualche avventore, si passò al 'tutto esaurito', con la presenza tra il pubblico di personaggi come Andy Warhol e menzioni ammirate di star già affermate come Lou Reed. Ma le esibizioni continuarono ad essere sempre brevissime: la band, dopo aver esaurito i pezzi a disposizione, ricominciava dall'inizio una, due, tre volte. Capitava che si fermassero a discutere e litigare tra loro e dopo il «One, two, three, four» di Dee Dee che ognuno iniziasse un pezzo diverso.
La fama dei Ramones continuò a crescere ed arrivò il momento di suonare fuori dal CBGB's. Il battesimo del fuoco avvenne al Palace Theatre di Waterbury, nel Connecticut, come spalla non prevista di Johnny Winter. Il pubblico non conosceva i Ramones, e soprattutto non conosceva il loro tipo di musica. Quello fu il primo di una serie di concerti difficili e terribili, con un pubblico ostile. Ma dal settembre 1975 in poi, alcune testate autorevoli come Rolling Stone ed il Village Voice si accorsero di loro, e iniziò l'uscita di recensioni positive anche da parte di chi li aveva snobbati. I Ramones iniziarono a farsi un nome.
Nel settembre del 1975 i demo di Judy Is A Punk e di I Wanna Be Your Boyfriend furono incisi ai 914 Studios, in compagnia di Marty Thau, futuro manager dei New York Dolls e fondatore dell'etichetta discografica Red Star, per cui registrarono anche i Suicide. Thau sapeva che il quartetto era già stato visionato dalla Sire Records e prese contatto con Craig Leon. A Leon le incisioni piacquero, e le fece immediatamente ascoltare anche a Seymour Stein: i possibili dubbi sulle capacità del gruppo svaporarono in cinque minuti. La decisione di incidere il primo album era presa: i Ramones firmarono il contratto con la Sire Records, di Seymour Stein e Richard Gottehrer. Seymour però non era contento che nella canzone Today Your Love, Tomorrow The World ci fosse la frase "I'm a nazy baby". Chiese alla band di cambiare il passaggio ma i Ramones rifiutarono perché non volevano compromettersi. Neanche Stein insistette molto, perché considerava la Sire Records come una etichetta discografica che non imponeva restrizioni. Il 2 febbraio del 1976 s'iniziò quindi la registrazione di Ramones
Le registrazioni di Ramones furono concluse il 19 febbraio del 1976 con un budget di soli 6.000 $.Presentato nel mese di aprile dello stesso anno e pubblicato il 23, nel corso della prima settimana vendette più di cinquemila copie, raggiungendo la posizione numero 111 nella US Album Chart. Comprendeva già molti dei loro pezzi forti, come Blitzkrieg Bop, Beat on the Brat e Judy is a Punk.
L'album fece la gioia dei formalisti; il mixaggio era semplice, ma indovinato: un ritmo di batteria minimale (su ambedue i canali) forniva la struttura di base per i testi, cantati mangiando le parole (al centro); il basso scandiva sia la melodia, sia le impercettibili variazioni del ritmo (a sinistra) ed il suono della chitarra (a destra) non era altro che una distorta trama ritmica.
Marc Bell, batterista dei Voidoids, descrisse così l'album in un'intervista, dopo che lo aveva sentito per la prima volta:
Dice il critico musicale Jon Savage:  Le recensioni sono molto buone, ma a parte l'impatto iniziale, le vendite non risultarono proprio clamorose e a causa della reputazione della band molti promoter erano ancora riluttanti ad organizzare concerti per loro. L'impatto fu molto più grande in Inghilterra, dove l'album raggiunse il numero uno delle classifiche di vendita dei dischi di importazione, anche grazie ai passaggi regolari sullo show serale di Radio 1 di John Peel. Un critico inglese li saluta come «i salvatori del rock 'n' roll».
L'album successivo, Leave Home, fu pronto in pochissimo tempo, e venne pubblicato nel gennaio del 1977. Ma si rivelò un grande album nelle intenzioni, meno nella sostanza; pur contenendo alcuni dei migliori pezzi mai scritti dal gruppo, risultò piuttosto carente in fase di produzione, colpa forse anche di Tommy Bongiovi (un cugino di Jon Bon Jovi), il nuovo produttore, che poco aveva a che spartire con quel suono così granitico. A testimonianza dell'estrema validità del materiale, è bene ricordare che quando il gruppo propose dal vivo i pezzi contenuti in Leave Home, il risultato fu grandioso.
I Ramones si ritagliarono uno spazio molto importante nella scena del periodo, il che li costrinse a darsi una veste più professionale, cercando di ridurre al minimo tutti gli screzi fra i membri; i tour si fecero sempre più intensi e frenetici ed aumentò il tempo passato in viaggio da un posto all'altro, «sempre in furgone», come ha ricordato Eddie Vedder dei Pearl Jam in occasione del discorso di investitura per l'ingresso dei Ramones nella Rock and Roll Hall of Fame. Il 21 agosto del 1977 iniziarono le registrazioni del terzo album, Rocket to Russia, che completò la cosiddetta 'trilogia dei Ramones'. Il terzo album è considerato quello più riuscito dal punto di vista tecnico: un vinile che consentì al gruppo di entrare nella Top-50 degli Stati Uniti.
La fama dei Ramones cominciò a crescere notevolmente oltreoceano, soprattutto in Inghilterra, grazie ad una serie di concerti effettuati a partire dal 4 luglio 1976 (i quali saranno fonte d'ispirazione per vari gruppi punk inglesi, come i Clash, i Sex Pistols, i Damned, i Buzzcocks ed i Pretenders).
Dopo l'ultima esibizione inglese al Rainbow Theatre di Londra il 31 dicembre 1977 che portò alla registrazione dell'album live It's Alive, il gruppo inaugurò il 1978 con un grande concerto a casa loro, al Palladium di New York. La maggior parte della critica era ormai convinta, ma c'era ancora qualcuno che sembrava non farsi impressionare troppo; una recensione sul 'New York Time' definì i Ramones "uno scherzo di cui la gente si stancherà molto presto".
Non vi è alcun dubbio sul fatto che i concerti dal vivo giochino un ruolo determinante per la fama della band. Ma gli ingaggi rimasero ancora troppo bassi e la maggior parte dei guadagni dovette essere reinvestita in nuove attrezzature. Il 'salario' pro capite ammontava a circa centoventicinque dollari alla settimana, ma la tossicodipendenza di Dee Dee ne costava cento al giorno. In questo periodo cominciò a crescere anche l'invidia più o meno palese nei confronti dei Sex Pistols, i quali sembravano riscuotere maggior successo, vendendo più dischi e guadagnando molto di più dei Ramones.
I concerti dal vivo rappresentavano una tappa fondamentale nella storia del gruppo, ma andare in tournée era molto faticoso e Tommy iniziava a sopportare di malgrado questa situazione soprattutto perché non veniva considerato un vero Ramone.
Tommy aveva uno stile di vita troppo distante dagli altri membri della band: era una persona molto più tranquilla.
Lui stesso si vedeva da una parte come un passeggero dentro il furgone con cui giravano il mondo, non considerato e schernito, invece dall'altra si vedeva con grandi prospettive per un'attività di produttore musicale, attività che gli è sempre interessata e piaciuta.
Dopo aver registrato It's Alive e definito il mixaggio, Tommy decise di dedicarsi unicamente al ruolo di co-produttore, abbandonando la batteria il 4 maggio 1978. Venne sostituito da Marky Ramone (Marc Bell), chiamato nella band da Johnny perché lo conosceva già e per lui era un batterista eccellente. A proposito dell'abbandono di Tommy, Dee Dee disse:  In pochissimo tempo Marky fu pronto e le registrazioni di Road to Ruin iniziarono poco dopo, con Tommy nel ruolo di produttore. L'intenzione della band era quella di fare un album che riuscisse ad ottenere un buon successo commerciale.
Road to Ruin presentò inaspettate aperture acustiche ed una reinterpretazione di Needles and Pins, canzone scritta da Sonny Bono e Jack Nitzsche per i Searchers. I commenti della critica sono però discordanti. Scott Isler, su 'Trouser Press' parla di «disco blasfemo, che segna la caduta dei Ramones», mentre Robert Christgau del 'Village Voice' lo definisce «opera della maturità». Il pubblico accolse discretamente l'album, le cui prime mille copie erano su vinile giallo.
Tommy di quest'album disse che se non fosse riuscito ad ottenere un buon successo, i Ramones non sarebbero mai riusciti a vendere. La casa discografica però faticava a venderlo e non riuscì ad ottenere il successo sperato.
L'album End of the Century uscì nel gennaio del 1980 ed ancora oggi è forse l'album più controverso della band e quello più odiato dai fan. Le chitarre taglienti c'erano ancora; Phil Spector, il nuovo produttore, le "lucidò" un po' di più scontrandosi con il suo Wall of Sound e diede loro una nuova musicalità per poter ottenere un maggior successo commerciale. La rivista 'Time' lo decretò miglior disco dell'anno ed End of the Century divenne l'album più venduto per il quartetto di New York, raggiungendo la posizione numero 44 nelle classifiche statunitensi.
Per Johnny fu un incubo l'intro iniziale di chitarra di Rock 'n' Roll High School: Phil Spector glielo fece rifare molte volte non ritenendolo adeguato, nell'ordine di 50-60 volte.
Johnny fu più volte sul punto di abbandonare la sala di registrazione ma alla fine decise di rimanere e di completare l'album.
End of the Century rappresenta la tipica musica pop punk che Joey ha sempre amato. Johnny non era invece soddisfatto dell'album: per lui il suono della band doveva rimanere il più possibile simile e fedele a quello del primo album della band, Ramones. Di quest'album disse:Ma i cambiamenti in questo periodo non furono solo musicali. I rapporti fra i componenti si fecero piuttosto tesi, a causa soprattutto della forte personalità di Johnny che cercò fin dall'inizio di colmare il vuoto lasciato da Tommy.
Dopo End of the Century i Ramones entrarono in una sorta di crisi di identità. I tempi erano cambiati: si cominciò ad assistere ad un continuo cambio generazionale delle punk-band storiche, solo i Clash erano sulla cresta dell'onda grazie ad un album come London Calling, mentre cresceva una folta schiera di gruppi new wave. La crisi dei Ramones proseguì anche nel corso del 1981, anno in cui fu pubblicato l'ennesimo album, Pleasant Dreams, un lavoro molto incerto anche per via di una produzione sbagliata. Secondo la critica, mancava completamente un filo conduttore e quella potente melodia che li caratterizzava fino ad End of the Century. Nessun brano riesce ad uscire dalla mediocrità. Le reazioni della stampa furono pessime ed il gruppo ne risentì tantissimo. Johnny rimase molto colpito, ma quello che lo preoccupava maggiormente era la direzione in cui stava andando la band, con il rischio di perdere il rispetto dei fans e di parte della critica così faticosamente conquistato. Le tensioni fra i membri della band aumentano, soprattutto fra Joey e Johnny, le quali culminarono nella canzone The KKK Took My Baby Away.
Il KKK si riferisce all'orientamento politico di Johnny, noto repubblicano (mentre Joey era democratico), che lo portò a dare una connotazione autoritaria, quasi militare alla band.
Johnny all'inizio tradiva la sua ragazza di allora per vedere Linda, l'ex ragazza di Joey.
Quando voleva vedere una delle ragazze, era solito scusarsi con il fatto che doveva visitare suo zio a Filadelfia.
Johnny alla fine sposò Linda, e di conseguenza le sue relazioni con Joey divennero molto tese, arrivando ad una totale incomunicabilità.
La produzione del disco successivo venne affidata a Richie Cordell ed a Glen Kolotkin; nel 1983 uscì Subterranean Jungle, che mostrò un piccolo passo nella direzione giusta.
Ma a causa dei suoi abusi alcolici, che avevano portato la band a saltare un concerto, Marky fu allontanato ed al suo posto arrivò Richie Ramone (Richard Reinhardt).
Mentre il gruppo era impegnato nell'inserimento del nuovo batterista, nell'agosto del 1983 durante una lite con Seth Macklin della band Sub Zero Construction, Johnny fu colpito da un calcio alla testa e ricoverato in ospedale, dove subì un delicato intervento chirurgico. Il gruppo fu costretto a fermarsi. Il chitarrista tornò solo qualche mese più tardi con il cranio completamente rasato e per diverso tempo portò un cappellino da baseball.
Questo incidente ricompattò i Ramones, che iniziarono anche a portare le rispettive compagne in tour, con non pochi problemi. La ritrovata fiducia ed una nuova ventata di creatività riportarono nuovamente i membri del gruppo in sala d'incisione, dove ritrovarono Ed Stasium e Tamás Erdélyi (Tommy Ramone) alla produzione. Nel 1984 uscì Too Tough to Die, il quale è considerato come: Per la prima volta, dai testi traspare anche un certo impegno politico che denota una crescita fino a quel momento tenuta ai margini della loro musica. Jim Faber del 'New York Daily News' definisce Too Tough to Die come il disco dei Ramones più ricco di emozioni dai tempi di Road to Ruin, ed uno dei dischi più belli dell'anno.
Il nome dell'album e dell'omonima canzone (Troppo duro per morire) deriva dall'incidente occorso a Johnny, che mise in serio pericolo la sua vita.
L'album Animal Boy uscì nel 1986 e ricevette grandi riconoscimenti; vinse il premio "New York Music Award" come miglior album e come miglior singolo, con la canzone My Brain Is Hanging Upside Down (Bonzo Goes to Bitburg); il singolo Something To Believe In, sfiorò l'Oscar come miglior video clip, superato solo da Sledgehammer di Peter Gabriel. Il videoclip inizia con un certo Ken Senomar (Ramones letto al contrario) che spiega che cos'è il Ramones Aid; in pratica, si trattò di una presa in giro di Hands Across America, grande evento caritatevole dell'epoca, del quale tutti i più grandi artisti erano desiderosi di far parte; nel video è possibile vedere i Ramones che cantano tenendosi per mano ai loro amici, tra i quali B-52's, Afrika Bambaataa, Cheap Trick, Ted Nugent, Sparkes, X e Circle Jerks.
Sulle colonne del "New York Times", Jon Pareles accoglie con favore Animal Boy. Disse Joey: Dai tempi dei It's Alive, questo è l'album che secondo molti esperti è meritevole di maggior attenzione, anche se non sono mancate le critiche, come quella di Robert Christgau sul "Village Voice".
My Brain Is Hanging Upside Down (Bonzo Goes to Bitburg) doveva originariamente essere intitolata Bonzo Goes to Bitburg nella release americana, ma il chitarrista
Johnny Ramone, repubblicano, insistette perché My Brain Is Hanging Upside Down fosse il titolo principale e che il termine Bonzo Goes to Bitburg che ricollegava al presidente Ronald Reagan ed a una sua discussa visita ad un cimitero di soldati tedeschi a Bitburg, nell'ovest della Germania, fosse scritto fra parentesi.
Per promuovere Animal Boy prese il via un altro tour, che si rivelò tra i migliori della carriera del quartetto di New York. Non venne a mancare però il tempo per scrivere nuovo materiale, che confluì di lì a poco nell'ennesimo album. Nel settembre del 1987 uscì Halfway to Sanity, contenente canzoni che gli stessi Ramones giudicarono eccellenti. Secondo Joey si tratta del loro miglior disco di sempre; per Johnny invece è inferiore solo a Rocket to Russia.
Anche se per la maggior parte della critica le cose stavano diversamente; l'album viene ritenuto qualitativamente inferiore ad Animal Boy, superbo solo in qualche episodio, come I Wanna Live e Bop `Til You Drop. Mancano comunque canzoni-faro come nell'album precedente. Per la prima volta il gruppo si trovò in compagnia del giovane produttore Daniel Rey, reclutato per l'occasione da Johnny per poter risparmiare sulle spese.
Daniel Rey è un altro prodotto del mondo-Ramones. In un'intervista dichiara che all'età di quattordici anni un suo amico gli portò una serie di dischi nuovi, tra cui Uriah Heep, Head East, Dictators e Ramones; dopo aver notato la copertina del primo album dei Ramones ascoltò il disco e rimase sorpreso: nessun assolo ed una elevata velocità d'esecuzione, come i New York Dolls. Il giovane Daniel ascoltò anche gli altri dischi, ma dopo un po' non fu in grado di ascoltare nient'altro: tutto ad un tratto la sua collezione di dischi era diventata obsoleta. Daniel Rey, oltre a fare il produttore, è già stato anche coautore di numerose canzoni, lavorando soprattutto in coppia con Dee Dee.
Poco prima dell'uscita dell'LP Halfway to Sanity, Richie lasciò il gruppo poiché non era considerato membro della band a tutti gli effetti, dal momento che non riceveva soldi per la vendita del merchandise.
In tutta fretta venne chiamato a sostituirlo Elvis Ramone (Clem Burke), già batterista dei Blondie. Il suo stile però non riuscì a stare dietro alla velocità del gruppo e così rimase solo per due concerti, alla fine del mese di agosto del 1987. Il suo posto fu preso un'altra volta da Marky Ramone (Marc Bell), richiamato da Johnny Ramone dopo un periodo di disintossicazione dall'alcool.
Era tornato più in forma che mai e continuò a suonare nella band fino allo scioglimento.
Nel 1988 uscì la raccolta ufficiale Ramones Mania, segno inequivocabile di una discreta notorietà a livello mondiale; i Ramones non potevano più essere considerati alla stregua di un gruppo punk «che non andrà oltre il primo LP».
Nello stesso periodo si manifestò ancora più intensamente la sbandata di Dee Dee per il rap; i fans temevano che uno dei fondatori potesse uscire dal gruppo; la critica non accolse con favore gli "esperimenti" di Dee Dee e Joey si affrettò a dire che, nonostante le sue digressioni musicali, il bassista fosse impegnatissimo nella composizione delle canzoni per l'LP successivo.
Nel 1989 i Ramones pubblicarono Brain Drain, prodotto da Bill Laswell, noto per aver lavorato con P.I.L., Motörhead e Iggy Pop. L'album uscì in concomitanza con il tour italiano e con la versione italiana del film basato sul romanzo Pet Sematary di Stephen King Cimitero vivente. Dee Dee e Daniel Rey scrissero la canzone trainante del film, l'omonima Pet Sematary, come omaggio allo stile di King, spesso «musicale» secondo il bassista. Lo stesso Daniel Rey era il chitarrista che eseguì il riff di chitarra che caratterizza l'intro del pezzo e che si ripete durante il brano. Secondo il noto DJ newyorkese Howard Stein, grandissimo fan dei Ramones, Pet Sematary risulta essere addirittura fenomenale, la «miglior canzone dell'anno».
Ma alla fine del tour di Brain Drain, nel luglio del 1989, una sciagura si abbatté sul gruppo: Dee Dee decise di abbandonare i Ramones e di iniziare una nuova carriera rap senza di loro, adottando il nome di Dee Dee King. Dee Dee uscì dal gruppo, ma non dalla sfera dei Ramones, dato che in seguito continuò a scrivere canzoni per loro.
L'uscita di scena dello storico bassista colse un po' tutti di sorpresa. Johnny vide l'uscita di Dee Dee come una cosa ormai certa da molto: Dee Dee aveva lasciato la moglie Vera da un mese e questo poteva essere una delle cause. Disse:  Relativamente all'uscita di scena di Dee Dee, anche Joey dice la sua: Cause a parte, restava sempre un problema di grande importanza: sostituire uno dei pilastri portanti. Dopo numerose audizioni, la scelta cadde su C.J. Ramone (Christopher Joseph Ward). Si trattava di un vero e proprio pezzo mancante di un puzzle, un giovane Dee Dee che se non trovato avrebbe rischiato di mettere a rischio la sopravvivenza musicale dei tre punk-rocker rimasti. C.J. era nei marines e venne chiamato da un amico di un amico di un amico che suonava in una band con il fratello di Johnny Ramone. Venne informato sul fatto che i Ramones stavano facendo delle audizioni alla ricerca di un bassista. Questo amico gli disse di andare a provare. C.J. rispose che non suonava il basso da due anni ma alla fine si convinse a togliere la polvere dal suo basso e ad andare Manhattan alla 25ª strada a provare in studio. Presso lo studio suonò alla presenza degli altri membri dei Ramones I Wanna Be Sedated ed altre canzoni e quelli gli fecero alcune domande. Qualche giorno dopo venne chiamato da Marky Ramone che gli disse d'imparare qualche altra canzone e di tornare a provare in studio. Quando tornò nello studio suonò altre canzoni alla velocità dei concerti live e venne presentato ad altre persone (tra cui Arturo Vega, il creatore del logo della band) per vedere cosa ne pensavano. Da questo momento però C.J. per il corpo dei marines diventò un disertore perché non poteva lasciare il servizio militare senza darne comunicazione ai suoi superiori. Venne così arrestato e dovette trascorrere vari giorni in prigione. Durante una di queste giornate ricevette una telefonata da Johnny Ramone, il quale gli chiese in quanto tempo avrebbe risolto la faccenda. C.J. rispose che avrebbe risolto il tutto in uno o due mesi. Johnny gli disse di "prendersi il suo tempo" e di non cacciarsi più nei guai perché adesso aveva un lavoro.
Nell'autunno del 1990 Dee Dee venne arrestato assieme ad altre venticinque persone durante una retata al Washington Square Park (al Greenwich Village di New York), mentre stava comprando una piccola dose di droga; il New York Post pubblicò una foto dove Dee Dee appariva coperto di tatuaggi. Due settimane dopo, venne pubblicato un altro articolo sul New York Post: quella volta Dee Dee fu sorpreso in un bagno di un night club e fu cacciato fuori. Dopo questi avvenimenti, Joey dichiarò al Boston Phoenix che avrebbe augurato a Dee Dee tutto il bene possibile, ma nessuno lo avrebbe mai più voluto nella band.
Nel 1990 uscì il video Lifestyles of the Ramones, che comprendeva tutti i loro video, compresa la versione integrale di Psycotherapy, ed un'intervista curata da George Seminara alla band. Successivamente, uscirono anche le raccolte All the Stuff (And More!) Volume 1 e Volume 2, che raccoglievano i primi quattro LP della band, oltre ad alcune demo e brani live.
La popolarità del gruppo tra i fans era rimasta intatta e molti gruppi, vecchi e nuovi, iniziarono a tributare loro manifestazioni di stima: i Soundgarden chiesero a Johnny di presentarli in una memorabile serata al Madison Square Garden di New York con i Guns N' Roses; i Motörhead dedicarono addirittura ai Ramones una canzone, R.A.M.O.N.E.S..
Nel corso del 1991 fu pubblicato anche il primo dei tantissimi tributi ai Ramones, Gabba Gabba Hey. Sempre nel 1991 uscì il secondo album dal vivo, Loco Live, registrato durante il tour europeo. Come omaggio a Sergio Leone, ad Ennio Morricone ed agli spaghetti-western in generale, il concerto iniziò con Ecstasy of Gold, colonna sonora del film Il buono, il brutto, il cattivo.
Il live fu pubblicato in una doppia versione, sia per quanto riguarda la veste grafica, sia per quanto riguarda il contenuto; il secondo album dal vivo è anche l'ultimo disco registrato per la Sire; gli LP successivi vennero incisi per la Radioactive Records, che già nel 1992 pubblicò il nuovo album Mondo Bizarro, il primo in studio senza Dee Dee. Da rilevare che C.J. si dilettò anche come cantante in Main Man e Strength to Endure, composte da Dee Dee e da Daniel Rey, i quali scrissero anche quella che è da molti ritenuta come una delle canzoni non-violente più belle ed armoniose del gruppo, Poison Heart, la quale raggiunse la posizione numero 6 nella Billboard Modern Rock Tracks. Al disco parteciparono anche Vernon Reid dei Living Colour e Flo & Eddy, famoso duo americano degli anni sessanta. L'album viene considerato un punto di svolta per la grande carica che si sviluppa nel disco ed attorno al gruppo; la presenza di Dee Dee nel giro si fa sentire ed è eloquente; l'ex bassista aveva ritrovato la salute fisica e la tranquillità, aveva smesso di bere e di fare uso di droga, grazie anche all'aiuto di Marky e di Johnny.
Nel 1992 la rivista musicale "Spin" classificò i Ramones (The Fast Four) al secondo posto assoluto della speciale classifica delle cinquanta migliori rock 'n' roll band di tutti i tempi, secondi solo ai Beatles (The Fab Four), e davanti a Led Zeppelin, Bob Marley e Rolling Stones. Bella è la motivazione della rivista: «il punk esiste a causa della falsa assunzione secondo la quale i Ramones possono essere imitati». Sull'onda di questi riconoscimenti ed attestati di stima, il gruppo iniziò la realizzazione di un'iniziativa che progettava da tempo, vale a dire un intero LP di cover; l'album Acid Eaters uscì nel 1993 con le scelte più disparate: The Who, Bob Dylan, Jefferson Airplane, Rolling Stones, Beach Boys ma ottenne scarse vendite.
Nel 1993 prese il via l'ennesimo tour mondiale, che portò i Ramones in Messico, in Brasile ed in Argentina, dove ad accoglierli c'erano decine di migliaia di fans che resero stracolmi gli stadi dove suonarono. Ma una voce insistente iniziò a farsi strada, quella dello scioglimento del quartetto.
C.J. Ramone durante un'intervista per il film-documentario End of the Century: The Story of the Ramones ha spiegato il motivo dello scioglimento:
Nel 1995 fu pubblicato il nuovo album. Il titolo, ¡Adios Amigos!, non lasciò scampo ai fans. Originariamente non era certo che fosse l'ultimo: l'unico avvenimento che poteva impedirlo era che l'album vendesse molto, cosa che non fece, anche se raggiunse la posizione numero 148 nella Billboard 200.
L'album si apre con una bella versione di I Don't Want to Grow Up di Tom Waits, a cui seguono dodici brani di alto rilievo che fanno impallidire i detrattori dei Fast Four e rendere ancora più amara la loro uscita di scena per le migliaia di fan sparsi per il mondo. Come in altri casi, anche questa volta l'album contiene una piccola "perla"; nella versione per il mercato statunitense è presente, come traccia nascosta alla fine del CD e non menzionata in alcuna parte dell'album, la canzone Spider Man, cover della colonna sonora dell'omonimo cartoon.
Dopo uno storico concerto a Rio de Janeiro dove i Pearl Jam chiesero ed ottennero il permesso di aprire il loro set, una dichiarazione di Johnny fece cadere gli ultimi dubbi:
Nel 1996 uscì l'ennesimo live, Greatest Hits Live, contenente anche due tracce registrate in studio, R.A.M.O.N.E.S. dei Motörhead e Any Way You Want It dei Dave Clark Five.
Il 6 agosto 1996 i Ramones tennero il loro ultimo concerto dal vivo, (raggiungendo l'incredibile primato di 2.263 concerti) al Palace di Los Angeles, accompagnati per l'occasione da qualche illustre ospite: Lemmy Kilmister dei Motörhead, Lars Frederiksen e Tim Armstrong dei Rancid, Eddie Vedder dei Pearl Jam, Chris Cornell e Ben Shepherd dei Soundgarden e Dee Dee Ramone.
Subito dopo lo scioglimento, Johnny appese la chitarra al chiodo; Joey si dilettò per un po' come DJ in una stazione radiofonica newyorkese e si concentrò sull'album da solista, Don't Worry About Me, uscito postumo; Marky e C.J. fondarono quattro band diverse: Marky Ramone and the Intruders prima e Marky Ramone & the Speedkings dopo, C.J. fondò i Los Gusanos prima, e i Bad Chopper poi, ma entrambi i progetti non ebbero la stessa solidità dei fast four, da qui la scelta di Marky di girare il mondo, passando anche per l'Italia, come batterista di altre bands storiche del punk come i Misfits (con i quali è stato in Italia per ben due volte tra il 2002 e il 2003), i Queers (estate 2007) o anche da solista (2008, 2009 e 2010). Dee Dee invece, insieme allo stesso Marky, formò i The Ramainz, band con cui suonò fino al 2002, anno della sua morte.
Durante il 1997 viene pubblicata in VHS la registrazione dell'ultimo concerto, We're Outta Here!, svoltosi al Palace di Los Angeles.
Nel 1998 viene pubblicata una VHS, Ramones - Around the World, in cui sono presenti vari spezzoni di concerti live.
Il 15 aprile 2001 muore Joey Ramone, per un linfoma, ad un mese circa dal suo cinquantesimo compleanno. Il tributo che la città di New York rende ad uno dei suoi artisti più importanti è memorabile. Il 19 maggio 2001, in quello che avrebbe dovuto essere il giorno del suo compleanno, si tiene all'Hammerstein Ballroom il Joey Ramone Birthday Bash, uno show atto a ricordarlo, con la presenza, tra gli altri, di Danny Fields, Richard Hell, Hilly Kristal (proprietario del CBGB's), Allan Arkush (regista del film dove i Ramones sono protagonisti, Rock 'n' Roll High School), Legs McNeil e John Holmstrom (di "Punk"), Cheap Trick, Debbie Harry (Blondie), Damned e di Uncle Floyd.
La partecipazione è massiccia (si è parlato di tremila headbangers). Ma la commozione raggiunge i massimi livelli quando Little Steven legge e commenta un documento del Congresso degli Stati Uniti dove la figura di Joey viene riconosciuta come una delle più importanti icone del rock 'n' roll e dove si proclama il 19 maggio "Joey Ramone Day". L'iniziativa è stata preparata da Gary Ackerman, membro del Congresso degli Stati Uniti d'America e rappresentante del Quinto Distretto di New York. Ackerman ha indicato come Joey sia stato l'ideatore di una rivoluzione musicale e culturale, nonché un pioniere del punk rock. Alla signora Charlotte, madre di Joey, viene donata la bandiera americana, che venne sventolata a Washington il 15 maggio in onore di Joey. All'uscita dall'Hammerstein Ballroom i partecipanti hanno potuto ammirare l'Empire State Building illuminato con i colori della bandiera americana, il più imponente tributo di New York ad uno dei suoi eroi. Ma le celebrazioni in onore di Joey non si esauriscono nel corso del 2001. Il 26 gennaio 2002 il New York City Community Board (il Municipio di New York) intitola una piazzetta a Joey: l'angolo tra la East Second Street e Bowery Street nell'East Village, a pochi passi dal leggendario CBGB's, diventa "Joey Ramone Place", proprio vicino al celebre muro contro il quale fu scattata la foto per la copertina del primo album dei Ramones. Le celebrazioni ufficiali si tengono il 30 novembre 2003, alla presenza di Alan Jay Gerson del Primo Distretto di New York e di Margarita Lopez del Secondo Distretto di New York.
A differenza del cantante, Dee Dee ha almeno la soddisfazione di poter vedere i Ramones entrare ufficialmente nella Rock and Roll Hall of Fame il 18 marzo 2002, anche se pochi mesi dopo, il 5 giugno, muore anche lui per overdose di eroina.
Il 12 settembre 2004 si tiene all'Avalon di Los Angeles un concerto tributo alla band per il trentesimo anniversario dalla fondazione (immortalato nel film-documentario Too Tough to Die: a Tribute to Johnny Ramone).
Il 15 settembre 2004 muore, nella sua casa di Los Angeles, Johnny Ramone, a causa di un tumore alla prostata, diagnosticato nel 2000. Personaggio dal carattere molto forte e dal grande senso di autodisciplina, Johnny è stato l'elemento catalizzatore dei Fast Four ed il mediatore tra le diverse personalità a volte molto esuberanti e portate all'autodistruzione.
Il 28 settembre 2004 viene pubblicato il DVD Ramones: Raw che comprende svariati video di concerti live, presi dalla libreria personale di Marky Ramone.
Il 14 gennaio 2005, nel corso di una cerimonia al Santa Monica Blvd di Hollywood alla quale hanno partecipato diverse star, viene scoperto un cenotafio dedicato a Johnny. Il cenotafio si trova all'Hollywood Forever Cemetery, a Los Angeles, vicino a quello eretto in onore di Dee Dee. La moglie di Johnny, Linda Cummings, presiede la cerimonia durata un paio d'ore ed alla quale partecipano C.J. Ramone, Tommy Ramone e molti amici del defunto chitarrista, come Eddie Vedder dei Pearl Jam, Rob Zombie, Vincent Gallo, John Frusciante e Nicolas Cage. Il cenotafio, realizzato dall'artista Wayne Toth, mostra Johnny mentre suona la sua Mosrite e riporta le seguenti parole:
Il 15 marzo 2005 è stato pubblicato su DVD il film-documentario End of the Century: The Story of the Ramones del 2003, il quale ripercorre buona parte della storia della band.
Il 15 settembre 2005 è stato aperto a Berlino il primo museo sulla band. Ha avuto un inizio travagliato, dovuto ad una localizzazione non ottimale, la quale ha portato alla difficile decisione di chiudere il museo per svariati mesi. Nei primi giorni di ottobre del 2008, è stato riaperto. Adesso si trova vicino ad AlexanderplatzNel 2006 viene rimasterizzata la versione VHS di We're Outta Here! in DVD.
Il 2 ottobre 2007 viene pubblicato dalla Rhino Records il doppio DVD live It's Alive 1974-1996 che comprende oltre 100 tracce live della band durante tutta la carriera.
È presente anche qualche brano del concerto che si è tenuto a Londra al Rainbow Theatre il 31 dicembre 1977, meglio conosciuto come quello in cui si è registrato l'album live It's Alive, considerato uno dei migliori album live della storia della musica.
C.J. Ramone, con la sua band, i Bad Chopper, e con l'aiuto del produttore Daniel Rey, ha pubblicato un album omonimo il 1º novembre 2007.
Sempre nel 2007, la band entra nella Long Island Music Hall of Fame, ottenendo il Long Island Sound Award. Quattro anni dopo, nel febbraio 2011, hanno ricevuto un Grammy Award alla carriera.L'11 luglio 2014, Tommy Ramone, batterista della formazione originaria, è morto nella sua casa del Queens, all'età di 62 anni, per una neoplasia maligna dell'albero biliare.
Dee Dee Ramone (1951-2002) (Douglas Glenn Colvin) - basso e voce d'accompagnamento (1974-1989)
Richie Ramone (1957) (Richard Reinhardt): batteria e voce d'accompagnamento (1984-1987)
C.J. Ramone (1965) (Christopher Joseph Ward): basso e voce d'accompagnamento (1989-1996)
Nel 1997 a quattro specie di trilobiti vennero dati nomi ispirati ai membri della band: Mackenziurus johnnyi, M. joeyi, M. deedeei e M. ceejayi.
Durante il primo concerto della band in Inghilterra il 4 luglio 1976, i Ramones incontrarono dei fans che facevano musica: erano dei membri dei Sex Pistols e dei Clash. Durante quest'incontro Paul Simonon disse che i Clash non avevano ancora fatto nessun concerto perché non si sentivano abbastanza bravi.
Johnny Ramone gli rispose: Dopo due giorni i Clash tennero il loro primo concerto.
Sempre durante quel concerto, i Damned erano presenti e da lì a due giorni tennero anche loro il loro primo concerto.
Oltre ai Clash ed i Damned si pensa che i Ramones abbiano ispirato anche altre band della prima ondata di gruppi punk inglesi come i Sex Pistols, i Buzzcocks, i Pretenders ed altri ancora.
Invece, i primi concerti della band in California hanno ispirato il primo punk californiano, influenzando band come Black Flag, Descendents, The Germs, i Dead Kennedys, i Bad Religion, ed i Social Distortion.
Per Stephen Thomas Erlewine di All Music Guide Danny Fields, il primo tour manager, in un'intervista per il film-documentario End of the Century: The Story of the Ramones, ha spiegato perché i Ramones hanno influenzato così tanti gruppi:
Varie band spesso si vestono come i Ramones e propongono delle loro cover. Tra queste vanno citate gli Screeching Weasel ed i The Queers.
Nel 2004 si è svolto all'Avalon di Los Angeles un concerto tributo alla band (immortalato nel film-documentario Too Tough to Die: a Tribute to Johnny Ramone) per il trentesimo anniversario della fondazione del gruppo.
Sul palco si sono succeduti nomi molto importanti del punk tra cui Henry Rollins dei Black Flag, Steve Jones dei Sex Pistols, Tim Armstrong dei Rancid, Brett Gurewitz dei Bad Religion ed altri ancora.
Billie Joe Armstrong ha dichiarato che probabilmente senza i Ramones i Green Day non sarebbero neanche esistiti ed ha chiamato suo figlio Joey in onore di Joey Ramone.
Tré Cool dei Green Day ha chiamato sua figlia Ramona sempre in onore a Joey, suo idolo.
Nel 2003 è stata creata una compilation tributo ai Ramones, We're a Happy Family - A Tribute to Ramones, composta da vari artisti tra cui Metallica, The Offspring, Rancid, Red Hot Chili Peppers e KISS.
Lemmy Kilmister, per i suoi Motörhead, ha scritto una canzone dal titolo R.A.M.O.N.E.S. (contenuta nell'album 1916), per omaggiare il gruppo punk. Il brano è stato nuovamente registrato per apparire come bonus track nell'album della band, Kiss of Death (2006).
La canzone dei The Human League Things That Dreams are Made Of (dall'album del 1981 Dare) riporta nel testo i nomi Johnny, Joey, Dee Dee.
Lo spiazzo alle spalle del CBGB è stato intitolato a Joey Ramone dopo la sua morte.
Lo show di animazione Maledetti scarafaggi include un trio di scarafaggi dal nome "Joey", "Marky" e "Dee Dee".
Il sito web HomestarRunner.com contiene un personaggio vestito come i Ramones nel cartoon The House That Gave Sucky Treats.
Corin Tucker, cantante e chitarrista del gruppo Sleater-Kinney ha scritto una canzone intitolata I Wanna Be Your Joey Ramone.
La band street punk Casualties ha dedicato la canzone Made in N.Y.C a Joey Ramone e in generale ai Ramones, nel ritornello infatti vengono citati due delle frasi simbolo legate ai Ramones quali Gabba Gabba Hey e Hey ho! Let's go!, vengono inoltre citate canzoni come Blitzkrieg Bop e Teenage Lobotomy, oltre che ad altri chiari riferimenti alla band.
La band svedese Psychopunch ha dedicato la canzone Here Today dell'album Pleasure Kill ai Ramones ed in particolare a Joey e Dee Dee.
Il gruppo argentino degli Attaque 77 si è formato proprio grazie all'influenza che i Ramones hanno avuto su alcuni giovani di Buenos Aires
Il gruppo punk olandese de Heideroosjes nell'album del 1998 Smile...you're dying ha inciso un pezzo dal titolo Ode to the Ramones
Nel documentario "Bowling a Columbine" (2002) di Michael Moore, è stata inserita nei titoli di coda la celebre canzone What a Wonderful World di Louis Armstrong, interpretata da Joey Ramone e contenuta nel suo album solista Don't Worry About Me, uscito dopo la sua morte nello stesso anno del documentario. In questo pezzo suona anche Marky Ramone.
Il logo dei Ramones, creato da Arturo Vega, deriva dal Sigillo Ufficiale del Presidente degli Stati Uniti con alcune modifiche: un ramo di melo al posto dell'ulivo e con l'aquila che stringe al posto delle frecce del Sigillo una mazza da baseball. Inoltre originariamente sul rotolo dell'aquila era presente Look out below, ma poi il messaggio fu sostituito con Hey, ho! Let's Go!.
Un membro precedente, Ritchie (seconda chitarra), lasciò il gruppo prima della prima incisione (nessun legame con il batterista Richie Ramone). In un disegno all'interno del libretto dell'album Rocket to Russia si legge, su una lapide, "Here lies Ritchie Ramone", ovvero "Qui giace Ritchie Ramone".
A Berlino è stato aperto un museo dedicato ai Ramones. Ha avuto un inizio travagliato, dovuto ad una localizzazione non ottimale, la quale ha portato alla difficile decisione di chiudere il museo per svariati mesi. Recentemente, nei primi giorni di ottobre del 2008, è stato riaperto. Adesso si trova vicino ad Alexanderplatz
Agli Mtv Awards 2001, a pochi giorni dalla morte di Joey, Bono dichiarò: «Without the Ramones many bands have never got started, certainly us» («Senza i Ramones molte band non sarebbero mai nate, [tra queste] sicuramente noi»).
I Ramones compaiono nella puntata "L'orsetto del cuore" della quinta stagione de I Simpson quando vengono ingaggiati per suonare al compleanno di Montgomery Burns. Suonano Happy Birthday e concludono dicendo: "Vai all'inferno vecchio bastardo!". Questo terrorizza il signor Burns che subito dopo ordina a Smithers di ucciderli, ma li chiama in maniera errata dicendo "fa uccidere i Rolling Stones".
Recentemente il brand di sneakers Vans ha creato una edizione speciale di slip-on dedicate a Johnny Ramone.
Nell'album degli U2 Songs of Innocence è presente un brano tributo a Joey Ramone, The Miracle (of Joey Ramone).
Federico Guglielmi, Le guide pratiche di RUMORE - Punk, Pavia, Apache edizioni, 1994.
 Miles, Gabba Gabba Hey - The Ramones: An Illustrated Biography, Omnibus Press, 1980.
 Vanni Neri e Giorgio Campani, Ramones: Leathers From New York, Nuovi Equilibri, 1998.
 Dee Dee Ramone e Veronica Kofman, Poison Heart: Surviving The Ramones, SAF Pub, 1998.
 Dee Dee Ramone, Veronica Kofman e Legs McNeil, Lobotomy: Surviving The Ramones, Thunder Mouth's Press, 2000.
 Jari-Pekka Laitio-Ramone, Heaven Needed A Lead Singer: Fans Remember Joey Ramone, 2002.
 Dee Dee Ramone, Legend Of A Rock Star: The Last Testament Of Dee Dee Ramone, Thunder Mouth's Press, 2003.
 Dee Dee Ramone e Veronica Kofman, Blitzkrieg Punk - Sopravvivere ai Ramones, 2006.
 Jim Bessman, Ramones: La biografia ufficiale, Arcana, 2007, ISBN 88-7966-437-9.
 Steven Blush, American punk hardcore, Milano, Shake, 2007, ISBN 978-88-88865-33-1.
 Ramones, su Discografia nazionale della canzone italiana, Istituto centrale per i beni sonori ed audiovisivi. 

Nella mitologia norrena, Rán è una divinità del mare, che trascina i nafragati negli abissi del mare con una rete   per affogarli . È la sposa di Ægir e insieme hanno avuto nove figlie, i cui nomi sono Bára, Blóðughadda, Bylgja, Dúfa, Hefring, Himinglæva, Hrönn, Kólga, e Unnr. Il nome di ciascuna di queste fanciulle riflette caratteristiche differenti delle onde dell'oceano.
Le nove figlie di Ràn ed Ægir compaiono brevemente anche nella sigla della serie TV Vikings (una donna con un lungo abito bianco trascina un uomo sott'acqua).

I Rancid sono un gruppo punk rock statunitense, formatosi a Berkeley, California, nel 1991.
Nati inizialmente come pura street punk band, nel corso degli anni hanno spaziato mescolando sottogeneri diversi come ska punk, hardcore punk, pop punk e reggae. Assieme ad altre band come Green Day, blink-182 e Offspring sono annoverati tra i gruppi punk più influenti e di maggior successo degli anni novanta.
La formazione storica della band è costituita da: Tim Armstrong, voce, chitarra, compositore e cofondatore del gruppo, Lars Frederiksen, voce, chitarre e compositore, Matt Freeman, basso, voce d'accompagnamento, chitarra folk e cofondatore del gruppo assieme a Tim Armstrong, e Brett Reed, batteria, sostituito nel 2006 da Branden Steineckert.
Matt Freeman e Tim Armstrong (che, diversamente da quello che alcuni credono, non è parente del cantante e chitarrista dei Green Day Billie Joe Armstrong), amici dal tempo delle scuole elementari che frequentavano entrambi, nella cittadina di Albany, California,, iniziano a suonare insieme ai tempi del liceo, formando nel 1987 un gruppo ska punk che diverrà ben presto seminale nella scena californiana, gli Operation Ivy. La band era formata da Jesse Michaels alla voce, Tim Armstrong (con lo pseudonimo di "Lint") alla chitarra, Matt Freeman (con lo pseudonimo di "Matt McCall") al basso e Dave Mello alla batteria.
Gli Operation pubblicano l'album di esordio nell'88, ma è il loro secondo lavoro, Energy, che li conduce a fama e notorietà. Successivamente a questa pubblicazione, la pressione delle case discografiche major aveva cominciato a farsi sentire: in seguito alle pressioni della EMI Records per firmare un contratto da due album, la band decide di sciogliersi, in quanto l'intento (almeno di allora) degli O. Ivy era quello di rimanere una band locale indipendente.
Dopo la rottura della band nel 1989, Lint e Matt Freeman passano un periodo di crisi, culminato addirittura nel ricovero di Tim a causa di un'intossicazione acuta da alcol; superato il duro periodo Matt torna da Tim per domandargli di ricominciare a suonare insieme. Si arriva così alla fondazione nel 1991 di un nuovo gruppo punk: i Rancid.
Con Matt al basso e Tim alla voce e chitarra, si aggiunge dopo poco il batterista, nonché amico di Armstrong, Brett Reed. Dopo appena due mesi assieme pubblicano, nel 1992, il primo EP da cinque pezzi per un'etichetta discografica di Berkeley, la Lookout! Records, label che aveva già sotto contratto gli Operation Ivy.L'EP cattura l'attenzione di Brett Gurewitz e della sua etichetta Epitaph Records rifondata qualche anno prima e che già pubblicava i lavori dei NOFX e di altre band, che ben presto metterà sotto contratto la band garantendogli ottime condizioni economiche e totale libertà creativa. Con la Epitaph esce nel 1993 l'album omonimo Rancid. L'album, puntato unicamente verso un grezzo street punk, non ottiene un successo clamoroso nonostante che del singolo Hyena venga anche girato un video; dopo la pubblicazione del disco, per un breve periodo partecipa come secondo chitarrista Billie Joe Armstrong dei Green Day; tuttavia Billie Joe rinuncia dopo pochi live e perciò per il secondo album la band si mette alla ricerca di un soggetto che possa fare al caso loro; trovato poi in Lars Frederiksen (nativo della vicina Campbell, per un periodo membro dei britannici U.K. Subs). Frederiksen con la sua band, gli Slip, aveva suonato insieme ai Rancid ed infatti già nel 1992 aveva ricevuto un'offerta da parte di Armstrong e compagni che aveva declinato per dedicarsi al suo progetto, salvo poi accettare l'anno successivo dopo lo scioglimento del gruppo.
Nel 1994, con Lars e Tim alle voci e chitarra, pubblicano il loro secondo lavoro ancora per la Epitaph, Let's Go, ed il video di Salvation, singolo trainante, entra nella playlist di MTV. Questo pezzo assieme ad altri come Nihilism e Radio verrà annoverato tra i brani cult della band e colonna sonora del punk anni novanta. I fan amanti dei suoni più grezzi e duri hanno considerato Let's Go il migliore lavoro della band; si tratta ovviamente di un parere soggettivo a seconda del sottogenere favorito dai fan, perché come già detto, nella loro storia i Rancid cambiarono più volte volto musicale. L'album vende comunque molto bene divenendo velocemente disco d'oro attirando le attenzioni delle major, tra cui anche l'etichetta Maverick Records di Madonna sulla band, che però rimane fedele alla Epitaph. Il 6 agosto del 1996 poi, Tim e Lars si esibiscono all'ultimo show dei Ramones, suonando entrambi la chitarra per la canzone 53rd & 3rd insieme alla band.Lars canta anche la parte originariamente cantata da Dee Dee Ramone.
Sull'onda del successo di Let's Go, diventato disco d'oro, i Rancid come detto sono tentati da numerose major per firmare un contratto ma senza successo: il gruppo rimane comunque fedele alla Epitaph che li ha lanciati anche per poter mantenere una maggior libertà artistica.
Nel 1995 esce ...And Out Come the Wolves, che nonostante rappresenti il primo cambiamento musicale (dallo street punk grezzo degli esordi all'aggiunta di elementi ska punk, che renderà il tutto più orecchiabile) venderà benissimo, e sarà l'album di maggior successo della band californiana. Le vendite supereranno Let's Go, come il singolo di punta Time Bomb supererà la vecchia Salvation in molte classifiche internazionali; nel 2004 l'album diventa disco di platino solo negli USA ed anche uno dei maggiori successi commerciali della Epitaph Records insieme a Smash degli Offspring e Punk in Drublic dei NOFX. Durante il "...Wolves Tour", la band partecipa anche al Lollapalooza 1996.
L'album uscirà più o meno contemporaneamente ad altri lavori punk di grande successo all'epoca e sarà il terzo per vendite dopo Smash degli Offspring e Dookie dei Green Day, che nel periodo di maggior esplosione della seconda ondata punk hanno ottenuto vendite record.
Nel 1998 il nuovo album Life Won't Wait è pronto ad uscire: i Rancid si aspettano molto da questo lavoro, avendo continuato il cambiamento verso lo ska e le sonorità reggae-jamaicane, iniziato con l'album precedente ed ora evoluto e perfezionato. Ma le loro aspettative vengono deluse, perché la stampa che pareva tanto interessata a loro, snobba l'album, in quanto rivelatosi molto diverso dai precedenti e dallo stile con cui i Rancid si erano resi famosi; oltretutto anche con meno influenze punk. I Rancid reagiscono chiudendosi in una specie di mutismo generale e smettono di farsi fotografare o intervistare per riviste e giornali; dopo una breve collaborazione con la serie televisiva South Park, per la quale incidono il brano "Brad Logan", utilizzato come colonna sonora, nell'estate del 2000 pubblicano, con pochissima pubblicità, il secondo album omonimo Rancid, che rappresenta un totale abbandono (seppur temporaneo) dei leggeri ska e reggae a favore di un hardcore punk in your face e arrabbiatissimo mai testato prima. Famosi i brani Let Me Go e GGF. Il disco verrà considerato una manna dal cielo da tutti quei fan che avevano considerato il gruppo in piena decadenza fin da ...And Out Come the Wolves, a causa delle sonorità ska aggiunte; tuttavia le vendite saranno lontanissime dal secondo e terzo album, certificati come disco d'oro e di platino. Nel frattempo Armstrong fonda, assieme al rapper Rob Aston e al batterista Travis Barker, un gruppo parallelo ai Rancid, i Transplants, che hanno ad oggi pubblicato due album e si sono sciolti nel 2005; poco dopo Lars lo imiterà fondando i Lars Frederiksen and the Bastards.
Nel 2001 La BYO Records (Better Youth Organization) propone alla band di pubblicare uno split con i NOFX: Tim suggerisce di reinterpretarsi delle canzoni a vicenda, e così la band registra al West Beach Recorders di Hollywood, California (lo studio di Gurewitz e Donnell Cameron) sei cover della band di Fat Mike, mentre i NOFX fanno lo stesso con sei pezzi dei Rancid. Il risultato, Byo Split Series / Volume III, viene pubblicato dalla B.Y.O. agli inizi del 2002.
 Il 2002 segnerà il primo periodo di forte crisi morale della band, nonché il secondo nella vita di Tim Armstrong; Joe Strummer, idolo e amico di Tim che aveva anche pubblicato i suoi lavori con i Mescaleros con la Hellcat Records di proprietà di Tim, muore in quell'anno a poco più di cinquant'anni; Tim viene tra l'altro lasciato dalla giovane moglie, anch'essa musicista punk: Brody Dalle, cantante dei Distillers. Come se non bastasse, muore disgraziatamente Robert, fratello di Lars: a lui sono dedicate Otherside e Sxunx and Punx. Come si è detto, questa è stato un periodo di profonda crisi morale, ma non artistica: anzi, queste traumatiche esperienze ispirano la band fino a portarla a pubblicare un nuovo disco che sarebbe anche potuto non uscire mai; fortunatamente il gruppo è riuscito ad andare avanti e a riprendersi; Il 2003 vede così la pubblicazione di Indestructible, il disco segna un ritorno del gruppo, ripercorrendo tutte le sonorità già sperimentate nei precedenti lavori: dallo ska di Red Hot Moon all'hardcore punk di Out of Control.
Il disco è visibilmente il più ispirato nella storia della band per quanto riguarda i testi. L'album racconta proprio del modo in cui il gruppo ha superato la crisi, le vicende che la succedono e precedono e la domanda su come hanno fatto a uscirne. Questa la spiegazione che si dà Tim tra un brano e l'altro:
L'album comunque otterrà vendite migliori ai due precedenti grazie ai tre singoli Fall Back Down, Red Hot Moon e Tropical London; sarà l'album più discusso del gruppo ottenendo qua e là recensioni molto contrastanti, nonché il primo a non essere pubblicato per la Epitaph bensì per la Hellcat Records di proprietà proprio di Tim Armstrong, e distribuito dalla Warner. Proprio questo contratto di distribuzione attraverso una major farà storcere il naso a molti fan che hanno sempre creduto nell'indipendenza della band.
Nel 2004 ...And Out Come the Wolves viene certificato dalla RIAA come disco di platino.Nel 2005 al bassista Matt Freeman viene diagnosticato un tumore al cervello, fortunatamente rivelatosi poi benigno; nello stesso anno il bassista fonda un suo progetto parallelo, i Devil's Brigade. Nel 2006 lo storico batterista della band Brett Reed lascia il gruppo per motivi pressoché sconosciuti e viene sostituito da Branden Steineckert, che a sua volta aveva appena lasciato i The Used. Nel frattempo i componenti si dedicano ai loro progetti paralleli: Lars con i Lars Frederiksen and the Bastards produce il secondo album e lo stesso fa Tim con i Transplants. Matt Freeman prende parte a un tour dei Social Distortion come bassista di supporto. Il 13 aprile 2006 il gruppo annuncia che si sarebbe riunito per un tour nel luglio dello stesso anno. Annunciano anche la pubblicazione di un DVD live alla fine dei concerti programmati; la pubblicazione di tale lavoro non è però ancora avvenuta, e risulta incerta.
Nel frattempo iniziano a girare le voci sul settimo album studio della band e sulla data della sua pubblicazione. Dapprima si pensava che sarebbe stato pubblicato entro la prima metà del 2007, ma dalle ultime indiscrezioni sembra che l'uscita sia stata posticipata nel 2008.. Secondo alcune fonti la band starebbe registrando il prossimo album per tre settimane, a partire dalla fine di febbraio 2008, presso la sala di registrazione Skywalker Ranch di George Lucas.
Intanto i membri del gruppo continuano la propria attività uno separato dall'altro: Tim riesce a pubblicare un album da solista, A Poet's Life, pochi mesi dopo l'uscita del suo secondo lavoro coi Transplants. Lars Frederiksen è invece meno fortunato: durante la terza data a Montréal del tour nell'agosto 2006, ha un collasso sopra il palco. In quel periodo assumeva molti antibiotici a causa di problemi respiratori e del naturale stress causato dalla frequenza dei concerti. Il gruppo deve sospendere l'esibizione nonché annullare le quattro date successive. Dopo l'inconveniente il tour tuttavia riprende e prosegue regolarmente.
Terminato il tour, il dicembre 2007 vede due pubblicazioni tanto attese: il primo album di foto del gruppo, pubblicato l'8 dicembre, e la prima compilation, intitolata B Sides and C Sides, pubblicata quattro giorni dopo, e contenente molti brani mai prima inclusi in nessun album, tra i quali spicca anche materiale di non trascurabile valore.
Era originariamente attesa per il giugno 2008 la pubblicazione del settimo album studio della band (con Branden Steineckert per la prima volta alla batteria), tuttavia, anche a causa del lunghissimo tour intrapreso dalla band durante il 2008, l'album viene pubblicato solamente un anno dopo. Il 3 febbraio 2009, infatti, i Rancid annunciano sul loro sito ufficiale che il mixaggio del nuovo album è stato ultimato da Brett Gurewitz e che probabilmente il lavoro sarebbe uscito durante la primavera del 2009, cosa che si avvererà; i Rancid hanno inoltre annunciato che nella prossima estate si uniranno ai Rise Against per un tour nel Nord America.
Il nuovo disco, che si intitola Let the Dominoes Fall, è uscito il 2 giugno. Last One to Die, singolo estratto dall'album in uscita, è disponibile per il download digitale dal 7 aprile sul MySpace del gruppo.Nel corso del 2011 la band ha fatto un breve tour negli USA a supporto dei Blink-182 e successivamente ha iniziato le registrazioni dell'ottavo album studio con Brett Gurewitz che si pensava venisse pubblicato nel 2012 durante il ventesimo anno di attività del gruppo.
In realtà nel corso di quest'anno la band ha pubblicato un album split con i Cock Sparrer ed ha registrato il primo nuovo brano dopo 3 anni, brano intitolato "Fuck You", che è stato in un primo momento reso disponibile gratuitamente nel loro sito internet e successivamente incluso nella compilation Oi! This is Streetpunk, Volume Two, pubblicata il 12 dicembre 2012.
Nello stesso anno la band ha pubblicato con l'etichetta Pirates Press Records Rancid Essentials, una consistente raccolta di precedenti album per celebrare il ventesimo anniversario, che contiene tutti gli album ufficiali della band compreso il loro omonimo EP dal 1992 al 2009.
Successivamente, il 6 febbraio, 2013, la band ha pubblicato sul suo profilo Facebook una foto dagli studi di registrazione e comunicato quindi l'inizio dell'incisione dell'ottavo album. L'uscita dell'album è stata poi confermata dal batterista Branden Steineckert che nel mese di dicembre 2013 ha rivelato che il nuovo album si chiamerà Honor Is All We Know; la data di pubblicazione dell'album, viene originariamente fissata il 10 giugno 2014, per poi rimanere incerta per alcuni mesi, fino alla definitiva uscita dell'album il 27 ottobre 2014.
Il tema più ricorrente nelle canzoni dei Rancid è la vita di strada: specialmente nel primo album, anche grazie a un'atmosfera cupa conferita dal basso, il gruppo parla dei rapidi e fugaci amori degli sbandati, di furti e spesso si lascia andare in lunghe descrizioni di squallidi quartieri di periferia, descrizioni che culminano spesso con l'affermazione che nel tutto c'è qualcosa che non va (Lock Step & Gone); altro tema comune sono i viaggi che spesso lasciano perplesso o sembrano non portare ad alcuna meta, visibili in canzoni come Memphis o Journey to the End of the East Bay; riflessioni personali e talvolta profonde non sono rare, in canzoni come The 11th Hour.
Per quanto riguarda le influenze, nel primo periodo di vita il gruppo è ispirato fortemente dal punk britannico, dal punto di vista sia musicale, per quanto riguarda strutture e parti vocali dei brani (ritornelli e cori in particolare), che dal punto di vista testuale e visivo, improntato ad un ribellismo di sinistra e ad un look aggressivo basato su borchie e creste, tipiche dello street punk di ispirazione britannica. Da ...And Out Come the Wolves in poi, invece, sembra che il gruppo abbia "scoperto" i Clash, e sia loro ispirato moltissimo in dischi come Life Won't Wait, tanto che sono stati spesso definiti tra i maggiori eredi di Joe Strummer e co.. Tra i vari punti di contatto con la storica band inglese da ricordare l'uso di due prime voci e due chitarristi (le voci si alternano da canzone a canzone: Tim Armstrong e Lars Frederiksen come Joe Strummer e Mick Jones), il ruolo di grande importanza ritmica e melodica delle linee di basso. Si può notare infatti, che come nel caso dei The Clash, anche i Rancid si avvicinarono in seguito a sonorità più colte e sperimentali, con influenze esterne al punk, di origine spesso caraibica come ska e reggae. Non a caso, Life Won't Wait viene spesso considerato la risposta dei Rancid a London Calling. Inoltre la somiglianza può essere notata anche tramite gli accenni rock & roll in diversi brani, ribadendo la forte influenza tramandata dal punk rock anni settanta, al contrario della maggior parte del punk rock americano dell'epoca. Da segnalare che i Rancid appaiono nel video del brano di Joe Strummer and the Mescaleros "Redemption Song" (cover di Bob Marley), pubblicato postumo dopo la morte del cantante inglese.
Oltre ai Clash ed ai Ramones, sono ritenute band che hanno avuto influenza per i Rancid: The English Beat, Madness, Minor Threat, The Specials, Sex Pistols, Black Flag, Nirvana, ALL e The Specials.
I Rancid sono comunque anche una band che ha raggiunto un'elevata notorietà ed influenza nel campo musicale punk rock; insieme a Green Day, The Offspring e blink-182 sono considerati la più popolare band del punk revival. Tra le principali band che vengono annoverate tra i loro emuli figurano: Good Charlotte, Simple Plan, Balzac, Killradio, The Flatliners, The Living End, Whole Wheat Bread, The Briggs, Static Thought,
The Heart Attacks, The HollowPoints, The SmashUp, Time Again, J-Ax, Society's Parasites.
Oltre alle band direttamente influenzate dai Rancid, vanno ricordate quelle che sono nate sull'onda del rinnovato entusiasmo verso lo stile ska punk (o third wave of ska), come No Doubt, Goldfinger, Dance Hall Crashers e Sublime, ed anche i gruppi preesistenti che hanno però iniziato a presentare sonorità simili allo ska come NOFX e Less Than Jake.
Nella nota compilation di musica punk Give 'Em the Boot, costituita da sei dischi, un DVD e prodotta dalla Hellcat Records, i Rancid sono l'unico gruppo ad essere presente in ciascun disco insieme ai Dropkick Murphys, scoperti e prodotti da Lars Frederiksen. Vi sono entrate anche alcune canzoni dei Devil's Brigade.
Nel 1996 hanno aiutato nella stesura del pezzo I Wanna Riot, per la colonna sonora del film Beavis & Butt-Head alla conquista dell'America.
Nel 1996, all'interno del DVD Give 'Em the Boot DVD, è apparsa una versione di No Fun di Iggy Pop in collaborazione con i Rancid.
Nel 2000 i Rancid hanno collaborato con il cantante reggae Buju Banton, alla realizzazione del pezzo Misty Days contenuto nell'album Unchained Spirit. Il brano è anche apparso in Give 'Em the Boot II in una versione diversa e meno tendente al reggae.
Nel 2003, su richiesta di Johnny Ramone, partecipano alla creazione di un album tributo ai Ramones, We're a Happy Family, suonando la canzone Sheena Is a Punk Rocker.
Nel 2003 Out of Control è stata inclusa nella colonna sonora del videogioco Need for Speed: Underground.
Nel 2004 Fall Back Down è stata inclusa nella colonna sonora del videogioco Tony Hawk's Underground 2.
Nel 2004 Tim Armstrong partecipa ad un concerto tributo alla band punk dei Ramones per il trentesimo anniversario della fondazione della band (immortalato nel film-documentario Too Tough to Die: a Tribute to Johnny Ramone) insieme a Henry Rollins dei Black Flag, Steve Jones dei Sex Pistols, Brett Gurewitz dei Bad Religion, Eddie Vedder dei Pearl Jam ed altri ancora.
Nel 2006 Salvation è stata inclusa nella colonna sonora del videogioco Guitar Hero II.
Verso la fine del 2006, la band ha reso disponibili registrazioni live ufficiali dal proprio sito internet. I brani disponibili sono registrati in formato MP3 e FLAC.
Stefano Gilardini. Cento dischi ideali per capire il punk. Editori Riuniti, 2005. ISBN 978-88-359-5655-6.
Federico Guglielmi. Grande enciclopedia rock: [1950, 1960, 1970, 1980, 1990, 2000]. Firenze, Giunti Editore, 2002. ISBN 978-88-09-02852-4.
Federico Guglielmi. Punk e hardcore. Firenze, Giunti Editore, 1999. ISBN 978-88-09-21788-1. pp. 119–120.
(EN)  Martin C. Strong. The Essential Rock Discography. Edimburgo/New York, Cannongate, 2006. ISBN 1-84195-860-3. p. 901.
(EN)  Peter Buckley. The Rough Guide to Rock. Londra/New York, Rough Guides, 2003. ISBN 1-84353-105-4. p. 850.
(EN)  Holly George-Warren, Patricia Romanowski Bashe, Jon Pareles. The Rolling Stone Encyclopedia of Rock & Roll. New York, Fireside, 2001. ISBN 0-7432-0120-5. p. 804.
(EN)  Leigh Ann DeRemer. Contemporary Musicians. Profiles of the People in Music. Volume 29. Farmington Hills, Thomson/Gale, 2000. ISBN 978-0-7876-3254-0.
(EN)  Carl Culpepper. ...And Out Come the Wolves. Milwaukee, Hal Leonard, 1997. ISBN 0-7935-7242-8.
(EN) Sito ufficiale, su rancidrancid.com. URL consultato il 25 maggio 2004 (archiviato dall'url originale il 10 marzo 2011).

Il Rangers Football Club, conosciuto semplicemente come Rangers o Glasgow Rangers (fuori della Scozia), è una società calcistica scozzese con sede nella città di Glasgow, militante in Scottish Premiership.
Affiliata alla Scottish Football Association (SFA), la squadra ha preso parte a 118 dei 122 campionati di prima divisione scozzese disputati fino ad oggi. Il club è andato incontro al fallimento nel 2012: entrato in liquidazione il 14 giugno di quell'anno, ha venduto tutti i suoi cespiti ad una nuova società, la The Rangers Football Club Ltd di Charles Green, per la somma di cinque milioni e mezzo di sterline (circa sette milioni di euro), configurando così la cessione del ramo d'azienda e preservando la storia e l'identità del club; l'affiliazione dei Rangers alla SFA è stata confermata a condizione di un anno di sospensione del calciomercato. La squadra originaria è entrata in liquidazione il 31 ottobre 2012 ed è ripartita dal più basso livello del calcio scozzese professionistico, la Scottish League Two (quarta divisione scozzese).I Rangers sono il club più titolato a livello scozzese e internazionale vantando un palmarès composto da 116 trofei (119 contando anche i campionati inferiori). Con 54 trionfi nel proprio campionato risulta essere la squadra con il maggior numero di titoli nazionali in tutto il panorama mondiale, oltre a 33 trionfi nella Coppa di Scozia e 27 nella Coppe di Lega, anch'esso un record. Detengono inoltre il primato di treble nazionali con 7 affermazioni nella loro storia (1949, 1974, 1976, 1978, 1993, 1999 e 2003). I Rangers sono stati il primo club britannico a raggiungere una finale del torneo UEFA e hanno vinto la Coppa delle Coppe UEFA nel 1972 dopo avere già raggiunto la finale in due occasioni: nel 1961 e nel 1967. Una terza finale in Europa è stata quella relativa alla Coppa UEFA 2008, arrivata dopo l'eliminazione nella fase a gironi della Champions League dello stesso anno, dove circa 200.000 sostenitori si recarono a Manchester, pur essendo la finale contro lo Zenit di San Pietroburgo in realtà vista da circa 44.000 spettatori allo stadio City of Manchester. Con la vittoria della Scottish Premier League nel 2005, i Rangers hanno conquistato il 51º titolo nazionale della loro storia (prima squadra al mondo a riuscire in questa impresa), motivo per cui sulle maglie da gioco lo stemma del club è sormontato da cinque stelle, ognuna delle quali rappresenta 10 campionati vinti. Insieme ai rivali cittadini del Celtic forma la cosiddetta Old Firm del calcio scozzese, uno dei derby più antichi e più intensi nel calcio mondiale.
Il club venne fondato nel febbraio 1872 dai fratelli Peter e Moses McNeil, da William McBeath e da Peter Campbell. I fondatori decisero di chiamarlo Rangers dal nome di una squadra inglese di rugby. La prima partita della neonata squadra fu giocata contro il Callander Football Club e si concluse 0-0. Secondo alcuni, tuttavia, la vera data di fondazione del Rangers sarebbe stata il 1873, anno in cui si ebbe il primo meeting annuale del club e vennero eletti i primi membri.
A piccoli passi, ma progressivamente, la squadra crebbe e già nel 1876 Moses McNeil divenne il primo giocatore dei Rangers a vestire la maglia della nazionale scozzese per un'amichevole contro il Galles. Nel 1877 e nel 1879 i Rangers arrivarono alla finale della Coppa di Scozia, entrambe le volte persa contro il Vale of Leven. Del 1888 è, invece, il primo di oltre 370 derby cittadini contro il Celtic, perso per 2-5, che diede origine alla Old Firm. Il 1890 vide i Rangers tra i fondatori della Lega Calcio scozzese e l'anno successivo li vide campioni nazionali a pari merito del Dumbarton, squadra contro la quale i Rangers pareggiarono 2-2 nell'incontro di spareggio per il titolo dopo che la stagione regolare li aveva visti finire appaiati in testa alla classifica. Nel 1894 arrivò la prima vittoria nella Coppa di Scozia, al termine della finale vinta per 3-1 contro i rivali del Celtic. Precedentemente, quando la Lega Calcio scozzese ancora non era stata costituita, i Rangers giocarono anche nella Coppa d'Inghilterra, della quale raggiunsero nel 1887 la semifinale, poi persa contro l'Aston Villa.Gli ultimi quattro anni del secolo videro i Rangers aggiudicarsi due Coppe (1897 e 1898) e due titoli di campione di Scozia (1899 e 1900) consecutivi. Il campionato 1898/99, in particolare, è degno di nota perché la squadra vinse tutte le 18 partite in calendario.Fino a quel momento la squadra non aveva una struttura societaria definita, come pure neppure un allenatore: fu proprio nel 1899 che il club divenne una società regolarmente registrata e al dirigente addetto all'arbitro William Wilton venne affidato il ruolo di allenatore. Venne anche formato un consiglio d'amministrazione e fu eletto presidente James Henderson.
Sotto la guida di William Wilton - affiancato, in seguito, dal suo vice Bill Struth - la squadra vinse sette titoli nel primo ventennio del nuovo secolo, dal 1901 al 1920. In particolare, quest'ultimo titolo giunse al termine di una stagione da record: avendo mancato di riconfermarsi campioni nel 1919, i Rangers affrontarono il torneo successivo decisi a riprendersi il primo posto, e lo ottennero alla fine di un campionato in cui segnarono 106 goal in 42 incontri. Wilton non fece in tempo, tuttavia, a godersi l'ennesimo trionfo perché morì nel maggio del 1920 a causa di un incidente in barca, cosa questa che portò Struth alla guida della squadra per 34 stagioni consecutive, fino al 1954: in quel periodo l'ex braccio destro di Wilton portò nella bacheca dei Rangers 18 titoli di campione scozzese, 10 Coppe di Scozia e anche 2 Coppe di Lega, dando al club anche il primo treble scozzese nel 1948/49.
Bill Struth lasciò l'incarico di allenatore nel 1954 dopo il double di un anno prima e il suo posto fu preso da Scott Symon, il terzo allenatore in 55 anni di storia societaria dei Rangers. Symon rimase per 13 stagioni alla guida della squadra, nel corso dei quali la condusse fuori dai confini del Regno Unito con risultati anche di rilievo: l'UEFA aveva, infatti, istituito nel 1955 la Coppa dei Campioni e, nel 1960, la Coppa delle Coppe. A fronte, quindi, dei sei titoli nazionali (1956, 1957, 1959, 1961, 1963 e 1964) e delle cinque Coppe di Scozia (1960, 1962, 1963, 1964 1966), nonché l'ennesimo treble campionato / Coppa di Scozia / Coppa di Lega nel 1964, arrivò anche la prima partecipazione alla Coppa dei Campioni 1956/57, che si risolse in un'eliminazione a opera del Nizza nella terza partita di spareggio agli ottavi di finale. Nel 1959/60 la squadra arrivò fino alla semifinale, perdendo contro l'Eintracht Francoforte con un complessivo 4-12 (1-6 e 3-6), ma nel 1961 fu la prima squadra britannica a raggiungere una finale europea, quella della Coppa delle Coppe, persa con un complessivo 1-4 contro la Fiorentina (0-2 a Glasgow, 1-2 a Firenze). Prima di lasciare l'incarico, Symon guidò i Rangers a un'altra finale di Coppa delle Coppe, quella del 1966/67, persa contro il Bayern Monaco ai tempi supplementari (nella stessa stagione in cui il Celtic vinceva la Coppa dei Campioni).
L'uscita di Symon fu seguita da un breve interregno di Davie White, durato due stagioni prive di successi. Nel 1969 giunse sulla panchina dei Rangers il quinto tecnico della storia del club, Willie Waddell. A lui è legato l'unico successo della squadra fuori dai confini patrii, la Coppa delle Coppe 1971-72 vinta battendo la Dinamo Mosca per 3-2 al Camp Nou di Barcellona, in una finale che vide anche l'invasione di campo di circa 10.000 scozzesi ubriachi a un minuto dalla fine dell'incontro; invasione ripetuta al fischio finale, che impedì la cerimonia di premiazione e che diede vita ad accesi scontri non privi di brutalità con la polizia spagnola. L'invasione costò ai Rangers la squalifica internazionale per due stagioni, poi ridotte a una dall'UEFA, ma anche così la squadra, che aveva fallito per un punto la scalata al titolo nazionale, non poté difendere nella stagione successiva la Coppa vinta.La vittoria europea, comunque, giungeva poco meno di un anno e mezzo dopo il secondo grande disastro di Ibrox del 1971 e fu vissuta come l'uscita da un lungo periodo buio. Poche settimane dopo la vittoria della Coppa delle Coppe Waddell lasciò l'incarico per diventare direttore generale del club, e il suo posto fu preso dal suo ex-braccio destro John “Jock” Wallace jr., figlio d'arte.
Jock Wallace jr., calciatore, tecnico e a sua volta figlio di calciatore, assunse la direzione tecnica della squadra in un periodo fecondo per il club. Nelle sue sei stagioni sulla panchina dei Rangers vinse tre titoli nazionali (1975, 1976 e 1978, l'ultimo dei quali ottenuto nel campionato riformato a 10 squadre con doppia andata e un ritorno). Il campionato del 1975 interruppe una serie di nove titoli consecutivi vinti dagli eterni rivali del Celtic, che già avevano avuto modo di collaudare la tenuta dei Rangers sotto la guida di Wallace nella sua stagione d'esordio, risultando sconfitti nella finale di Coppa di Scozia 1972/73 per 3-2. A Wallace si devono anche il terzo e quarto treble del club, rispettivamente nel 1976 e nel 1978, anno in cui, inaspettatamente e senza alcuna spiegazione, il tecnico si dimise. Grazie, tuttavia, al gran raccolto di successi del decennio quasi al termine, i Rangers divennero il club più titolato di Scozia. Il posto di Wallace fu preso da uno dei protagonisti di quel periodo, l'ex calciatore John Greig.
Ai primi due turni della Coppa dei Campioni 1978/79 Greig trovò subito delle avversarie difficili, la Juventus e il PSV, che riuscì però a eliminare; il cammino si interruppe ai quarti contro il Colonia, che fece pesare l'1-0 dell'andata e che impose l'1-1 in Scozia per un 1-2 finale che estromise i Rangers dalla Coppa. L'eliminazione europea nascondeva, altresì, l'inizio di una crisi: la squadra perse la testa del campionato scozzese, fino a quel momento condotto senza troppi affanni, e iniziò così un periodo nero che coinvolse i Rangers (in cinque anni di guida tecnica di Greig solo due Coppe di Scozia nel 1979 e nel 1981, e due Coppe di Lega nel 1979 e nel 1982) e, più in generale, tutto il calcio di Glasgow, che coincise con l'ascesa alla ribalta delle - fino ad allora - squadre di secondo piano dell'Aberdeen (vincitore della Coppa delle Coppe 1982/83 contro il Real Madrid) e Dundee Utd. (campione scozzese nel 1983 e semifinalista di Coppa dei Campioni 1983/84, sconfitta dalla Roma con un 2-3 complessivo). Nonostante le Coppe vinte, Greig non riuscì mai a vincere il titolo nazionale e si dimise nel 1983.I Rangers riassunsero Jock Wallace sperando che questi fosse capace di ripetere i successi di dieci anni prima, ma tali speranze vennero deluse. Nonostante la vittoria di due Coppe di Scozia consecutive, nel 1984 e nel 1985, Wallace non riuscì mai a far cambiare passo alla squadra. Durante il campionato 1985/86, quando la squadra scivolò al quinto posto in classifica senza prospettive di miglioramento, Wallace fu licenziato: dall'ultimo titolo vinto erano passati ormai otto anni e due allenatori.
Nel 1986, lo scozzese Graeme Souness, già pluridecorato in Inghilterra con il Liverpool e reduce da un biennio in Italia con la Sampdoria, fece ritorno in patria e fu ingaggiato dai Rangers come giocatore-allenatore. La manovra faceva seguito alla decisione presa dal proprietario del club (lo scozzese residente negli USA Lawrence Marlborough), preoccupato dell'assenza di risultati degli ultimi anni, di mettere pesantemente mano al management societario: già uno dei suoi primi atti era stato quello di insediare alla presidenza del club David Holmes, il cui programma era quello di ingaggiare gli scozzesi di spicco che si erano distinti nel campionato inglese. Souness fu, appunto, uno di essi.
Il ritorno in Scozia di Souness segnò anche il ritorno alla vittoria dei Rangers, che rivinsero subito il campionato alla prima stagione sotto la sua guida, dopo nove anni di assenza al vertice. Il successo fu bissato dalla vittoria in Coppa di Lega, vinta battendo in finale, per l'ennesima volta, il Celtic. David Murray rilevò nel 1988 la proprietà del club da Marlborough e tra i suoi primi atti vi fu la riconferma di Souness come giocatore-allenatore. Questi ripagò la fiducia vincendo due campionati consecutivi. Quelli di Souness furono i primi due di una serie, poi continuata dal suo successore, di nove titoli consecutivi.Nonostante i suoi successi con la squadra, Souness non si integrò mai totalmente nel sistema-calcio scozzese. Bersagliato da numerose sanzioni disciplinari (fu addirittura espulso al suo esordio assoluto nei Rangers il 9 agosto 1986) fu molte volte inibito anche da allenatore.
Souness lasciò i Rangers nel 1991 per tornare al Liverpool: la sua ultima stagione coincise con un campionato vinto all'ultima giornata sul filo di lana battendo a Ibrox i rivali per il titolo dell'Aberdeen.
Walter Smith, che raccolse l'eredità di Souness, vinse subito il titolo nel 1992, quarto consecutivo del club, e l'anno dopo condusse i Rangers a una delle migliori stagioni della sua storia: non solo lo portò al quinto treble, ma giunse a un passo dalla finale della Champions League 1992-93: infatti, per un solo punto, e nonostante i Rangers avessero finito imbattuti la competizione, furono i francesi dell'Olympique Marsiglia a vincere il Gruppo A e ad andare a battere il Milan in finale nella prima edizione del nuovo torneo continentale che soppiantava la vecchia Coppa dei Campioni. L'anno successivo la squadra conseguì il double campionato / Coppa di Lega e mancò il suo sesto treble perdendo la finale di Coppa di Scozia contro il Dundee Utd. Giocatori di spicco arrivarono in quel periodo, tra cui Brian Laudrup e Paul Gascoigne, e Smith guidò la squadra anche alla conquista dei campionati 1995, 1996 e 1997, per un personale di sette titoli consecutivi, che significarono, sommati ai due di Souness, nove per il club e record del Celtic eguagliato. La stagione successiva, l'ultima di Smith alla guida della squadra, vide il tecnico mancare il suo ottavo titolo consecutivo e il decimo dei Rangers. Nel giugno 1998 Smith firmò per l'Everton e, al pari suo, anche diversi giocatori lasciarono il club, tra cui Laudrup, McCoist e Gough.
Per sostituire Walter Smith fu chiamato nel 1998 l'olandese Dick Advocaat, soprannominato "Il Piccolo Generale". Proveniente dal PSV, fu il primo allenatore non scozzese a guidare la squadra. Il suo ingaggio fu visto come l'intenzione, da parte dei vertici societari, di competere con i club europei di alto profilo. Tuttavia, nonostante le cifre investite nella squadra, l'affermazione a livello continentale non arrivò (l'allenatore olandese non riuscì mai ad arrivare oltre gli ottavi di finale delle competizioni europee cui partecipò in quel periodo) e, quando Advocaat lasciò il club, la sua eredità consisté in un passivo di bilancio che menomò finanziariamente i Rangers per alcuni anni: in effetti, il budget messo a disposizione del tecnico olandese fu ingente, se messo a confronto con campagne acquisti precedenti e successive. 36 milioni di sterline (55 milioni di euro) furono impiegati per l'acquisto dei compatrioti Numan e van Bronckhorst, acquisti tutto sommato riusciti, anche se parzialmente vanificati da altri come quello di Andrej Kančelskis, che non rese secondo le aspettative.
In campo nazionale tuttavia Advocaat rispettò le previsioni ottenendo il sesto treble per il club nel 1999 e il double campionato/Coppa di Scozia nel 2000. Tuttavia i metodi di Advocaat, causa di tensioni e divisioni nello spogliatoio, portarono molti giocatori a chiedere di lasciare la società. Dopo una stagione, la 2000/01, priva di risultati e con il Celtic autore del treble, Advocaat decise di lasciare le funzioni da tecnico per mantenere quelle direttive in ambito societario, che tenne per altri 11 mesi fino alle sue definitive dimissioni nel 2002.
Quando Alex McLeish assunse la guida del club nel dicembre del 2001, ben pochi invidiarono la sua posizione, dovendosi egli trovare a guidare la pesante eredità tecnico-finanziaria lasciata da Advocaat, che in pratica si traduceva nell'impossibilità di effettuare un mercato in linea con i propri programmi e nel dover tirare fuori il meglio dei giocatori ricevuti in dote dalla precedente gestione. Quando McLeish si presentò a sorpresa alla conferenza stampa dell'11 dicembre 2001 nelle vesti di manager a fianco di Advocaat la reazione dei tifosi fu tiepida, in quanto videro in ciò il ridimensionamento delle ambizioni del club, a dispetto della buona reputazione che McLeish si era fatto allenando con buoni risultati squadre non di primo piano come l'Hibernian o il Motherwell.
Neppure mancò chi, riferendosi all'esperienza di McLeish come secondo di Alex Ferguson sulla panchina dell'Aberdeen, si chiese se un personaggio così poco legato alle sorti dei Rangers sarebbe stato in grado di gestire la contesa contro i ringalluzziti avversari del Celtic. Il giovane tecnico ebbe modo di far ricredere chi dubitava di lui: nel 2002 vinse subito la Coppa di Scozia, per giunta battendo 3-2 il Celtic con un goal del danese Løvenkrands proprio allo scadere. L'anno successivo, il 2003, i Rangers vinsero a marzo un'altra delle innumerevoli finali contro il Celtic, quella di Coppa di Lega, per 2-1, realizzarono il double a maggio vincendo il titolo all'ultima giornata di campionato in un finale drammatico, che vide il Celtic soccombere solo per una peggiore differenza-reti (+72 contro +73 dei Rangers); infine, una settimana più tardi, completarono il loro settimo treble battendo in finale di Coppa di Scozia il Dundee per 1-0. Il treble coincise anche con il 50º titolo di campione di Scozia, che fece dei Rangers il primo club europeo a tagliare tale prestigioso traguardo.
Tuttavia, gli effetti del dissesto economico lasciato da Advocaat iniziarono a farsi sentire: il calo di risorse finanziarie impose pesanti tagli alle spese, che si concretizzò nella cessione di giocatori anche di successo ma costosi come Lorenzo Amoruso, il nazionale Neil McCann e Barry Ferguson, e nella necessità di rimpiazzarli con giovani di talento ma di basso costo o a parametro zero. Ciò causò un calo di rendimento della squadra, che ebbe come conseguenza la mancata qualificazione dalle Coppe europee; ciò fece pensare che McLeish avesse i giorni contati alla guida della squadra, ma alcuni degli altri acquisti dell'estate precedente, segnatamente il croato Pršo e il francese Boumsong iniziarono, una volta ambientati, a fornire un rendimento eccellente. Arrivarono così la Coppa di Lega a marzo, vinta battendo il Motherwell per 5-1 in finale e, alquanto inaspettatamente, il 51º titolo di campione di Scozia, vinto ancora una volta dopo un testa-a-testa contro il Celtic risolto solo all'ultimo minuto dell'ultima giornata. La stagione successiva fu senza successi, così alla fine di questa McLeish rassegnò le dimissioni, peraltro già annunciate a febbraio.
L'esperienza del francese Paul Le Guen alla guida dei Rangers è, a tutt'oggi, notevole soprattutto per la sua estrema brevità: solo sei mesi, dal luglio 2006 al gennaio 2007. Nonostante una faraonica campagna acquisti con l'ingaggio del sudafricano Dean Furman dal Chelsea, dei francesi William Stanger (poi lasciato libero a febbraio 2007 dal club) e Antoine Ponroy dal Rennes, il ceco Libor Sionko e lo svedese Karl Svensson, i risultati non premiarono l'allenatore: a dispetto dei buoni risultati della Coppa UEFA, in cui i Rangers raggiunsero gli ottavi di finale, la squadra non fu mai in lotta per il titolo nazionale e, dopo numerosi problemi con lo spogliatoio, il 4 gennaio 2007 Le Guen rassegnò le dimissioni da tecnico senza essere mai riuscito a far fare alla squadra un decisivo salto di qualità.
Dopo l'abbandono di Le Guen la stampa trovò «comprensibile» che la nuova struttura societaria prevedesse il ritorno di Walter Smith come allenatore e Ally McCoist come suo vice. Tuttavia, essendo Smith in quel momento l'allenatore della nazionale scozzese, la Federazione sulle prime rifiutò di lasciarlo libero e, una volta che lo stesso Smith si dimise, annunciò azioni legali contro di lui per inadempienza contrattuale. Il 10 gennaio 2007 la coppia Smith-McCoist assunse in ogni caso la guida tecnica del club.
Sotto la guida tecnica di Smith i Rangers, nella stagione 2007-08, eliminati dalla Champions, hanno compiuto un positivo cammino in Coppa UEFA, conclusosi con la sconfitta per 0-2 in finale al City of Manchester Stadium il 14 maggio 2008 contro lo Zenit S. Pietroburgo. Hanno poi vinto la Scottish Cup battendo in finale il Queen of the South per 3-2. Dopo tre anni di attesa, i Rangers tornarono a vincere il campionato scozzese (il loro 52°) nella stagione 2008-09, aggiudicandosi inoltre per la 33ª volta la Scottish Cup battendo il Falkirk per 1-0. Il club riuscì a vincere il titolo anche nei successivi 2 campionati, mentre in Champions League venne entrambe le volte eliminato alla fase a gironi.
Il 6 maggio 2011, David Murray vendette il club alla Wavetower Limited di proprietà della Liberty Capital detenuta da Craig Whyte per 1 sterlina. Nel giugno 2011 venne ingaggiato come tecnico l'ex giocatore Ally McCoist che fallì la qualificazione alla fase a gironi della Champions.
Il 14 febbraio 2012 i Rangers entrarono in amministrazione controllata a causa del mancato pagamento di nove milioni di sterline al fisco britannico. Con l'ingresso in amministrazione vennero sottratti al club 10 punti in campionato. Gli amministratori avevano elaborato un piano di taglio di costi al fine di risanare le finanze del club, anche proponendo ai giocatori di decurtarsi il 75% dello stipendio, ma visto il forte debito contratto, di oltre 100 milioni di euro, da estinguere entro il 31 marzo 2012, la società non riuscì nell'impresa di salvare il club dal fallimento coprendo il debito.Il 14 giugno 2012 la società venne messa in liquidazione. Nello stesso giorno Charles Green formò una NewCo (una nuova società che sarà nominata The Rangers Football Club), e il 4 luglio i 12 clubs della SPL votarono la proposta di ammettere direttamente in SPL i NewCo Rangers, riconoscendo il passaggio del titolo sportivo dei Rangers alla nuova società di proprietà di Charles Green, ma la proposta fu respinta con 10 voti a sfavore, un astenuto e un voto a favore (per essere accettata la NewCo doveva avere almeno 8 voti favorevoli su 12). Tra le motivazioni addotte dai club si è sottolineato che «l'azione è stata fatta per proteggere l'integrità del gioco del calcio in Scozia».
Il 13 luglio i 30 clubs della SFL (Scottish Football League), partecipanti alla Prima, Seconda e Terza Divisione scozzese, votarono la proposta di ammettere la NewCo Rangers (di proprietà di Charles Green) direttamente in First Division (la seconda serie), ma, con un esito di 25 a 5, la proposta venne respinta, stabilendo quindi che i NewCo Rangers sarebbero partiti dalla serie più bassa: la Scottish Third Division.
Il 1º ottobre 2012 gli amministratori David Whitehouse e Paul Clark consegnano il rapporto finale del loro lavoro come amministratori della società, rivelando che il totale dei debiti accumulati dai Rangers Football Club è pari a 94.426.217 sterline. I creditori hanno tempo fino al 12 ottobre 2012 per dare il proprio voto relativamente al rapporto. Quando terminerà il periodo in amministrazione, la società sarà messa in mano ai liquidatori.Il 31 ottobre 2012 i Rangers vecchia società sono entrati in liquidazione.
Il 24 e il 25 ottobre in due servizi su Scotland Report il giornalista investigativo Mark Daly di BBC Scotland ha presentato prove che dimostrano che gli amministratori Duff e Phelps, amministratori dei Rangers dal 14 febbraio al 31 ottobre 2012, conoscevano perfettamente l'affare Tiketus, gettando un'ombra sull'amministrazione e sulla vendita dei cespiti del club su cui ora indagheranno i liquidatori.
I ricostituiti Rangers ripartirono quindi dalla Third Division, quarta ed ultima categoria del calcio professionistico scozzese. La squadra debuttò in trasferta il 29 luglio 2012 battendo ai supplementari il Brechin City nel primo turno della Ramsden Cup. Il debutto in campionato avvenne il 7 agosto e si concluse con un pareggio per 2-2 in casa del Peterhead. La stagione vide incontrarsi di nuovo i Rangers con un'altra squadra di Glasgow: si tratta del Queen's Park, con cui diede vita a 4 derby molto spettacolari, l'ultimo dei quali vinto ad Hampden Park dai Rangers per 4-1. La stagione si concluse con la vittoria del campionato con un totale di 83 punti (+24 sulla seconda classificata), valevole per la promozione diretta in Second Division.
Il 10 agosto, dopo un buon precampionato, i Rangers debuttano in Second Division, nel frattempo rinominata Scottish League One. In estate la squadra ha operato fortemente sul mercato, prelevando dal Dundee Utd l'attaccante Jon Daly, che diviene il primo giocatore cattolico e irlandese nella storia del club. L'avvio in campionato è ottimo: la squadra, trascinata dai gol di Daly e del capitano Lee McCulloch, si issa subito in testa alla classifica, inanellando ben 15 vittorie di fila. Il 12 marzo 2014, grazie alla vittoria per 3-0 contro l'Airdrie United, i Rangers vincono il torneo con otto giornate d'anticipo, ottenendo la promozione in Scottish Championship senza mai perdere una partita. Per quanto concerne le altre competizioni, nonostante l'eliminazione al primo turno dalla Coppa di Lega (sconfitta per 1-2 in casa del Forfar), la squadra raggiunge la finale di Challenge Cup, dove però viene sconfitta dal Raith Rovers per 0-1 ai supplementari. In Coppa di Scozia gli uomini di McCoist vengono eliminati in semifinale dal Dundee United (1-3).
I Rangers si sono così ritrovati in una seconda lega molto competitiva, grazie anche alla presenza delle due formazioni di Edimburgo (Hearts ed Hibernian), retrocesse dalla Scottish Premier League nella stagione precedente. I Gers hanno debuttato in casa perdendo per 1-2 contro gli Hearts, i più seri candidati alla vittoria finale. Il 3 dicembre 2014 vengono eliminati dalla Challenge Cup in semifinale, per mano dell'Alloa Athletic. Qualche giorno dopo McCoist annuncia le sue dimissioni e viene sostituito da Stuart McCall. Il 1º febbraio 2015, a distanza di quasi tre anni, si rigioca l'Old Firm, in semifinale di Scottish League Cup, ed è il Celtic ad avere la meglio con un netto 2-0 ad Hampden Park. I Rangers chiudono il campionato al terzo posto alle spalle di Hearts ed Hibernian, qualificandosi così per i play-off. Qui la squadra elimina il Queen of the South ai quarti di finale e l'Hibernian in semifinale, ma viene sconfitta in finale dal Motherwell (penultimo nella Scottish Premier League).
In vista della stagione 2015-2016 la società ingaggia Mark Warburton come nuovo allenatore. Il debutto arriva il 25 luglio 2015, con la vittoria per 6-2 sul campo dell'Hibernian nel primo turno della Challenge Cup. In campionato la squadra va subito in fuga, inanellando 11 vittorie consecutive; la striscia di successi viene interrotta il 1º novembre dalla sconfitta per 1-2 contro l'Hibernian, l'unica compagine in grado di tenere il passo dei Rangers e di contendere loro la vittoria finale prima del decisivo allungo in classifica all'inizio del 2016. Il 5 aprile 2016, grazie alla vittoria per 1-0 contro il Dumbarton, i Rangers vincono il campionato di seconda divisione con quattro giornate d'anticipo, ritornando in Premier League dopo quattro anni di assenza. Cinque giorni più tardi si aggiudicano anche la Challenge Cup, battendo in finale il Peterhead per 4-0. Il 18 aprile sconfiggono ai calci di rigore gli eterni rivali del Celtic (2-2 nei tempi regolamentari), qualificandosi per la finale di Scottish Cup a sette anni di distanza dall'ultima volta; tuttavia il 21 maggio vengono sconfitti per 2-3 dall'Hibernian, subendo una rimonta negli ultimi dieci minuti di gioco.
Tornati in massima serie dopo quattro stagioni, i Rangers iniziano la Premiership nel modo migliore, conquistando il primo posto in solitaria alla terza giornata di campionato; tuttavia già alla giornata successiva vengono sorpassati dal Celtic, che non lascerà più la prima posizione per il resto del campionato. Nel corso della stagione i Rangers perdono contatto anche dall'Aberdeen e infine si classificano al terzo posto, ottenendo la qualificazione in Europa League. Sia in Scottish Cup sia in Scottish League Cup vengono eliminati in semifinale, in entrambi i casi dal Celtic.
Nella stagione successiva, usciti dall'Europa League al primo turno preliminare contro il Niedercorn, i Rangers si trovano nuovamente a inseguire i rivali concittadini e chiudono la stagione regolare al secondo posto, a pari punti con l'Aberdeen, dal quale sono sorpassati durante la poule scudetto, e concludono ancora una volta al terzo posto. Identico all'anno precedente è stato anche il cammino nelle due coppe nazionali, in entrambi i casi interrotto in semifinale.
Per la stagione 2018-19 è ingaggiato come allenatore Steven Gerrard. Il campionato si apre con qualche difficoltà, tanto che i Rangers riescono a stabilizzarsi in alta classifica soltanto dopo dodici giornate, trascorse a inseguire il Celtic e soprattutto gli Hearts, fino a quel momento capolista. Superati gli Hearts, due partite dopo avviene anche il sorpasso sul Celtic, che porta i Rangers al primo posto. La vetta della classifica è però mantenuta solo per una giornata, dato che nella successiva i Rangers perdono contro il Kilmarnock che a sua volta conquista il primo posto, poi ceduto di nuovo al Celtic dopo una giornata, la stessa in cui i Rangers risalgono al secondo posto, posizione che mantengono poi per tutta la stagione, rimanendo matematicamente in corsa per il campionato fino alla terzultima giornata. Quanto alle coppe, vengono eliminati dall'Aberdeen sia in Scottish League Cup, in semifinale, sia in Scottish Cup, ai quarti di finale. In Europa League superano i quattro turni preliminari e raggiungono la fase a gironi e affrontano nel girone B Osijek, Maribor e Ufa, classificandosi infine terzi con 6 punti e uscendo dal torneo.
Il colore caratteristico dei Rangers è il blu reale ("royal blue", in inglese).La prima tenuta da gara dei Rangers era interamente blu, con pantaloni bianchi e calzettoni a righe di entrambi i colori. Nel corso dei decenni il blu è rimasto colore predominante nella divisa da gara; solamente nella seconda metà del XX secolo sono stati inseriti elementi di colore bianco, come il colletto o strisce e inserti.
Il primo (e più riconoscibile) stemma sociale dei Rangers è il monogramma (in inglese scroll crest) RFC, con le tre lettere intrecciate tra loro scritte in un elegante carattere d'ispirazione art nouveau. Si ritiene comunemente che esso risalga direttamente alla fondazione del club, nel 1872, ma non ci sono prove a sostegno di questa tesi: infatti l'oggetto più antico conosciuto recante siffatto crest è una tessera d'affiliazione rilasciata nella stagione 1881/82. In essa il monogramma appare racchiuso in uno scudetto e sormontato dal disegno di un pallone da calcio e da un cartiglio ricurvo recante la denominazione sociale RANGERS FOOTBALL CLUB.
Nel 1959 la sigla RFC venne sostituita dal disegno di un leone rosso che emette una lingua di fuoco; tale figura richiama l'analogo animale raffigurato sul logo della federazione calcistica scozzese, nonché l'antico stemma reale e la bandiera nazionale nota come Lion Rampant. Al di sotto del leone, nel cuneo inferiore dello scudetto, fu inoltre aggiunto il motto READY ("pronti").
Allorché nel 1968 il club decise per la prima volta di ricamare un proprio simbolo sulle maglie, si optò per recuperare il solo monogramma RFC, liberato da scudi e altre finiture.. Il simbolo del leone venne tuttavia mantenuto in uso come logo societario effettivo: esso venne inserito sopra il disegno di un pallone da calcio colorato del medesimo blu della bandiera scozzese e racchiuso in una corona circolare dai bordi egualmente blu entro la quale venne inserita la denominazione sociale RANGERS FOOTBALL CLUB. Nel cerchio più interno, al di sotto il pallone, si collocò invece il motto READY.In occasione della vittoria del suo cinquantesimo titolo nazionale, nel 2010 il club ha aggiunto sopra al RFC Scroll Crest cinque stelle rosse (una per ogni dieci titoli vinti).
Dal 1899 la sede delle partite casalinghe dei Rangers è Ibrox, stadio situato nell'omonimo quartiere di Glasgow a sud del fiume Clyde. In precedenza, dal 1872 al 1899, la squadra aveva adottato diverse sedi, tutte provvisorie. Solo quando il club si diede una struttura societaria definita e una solida situazione finanziaria prese in esame il progetto di costruire uno stadio proprio. Il disegno originale dello stadio è dell'architetto scozzese Archibald Leitch, il cui tratto si è cercato di rispettare nel corso delle successive ristrutturazioni, specialmente per quanto riguarda le decorazioni.Ibrox fu teatro, come molti altri stadi del Regno Unito, di gravi incidenti (nel 1902 e nel 1971) dovuti alla struttura portante inadeguata, all'errato dimensionamento degli accessi e al sovraccarico delle tribune. Oggi, l'impianto è stato completamente ristrutturato ed è uno dei più sicuri d'Europa, in grado di ospitare incontri internazionali e giudicato dall'UEFA meritevole di cinque stelle. Può ospitare 50,987 spettatori, tutti seduti.Occasionalmente lo stadio ha ospitato anche partite della nazionale, soprattutto in passato, durante il Torneo Interbritannico.
Il campo di allenamento è il Murray Park, un centro di allenamento moderno costato 14 milioni di sterline e inaugurato nel 2001.
Allenatori ad interim sono stati Willie Thornton (2 partite nel 1969), Tommy McLean (4 partite nel 1983) e Ian Durrant (1 partita nel 2007).
I nove giocatori che hanno ottenuto il riconoscimento mentre giocavano per i Rangers sono:
Tre giocatori dei Rangers sono stati ammessi alla Scottish Sports Hall of Fame:
Campionato scozzese: 54  (record)1890-1891, 1898-1899, 1899-1900, 1900-1901, 1901-1902, 1910-1911, 1911-1912, 1912-1913, 1917-1918, 1919-1920, 1920-1921, 1922-1923, 1923-1924, 1924-1925, 1926-1927, 1927-1928, 1928-1929, 1929-1930, 1930-1931, 1932-1933, 1933-1934, 1934-1935, 1936-1937, 1938-1939, 1946-1947, 1948-1949, 1949-1950, 1952-1953, 1955-1956, 1956-1957, 1958-1959, 1960-1961, 1962-1963, 1963-1964, 1974-1975, 1975-1976, 1977-1978, 1986-1987, 1988-1989, 1989-1990, 1990-1991, 1991-1992, 1992-1993, 1993-1994, 1994-1995, 1995-1996, 1996-1997, 1998-1999, 1999-2000, 2002-2003, 2004-2005, 2008-2009, 2009-2010, 2010-2011
  Coppa di Scozia: 33 1893-1894, 1896-1897, 1897-1898, 1902-1903, 1927-1928, 1929-1930, 1931-1932, 1933-1934, 1934-1935, 1935-1936, 1947-1948, 1948-1949, 1949-1950, 1952-1953, 1959-1960, 1961-1962, 1962-1963, 1963-1964, 1965-1966, 1972-1973, 1975-1976, 1977-1978, 1978-1979, 1980-1981, 1991-1992, 1992-1993, 1995-1996, 1998-1999, 1999-2000, 2001-2002, 2002-2003, 2007-2008, 2008-2009
Coppe di Lega Scozzese: 27 (record)1946-1947, 1948-1949, 1960-1961, 1961-1962, 1963-1964, 1964-1965, 1970-1971, 1975-1976, 1977-1978, 1978-1979, 1981-1982, 1983-1984, 1984-1985, 1986-1987, 1987-1988, 1988-1989, 1990-1991, 1992-1993, 1993-1994, 1996-1997, 1998-1999, 2001-2002, 2002-2003, 2004-2005, 2007-2008, 2009-2010, 2010-2011
Scottish Championship: 12015-2016Scottish League One: 12013-2014Scottish Third Division: 12012-2013Scottish Challenge Cup: 12015-2016
Glasgow Cup: 44 (interrotta nel 1989 e ripristinata nel 2008 per le rappresentative under18)1893, 1894, 1897, 1898, 1900, 1901, 1902, 1911, 1912, 1913, 1914, 1918, 1919, 1922, 1923, 1924, 1925, 1930, 1932, 1933, 1934, 1936, 1937, 1938, 1940, 1942, 1943, 1944, 1945, 1948, 1950, 1954, 1957, 1958, 1960, 1969, 1971, 1975*, 1976, 1979, 1983, 1985, 1986, 1987(*L'edizione del 1975 è in condivisione con il Celtic dopo il pareggio per 2-2 in finale)
Glasgow Merchants Charity Cup: 32 1878–79, 1896–97, 1899–1900, 1903–04, 1905–06, 1906–07, 1908–09, 1910–11, 1918–19, 1921–22, 1922–23, 1924–25, 1927–28, 1928–29, 1929–30, 1930–31, 1931–32, 1932–33, 1933–34, 1938–39, 1939–40, 1940–41, 1941–42, 1943–44, 1944–45, 1945–46, 1946–47, 1947–48, 1950–51, 1954–55, 1956–57, 1959–60Glasgow Football League: 21895-96, 1897-98
Il Rangers fu tra i fondatori del campionato di calcio scozzese nel 1890 e partecipò dunque al campionato nazionale di prima divisione fin dalla prima edizione nel 1890-1891. Da quell'anno ha partecipato a 118 edizioni della massima serie, vincendone 54 e saltando solo quelle non disputate per cause belliche. Solo il fallimento del 2012 ha rotto questa serie ultracentenaria, lasciando solo il Celtic quale unica squadra scozzese a non aver mai giocato nelle categorie inferiori. 
I Rangers detengono il record mondiale di vittorie in campionati nazionali e di trofei ufficiali (nazionali e internazionali) a livello professionistico. Essi detengono altresì il primato mondiale di treble campionato / Coppa Nazionale / Coppa di Lega (7 contro le 5 del Celtic, unica altra squadra ad esserci riuscita). Nel 2000 furono il primo club professionista al mondo a raggiungere il traguardo del 100º torneo ufficiale vinto (all'epoca 49 titoli nazionali, 29 Coppe di Scozia, 21 Coppe di Lega e 1 Coppa delle Coppe).Le vittorie con il maggior scarto del club furono dei 13-0 ottenuti contro Possilpark (Coppa di Scozia 1877-78), Uddingston (Coppa di Scozia 1877-78) e Kelvinside (Coppa di Scozia 1889-90); per quanto riguarda il campionato invece la vittoria più schiacciante fu Rangers - Hibernian 10-0 (campionato 1898-99). La sconfitta con il maggiore scarto in campionato fu Rangers - Dumbarton 0-6 (campionato 1891-92).
Numero di trofei vinti: 119Maggior numero di spettatori: 143.570 spettatori, Rangers - Hibernian, Coppa di Scozia, 27 marzo 1948
Maggior numero di spettatori in campionato: 118.567 spettatori, Rangers - Celtic, 2 gennaio 1939Vittorie più ampie:
13-0 contro Kelvinside Athletic, Coppa di Scozia, 28 settembre 1889Vittoria più ampia in campionato:
1-7 contro Celtic, Coppa di Lega, 19 ottobre 1957Sconfitta più pesante in campionato:
0-6 contro Dumbarton, 4 maggio, 1892 (125 anni)Nella stagione 2012-2013 in Scottish Third Division fu registrato il record mondiale di presenze per un campionato di quarto livello: il 18 agosto 2012, 49.118 spettatori assistettero alla partita Rangers - East Stirlingshire.
Il giocatore che detiene il record di presenze in campionato è Sandy Archibald, con 513 presenze. Il giocatore con più presenze in assoluto è invece John Greig (755 presenze tra il 1960 e il 1978).Il giocatore che ha segnato più gol in assoluto è Ally McCoist, con 355 reti realizzate tra il 1983 e il 1998. Lo stesso McCoist detiene anche il record di gol in campionato, con 251 reti, Il record del maggior numero di gol segnati in una stagione appartiene a Jim Forrest (57 gol nella stagione 1964/65) mentre per quanto riguarda unicamente il campionato il primato è detenuto da Sam English (44 reti nella stagione 1931/32).
L'attaccante Marco Negri (Milano, 27 ottobre 1970) venne acquistato dal club scozzese per 3,5 milioni di sterline nella stagione 1996-97 dal Perugia appena retrocesso in serie B. In Scozia l'attaccante italiano visse un'immediata esplosione, che lo portò a realizzare 32 gol in 29 partite nella stagione 1997-1998; Negri si presentò oltremanica siglando 23 reti nelle prime 10 partite (miglior media in Europa) e il 23 agosto 1997 mise a segno una cinquina al Dundee, eguagliando Paul Sturrock e diventando il secondo giocatore nella storia del campionato scozzese a segnare 5 reti in una partita.
Venne eletto più volte Player of the month e si aggiudicò a fine stagione il titolo di capocannoniere del torneo scozzese: Negri entrò così nel ristretto novero dei calciatori italiani capaci di vincere la classifica marcatori in un campionato straniero, e i suoi gol gli valsero a livello mondiale il 5º posto nella graduatoria annuale della Scarpa d'oro e l'inserimento tra i primi 100 (al 91º posto) nel FIFA World Player of the Year 1997.
La stagione 1997-1998 rappresentò il punto più alto nella carriera del calciatore. In quel periodo subì un incidente alla retina dell'occhio avvenuto durante una partita di squash con il compagno di squadra Sergio Porrini, che lo costrinse a fermarsi per più di un mese e mezzo. Dopo l'infortunio tornò a giocare in squadra, ma fu vittima di un'altra serie di problemi fisici: prima una polmonite, poi un infortunio alla schiena e infine un'operazione per curare un'ernia.
Per i successivi due anni non riuscì a giocare e ad allenarsi con continuità, e non offrì più le prestazioni del passato; a metà della stagione 1998-1999, l'allenatore lo escluse dalla squadra e il presidente gli congelò lo stipendio. Chiusa l'esperienza scozzese, nel gennaio del 1999 fu dato in prestito al Vicenza, dove restò un anno; nel 2001, non rientrando nei piani del nuovo manager dei Rangers Dick Advocaat, fu definitivamente ceduto al Bologna, dove aveva già militato a metà anni novanta.
L'acquisto più costoso è stato finora quello di Tore André Flo (costato 12.500.000 sterline) mentre invece la cifra più alta incassata da una cessione fu 8.500.000 sterline dal Arsenal per Giovanni Van Bronckhorst (2001).
 Dougie Gray ha giocato 940 partite tra il 1925 e il 1947, ma 385 disputate durante la seconda guerra mondiale che, pertanto, non sono considerate ufficiali.Numero di presenze in campionato:  Sandy Archibald - 513 (1917-1934)
 Jimmy Smith ha segnato 381 gol tra il 1929 e il 1946, ma 102 segnati durante la seconda guerra mondiale che, pertanto, non sono considerati ufficiali.Capocannoniere del campionato:  Ally McCoist - 251 (1983-1998)
Numero di presenze in competizioni europee:  Barry Ferguson - 82 (1998-2003 e 2004-2009)
Numero di presenze in nazionale durante l'esperienza in squadra:  Ally McCoist, 61 presenze, 1983-1998
I sostenitori dei Rangers provengono tradizionalmente dalla comunità protestante e unionista scozzese e nordirlandese. La composizione politica, religiosa e sociale della tifoseria ha portato nel corso degli anni alla celeberrima rivalità con il Celtic (storicamente tifato dalla popolazione cattolica, indipendentista e socialista), sfociata in molti casi in episodi di violenza settaria tra le due tifoserie.Il club ha una tifoseria globale, con una diffusione in tutto il mondo di oltre 600 club di sostenitori, dal Nord America all'Australasia al Medio Oriente a quelli più vicini a casa nel Regno Unito. I tifosi dei Rangers in tutto il mondo sono diversi milioni ed il sito del club riconosce oltre 150 fans club solo in Gran Bretagna e Irlanda del Nord, con 95 altri club distribuiti in oltre 20 paesi in tutto il mondo. Uno dei club calcistici più famosi di Hong Kong, gli Hong Kong Rangers, deve il suo nome ai Rangers scozzesi, di cui il fondatore della squadra asiatica (uno scozzese espatriato) era un accanito tifoso. 
I giocatori e i tifosi dei Rangers vengono soprannominati Teddy Bears (orsacchiotti) per assonanza con Gers (diminutivo di Rangers) o Blue Noses (nasi blu) dal colore delle maglie della squadra. Vengono invece soprannominati Huns (Unni) dai tifosi dei rivali del Celtic.
I tifosi dei Rangers hanno fatto registrare alcuni record in merito al numero di presenze allo stadio, tra cui la più alta partecipazione casalinga per una partita di campionato (118.567 spettatori) il 2 gennaio 1939, mentre il record di pubblico nella storia del club è di 143.570 spettatori per la semifinale della Coppa di Scozia del 1948 contro l'Hibernian. Il 18 agosto 2012, per la prima partita dei Rangers in quarta serie, sono presenti allo stadio 49.118 tifosi. Viene stabilito così un nuovo record di spettatori per una partita di quarta serie.L'inno della squadra è considerato essere Follow Follow, ma molto cantata sugli spalti di Ibrox è anche la canzone popolare The Billy Boys (molto controversa per il suo significato anti-cattolico ed anti-irlandese).
La rivalità più sentita è con i vicini di Glasgow, Celtic. I due club sono conosciuti collettivamente come The Old Firm. Il sostegno tradizionale dei Rangers è ampiamente tratto dalla comunità protestante dell'Unione, mentre il sostegno tradizionale di Celtic è ampiamente tratto dalla comunità cattolica. La prima partita di Old Firm è stata vinta dal Celtic e ci sono state oltre quattrocento partite giocate fino ad oggi. La rivalità della vecchia impresa ha alimentato molti attacchi, talvolta che portarono a morti, nei giorni derby di Old Firm; un gruppo di attivisti che controlla l'attività settentrionale a Glasgow ha riferito che nei week-end di Old Firm, le ammissioni nelle sale di pronto soccorso ospedaliero sono aumentate rispetto ai normali livelli e il giornalista Franklin Foer ha osservato che nel periodo 1996-2003 otto morti a Glasgow erano direttamente collegati all'Old Firm, così come centinaia di assalti.La promozione dei Rangers nella Terza Divisione nella stagione 2012-13 ha rievocato la rivalità originale del club col Queen's Park, ritrovato per la prima volta dal 1958 in campionato. Rangers e Queen's Park si sono incontrati per la prima volta nel marzo 1874, circa quattordici anni prima dell'inizio della rivalità Old Firm. Le partite col Queen's Park sono state pubblicizzate come "Original Glasgow Derby" dai Rangers e dai media scozzesi e come il "Derby più antico al mondo" dal Queen's Park.
Franklin Foer, How Soccer Explains the World: an Unlikely Theory of Globalization, New York, HarperCollins, 2004,  pp. 35–64, ISBN 0-06-621234-0.
 John Mackay, The Hibees, John Donald Publishers Ltd, 1986, ISBN 978-0-85976-144-4.
(EN) Rangers Football Club, su Enciclopedia Britannica, Encyclopædia Britannica, Inc. 
