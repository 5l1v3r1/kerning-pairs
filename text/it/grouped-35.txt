
Bonzac è un comune francese di 760 abitanti situato nel dipartimento della Gironda nella regione della Nuova Aquitania.

Booneville è una città (city) degli Stati Uniti d'America, situata nella contea di Prentiss, nello Stato del Mississippi.
(EN) Booneville city, Mississippi, in American Fact Finder, U.S. Census Bureau. URL consultato il 23-07-2010.
Boophis andreonei Glaw & Vences, 1994 è una rana della famiglia Mantellidae, endemica del Madagascar.
Questa specie è diffusa in una ristretta area del Madagascar nord-occidentale, tra Benavony e Manongarivo, nei pressi del fiume Sambirano, dai 200 ai 700 m s.l.m.
 Glaw F. and Vences M., Amphibians and Reptiles of Madagascar, Köln, M. Vences and F. Glaw Verlags GbR., 1994.
(EN) Frank Glaw, Miguel Vences 2008, Boophis andreonei, su IUCN Red List of Threatened Species, Versione 2018.2, IUCN, 2018.
(EN) Frost D.R. et al., Boophis andreonei Glaw and Vences, 1994, in Amphibian Species of the World: an Online Reference. Version 6.0, New York, American Museum of Natural History, 2014. URL consultato il 5 ottobre 2014.
Borrowed Sunshine è un cortometraggio muto del 1916 diretto da Lawrence C. Windom che ha come protagonisti Marguerite Clayton, Mary McAllister e Richard Travers.
Distribuito dalla General Film Company, il film - un cortometraggio in due bobine - uscì nelle sale cinematografiche statunitensi il 24 ottobre 1916.

Il Bosco Verticale è un complesso di due palazzi residenziali a torre progettato da Boeri Studio (Stefano Boeri, Gianandrea Barreca e Giovanni La Varra) situato nel Centro direzionale di Milano, ai margini del quartiere Isola.
Peculiarità di queste costruzioni, ambedue inaugurate nel 2014, è la presenza di più di duemila essenze arboree, tra arbusti e alberi ad alto fusto, distribuite sui prospetti. Si tratta di un ambizioso progetto di riforestazione metropolitana che attraverso la densificazione verticale del verde si propone di incrementare la biodiversità vegetale e animale del capoluogo lombardo, riducendone l'espansione urbana e contribuendo anche alla mitigazione del microclima.
A testimonianza del suo riconoscimento architettonico, il Bosco Verticale è risultato vincitore di numerose competizioni: oltre all'International Highrise Award, di cui è stato insignito nel 2014, nel 2015 il Bosco Verticale si è aggiudicato il premio come «grattacielo più bello e innovativo del mondo», secondo una classificazione del Council on Tall Buildings and Urban Habitat.
Il complesso è affacciato su via Federico Confalonieri e via Gaetano de Castillia, ai margini del quartiere Isola, interessato sin dal 2005 da una serie di interventi di rigenerazione urbana e architettonica, nell'ambito del Progetto Porta Nuova. Il Bosco Verticale, infatti, è ubicato all'interno del Centro Direzionale di Milano, densissimo cluster di grattacieli che comprende, tra l'altro, anche la Torre Unicredit, il Palazzo Lombardia, il Grattacielo Pirelli, la Torre Solaria e diverse altre strutture.
Distanti 2,5 km da piazza del Duomo, le due torri sono collocate in uno dei punti nevralgici della viabilità meneghina, ubicandosi in un importantissimo nodo intermodale per il trasporto su rotaia e su gomma. Oltre ai vari mezzi di superficie, infatti, il Bosco Verticale è servito dalle stazioni della metropolitana di Isola, Gioia,  Zara, Garibaldi FS, e Repubblica, di cui le ultime due sono poste anche lungo il passante ferroviario di Milano (Repubblica e Porta Garibaldi sotterranea).
Boeri ebbe l'idea di realizzare un grattacielo rivestito di alberi nell'aprile 2007 a Dubai, quando era direttore di Domus; visitando la capitale degli Emirati Arabi, infatti, l'architetto ebbe l'impressione di aggirarsi in una «città minerale, fatta di decine di nuove torri e grattacieli, tutti rivestiti di vetro o di ceramica o di metallo, tutti riflettenti la luce solare e dunque generatori di calore nell'aria e soprattutto sul suolo abitato dai pedoni». Quest'insofferenza verso le città minerali d'acciaio e di vetro crebbe quando l'architetto spagnolo Alejandro Zaera pubblicò una ricerca dove rilevò che il 94% degli edifici alti costruiti dopo il 2000 era rivestito in vetro.Furono questi i fattori che stimolarono Boeri a progettare «due torri rivestite non di vetro, ma di foglie [...] di piante, di arbusti, [...] di alberi, [...] di vita», promettendo al contempo una riduzione dei consumi energetici proprio grazie all'azione dello schermo vegetale. Questa proposta venne formalizzata dapprima con la pubblicazione di un articolo su un quotidiano italiano, intitolato A Milano nascerà la prima torre biologica e sostenibile, e poi con la stesura di un Manifesto del Bosco Verticale per dare impulso a un'architettura viva e sostenibile. Queste premesse furono ritenute sufficienti dalla Hines, una multinazionale del real estate che proprio in quegli anni stava dirigendo un vasto intervento di riqualificazione urbana e architettonica all'interno del Centro Direzionale di Milano, nell'ambito del progetto Porta Nuova.La costruzione del Bosco Verticale cominciò nell'autunno 2009, con l'impiego di circa seimila operai. L'edificazione delle due torri, affidata alla società altoatesina ZH, procedette con grande lentezza, fino a quando - a causa dell'imperversante crisi economica - il 22 aprile 2013 detta impresa edile rinunciò all'incarico, presentando il concordato in bianco. Una volta verificato lo «stato delle opere, lo sviluppo dei progetti costruttivi, l'emissione ordini per la fornitura dei materiali e la sistemazione logistica», l'impresa venne prontamente sostituita dalla Colombo Costruzioni, che riavviò il cantiere il maggio dello stesso anno.Il Bosco Verticale, terminato nell'autunno 2014, venne infine inaugurato e presentato ai cittadini il 10 ottobre dello stesso anno. Malgrado le sporadiche opinioni critiche, il Bosco ha avuto vastissima eco, come attestato dai vari riconoscimenti ottenuti e dalla cospicua mole di indagini scientifiche, azioni di studio e documentari che lo hanno interessato.
Due sono i riconoscimenti vinti dal Bosco Verticale. Il 19 novembre 2014 il Bosco Verticale è risultato vincitore dell'International Highrise Award, competizione internazionale a cadenza biennale per l'assegnazione del premio di grattacielo più bello del mondo: l'edificio, in quanto «esempio eccellente di rivitalizzazione di un centro urbano», è stato scelto tra ottocento grattacieli di tutti i continenti.
Nel suo discorso, Peter Cachola Schmal - direttore del Deutsch Architekturmuseum e membro della giuria - ha sottolineato:
Il riconoscimento come «grattacielo più bello e innovativo del mondo» è del 13 novembre 2015, quando il Council on Tall Buildings and Urban Habitat, promosso dall'Illinois Institute of Technology di Chicago, ha eletto la struttura «Migliore Architettura del Mondo 2015». Il complesso è stato scelto come vincitore del concorso in virtù della sua unicità sperimentale:
La vasta e favorevole ricezione che il Bosco Verticale ha avuto in Europa e nel mondo è testimoniata dalla scelta della XXI Conferenza delle Parti dell'UNFCCC di portarlo come esempio di «sviluppo urbano virtuoso ed esportabile», facendo sì che tale esperimento venisse replicato anche nella municipalità cinese di Shijiazhuang, nella provincia dell'Hebei, con la costruzione di una città verde e sostenibile in osmosi con l'ambiente.
L'idea di valorizzare il verde nelle architetture non è stata affatto introdotta dal Bosco Verticale. Capostipiti di questo filone sono i giardini pensili di Babilonia, costruiti intorno al 590 a.C. dal re Nabucodonosor II, ma vi sono stati anche i prati marcitoi, sviluppati nel XIII secolo dai monaci cistercensi, e la torre Guinigi di Lucca, un vero e proprio Bosco Verticale ante litteram che presenta alla sommità un giardino pensile con sette lecci secolari.Molti dei progetti di riferimento del Bosco Verticale, tuttavia, sono ascrivibili al filone della cosiddetta green architecture, sviluppatasi nella seconda metà del XX secolo. Tra le fonti d'ispirazione più vive occorre citare la Casa nel Bosco di Cini Boeri, madre di Stefano, costruita in un bosco di betulle e articolata a zig-zag così da scongiurare l'abbattimento di alberi. Tra i precursori del Bosco, in ogni caso, vi sono anche le utopiche dimore di Friedensreich Hundertwasser, con le facciate interamente coperte dalle fronde degli «alberi inquilini» (come ebbe modo di affermare lo stesso architetto), e i giardini pensili di Emilio Ambasz, operante secondo un approccio di «verde su grigio».Dal punto di vista concettuale Boeri si mostrò assai sensibile anche all'influenza esercitata da quelle opere letterarie o musicali che esplorano l'interazione tra l'uomo e la natura: fra tutti, a esercitare un fascino maggiore sono stati Il barone rampante, dove il protagonista (Cosimo Piovasco di Rondò) decide di costruire la propria dimensione quotidiana sugli alberi, e una canzone di Adriano Celentano, Un albero di trenta piani, che recita:
Nel loro complesso, le facciate del Bosco Verticale ospitano 711 alberi, 5 000 arbusti di grandi dimensioni e 15 000 piante perenni e ricadenti, che si densificano in altezza sino a ricoprire un'area equivalente a due ettari (20 000 m2) di forestazione.In totale, vi sono 94 specie vegetali diverse; di queste, 59 sono utili per gli uccelli, 60 sono arboree e arbustive e 33 sono sempreverdi.
La vegetazione apporta numerosissimi effetti benefici alle due torri e all'ambiente urbano circostante, sia sotto il profilo ambientale che sotto quello climatico. Il Bosco Verticale, infatti, contribuisce alla costituzione di un microclima che genera umidità, filtra le polveri sottili (o ne devia il percorso), attenua notevolmente l'inquinamento acustico, depura l'aria sottraendo CO2 dall'atmosfera ed emettendo O2, protegge dall'irraggiamento solare attraverso l'ombreggiatura fogliare e ripara dal vento, attraverso l'azione frangivento delle fronde.Dal punto di vista faunistico, il Bosco Verticale tutela la biodiversità attraverso la creazione di habitat biologici. Le numerosissime specie vegetali distribuite lungo le facciate, infatti, costituiscono un vero e proprio ecosistema in grado di attrarre volatili e insetti (nel 2014 ne sono stati contati 1 600), «diventando un sensore urbano della ricolonizzazione vegetale e animale spontanea della città». Il Bosco Verticale è anche un dispositivo anti-sprawl che «contribuisce a controllare e ridurre l'espansione urbana»; ciascuna delle due torri, infatti, se distribuita uniformemente sul territorio sotto forma di villette unifamiliari e palazzine andrebbe a occupare una superficie di circa 50 000 m2.Così Stefano Boeri:
Altra peculiarità del Bosco Verticale è la cangiante policromia delle alberature che rivestono le sue superfici. Le specie arboree, con il succedersi delle stagioni, non rinnovano solo i propri colori, bensì quelli dell'intera architettura: è così che le due torri durante la primavera assumono delicate tonalità pastello, mentre in autunno, alla fine della stagione vegetativa, emergono maggiormente le cromie calde.Neanche la distribuzione delle essenze è frutto del caso. In tal senso, infatti, le piante sono state collocate in ragione di diversi criteri di natura formale ed estetica; si citano, ad esempio, le loro qualità ornamentali, le stagioni di fioritura, la potenziale allergenicità, lo sviluppo dell'architettura della chioma e del fusto, e la facilità di manutenzione. In questo modo, le sempreverdi sono collocate sul lato sud-ovest, mentre sul lato nord-est sono sistemate le specie spoglianti.Un buon compendio di quanto appena detto ci viene dato da Laura Gatti, l'agronomo paesaggista che insieme a Emanuela Borio, in collaborazione con Peverelli s.r.l. che ha realizzato l'opera, precoltivando e successivamente mettendo a dimora tutte le essenze, ha curato lo schermo vegetale del complesso:
Di seguito viene proposta una tabella ove sono riportate le cromie assunte da alcune delle specie vegetali durante le quattro stagioni.
Ciascuno dei contenitori è stato ideato per non influire eccessivamente sulla crescita radicale dell'essenza, scongiurando l'insorgere di difetti di radicazione. Le dimensioni dell'invaso generalmente variano a seconda delle esigenze idriche e radicali della pianta ivi messa a dimora; nel caso dell'albero, è lungo 1,10 metri e largo altrettanto, mentre per gli arbusti e i cespugli sono stati adottati vasi di lunghezza e profondità minime pari a 0,5 metri.
Tutte le vasche sono realizzate in cemento e dotate di uno strato impermeabile bituminoso e di un rivestimento protettivo, in grado di limitare efficacemente la radicazione. Lungo le superfici interne degli invasi è apposto uno strato di separazione e drenaggio per separare il substrato dalla membrana impermeabilizzante, posta sul fondo del contenitore: quest'ultimo è formato da elementi filtranti in non tessuto sintetico, rispettivamente una tipologia di geotessuto e una guaina antiradice in PE.Per ancorare le piante si è invece fatto ricorso a un solido telaio in acciaio saldato, in grado di ancorare efficacemente la zolla di terra coinvolta dalla radicazione; nel caso in cui l'albero in esame raggiunga dimensioni considerevoli, sono stati adottati ulteriori sistemi di aggancio in acciaio, stavolta aerei. I sistemi di ancoraggio, tra l'altro, non coinvolgono solo le vasche, bensì anche le singole piante, protette da dispositivi di vincolo temporaneo, di base e ridondante, atti a impedire il loro ribaltamento o la loro caduta, specie in condizioni ambientali estreme e impreviste.Il substrato di coltura di tutta la flora del Bosco è composto da sostanze organiche e inorganiche usate in miscela: si segnala il sapiente utilizzo del lapillo, scoria vulcanica porosa che per le sue caratteristiche presenta un'elevata ritenzione idrica, ottime capacità di scambio cationico e una sostanziale durabilità nel tempo.
Ciascuna essenza arborea presente sul Bosco è identificata inequivocabilmente da una sequenza di numeri e di caratteri alfabetici. Per reperire tale codice basta determinare con precisione il nome scientifico della pianta e l'ubicazione (piano e terrazza). A titolo di esempio:
QI.02.V01I primi due caratteri sono le iniziali del nome scientifico del vegetale (in questo caso, il leccio, ovvero Quercus ilex); i due set di caratteri  successivi individuano il numero del piano (il secondo) e il codice del terrazzo (V01) dove è collocata la pianta.
L'irrigazione delle alberature avviene mediante l'utilizzo di un sistema d'irrigazione a goccia a manutenzione centralizzata; l'acqua ivi impiegata non è quella potabile, bensì è recuperata dalle acque grigie prodotte dall'edificio, o dalla falda acquifera. Quest'ultima, una volta accumulatasi in una cisterna, defluisce attraverso una rete di condotte d'irrigazione a vista che, presentando una bassissima resistenza alle basse temperature, blocca automaticamente il regime idrico nel caso vi siano meno di zero gradi; questo controllo viene espletato da una serie di sonde a monitoraggio remoto che possono anche individuare eventuali malfunzionamenti.L'erogazione d'acqua alle singole piante viene garantita da un dispositivo di controllo che si compone di una valvola di scarico, di un regolatore della pressione e di un'unità filtrante. L'irrigazione, azionata elettricamente, tiene conto anche del reale fabbisogno della vegetazione: ciascuna valvola, infatti, è indipendente dalle altre, in modo da garantire l'ideale deflusso delle acque. A questo punto, una valvola automatica di sfogo aria e un'ala gocciolante consentono l'innaffiatura del substrato di coltura.
Il Bosco Verticale, come già accennato, consiste di due torri, la torre De Castillia (già torre E) e la torre Confalonieri (già torre D), alte rispettivamente 110 e 76 metri (26 e 18 piani) e collegate per mezzo di un basamento a L. Ambedue le strutture sono caratterizzate dalla presenza di balconi in calcestruzzo armato che, con soletta strutturale spessa 28 cm e parapetti pieni di altezza pari a 130 cm, sporgono in modo irregolare su tutti e quattro i lati degli edifici, con un aggetto di 3,25 metri. Lo sfasamento dei balconi, oltre a conferire dinamicità al profilo del Bosco, consente l'insediamento di alberi alti fino a nove metri; l'innesto di piante di simili dimensioni non era contemplato nelle prime versioni del progetto, in cui si prevedeva la costruzione di balconi a fasce continue.
Il Bosco è rivestito da pannelli di grande formato di gres porcellanato in tonalità grigio canna da fucile, con finitura opaca; per ulteriori dettagli, si consulti il paragrafo Tamponamento. Peculiare, in tal senso, è l'utilizzo «celato» del laterizio, che per la sua consolidata flessibilità di impiego è stato scelto per il rivestimento delle pareti di tamponamento e delle murature strutturali. Questo in realtà non si tratta del primo esempio di utilizzo non a vista del laterizio, tanto che tale soluzione venne già adottata in passato da Gerrit Rietveld, da Robert Mallet-Stevens per la sua villa Noailles e da Pier Luigi Nervi, le cui strutture voltate pure fanno ricorso a solai in laterocemento.
Sebbene edificato su un territorio che presenta condizioni litologiche ideali, e un'azione limitata della sottostante falda acquifera, il Bosco Verticale è comunque dotato di un sistema di dissipazione dell'energia tale da smorzare efficacemente le vibrazioni. L'adozione di questa tecnologia si è resa necessaria per bloccare la propagazione delle eventuali onde sismiche ma, soprattutto, delle vibrazioni indotte dal transito ferroviario delle linee M2 e M5, passanti - rispettivamente - nelle porzioni a nord e a est del sito.La presenza dei due tunnel della metropolitana, con l'estradosso a soli 3,5 metri di distanza dalle fondamenta delle due torri, costituisce una sorgente di interferenze non indifferente, a causa delle anomalie della guida del materiale rotabile e delle irregolarità nella struttura delle rotaie. La stabilità strutturale e il benessere acustico dei residenti delle due torri vengono quindi garantiti mediante l'installazione di materiali elastici smorzanti in grado di far «galleggiare» agilmente la struttura: i valori di abbattimento acustico, ottenuti con molle di acciaio a elica, corrispondono a 3,5 hertz.
Il Bosco Verticale presenta tamponature stratificate, con isolante termico preaccoppiato con polistirene estruso (10,0 cm), blocchi di laterizio alleggerito in pasta (25,0 cm) intonacato (1,5 cm), intercapedini d'aria e facciata a schermo avanzato in lastre in gres porcellanato (55x120x1,4 cm) e una sottostruttura composta da montanti in alluminio. Analogamente, le pareti che separano il vano scala con le unità abitative presentano una muratura a cassetta, con laterizio alleggerito in pasta (8,0 cm) con placcatura in lastre di cartongesso  (1,5 cm), malta di rinzaffo (1,0 cm), pannelli isolanti minerali (80% di vetro riciclato, 6,0 cm) e paramento murario in laterizio porizzato (12,0 cm) intonacato (EI 120, 3,0 cm).
Le pareti in laterizio sono legate alla sottostruttura mediante delle staffe a T; le lastre sono invece ancorate mediante fissaggio meccanico, sormontate da ceramica fresata e da scalanature del profilo di alluminio, ove si allacciano i quattro ganci di supporto. La striscia di adesivo strutturale tra il retro della lastra e le ali laterali del profilo è stata applicata per assicurare una adeguata distribuzione dei carichi di vento; similmente, per garantire la continuità del materiale, ogni 3-4 lastre è stato apposto un giunto a pettine.Per aumentarne la robustezza e la resistenza, e quindi per offrire un adeguato sistema di supporto, il paramento murario è stato realizzato con blocchi in laterizio normali (25,0x19x48 cm) rettificati, di peso specifico pari a 800 kg/m3: in questo modo, infatti, il valore estremo della capacità portante (carico di rottura) è di pressappoco 7 kN, come misurato sperimentalmente. Per non compromettere l'efficacia termoisolante della struttura, sono state inoltre applicate graffe in acciaio inox austenitico (18% cromo, 8% nichel), munite di rondella rompigoccia e pendenti verso l'esterno.
Adolfo F. L. Baratta, Il laterizio celato. Soluzioni tecnologiche nel Bosco Verticale (Roma, Università degli Studi Roma Tre), nº 163, giugno 2015, Costruire in laterizio.
 Marco Biraghi, Gabriella Lo Ricco, Silvia Micheli, Guida all'architettura di Milano, 1954-2015, Milano, Ulrico Hoepli, 2013, ISBN 978-88-203-5888-4.
(IT, EN) Stefano Boeri, Un bosco verticale; Libretto di istruzioni per il prototipo di una città foresta, a cura di Guido Musante, Azzurra Muzzonigro, Corraini Edizioni, 2015, ISBN 978-88-7570-541-1.
(EN) Luca Buzzoni, Engineering a forest in the sky (ARUP)  (PDF) (abstract). URL consultato il 18 gennaio 2016 (archiviato dall'url originale il 23 luglio 2015).
 Rossella C. Gambetti; Luca Pellegrini, La comunicazione nella filiera immobiliare. Fondamenti concettuali, principi gestionali e strumenti operativi, Milano, FrancoAngeli, 2010, ISBN 978-88-568-2532-9.
 Luisella Gelsomino; Ottorino Marinoni, Territori europei dell'abitare: 1999-2010, Bologna, Editrice Compositori, 2009, ISBN 978-88-7794-648-5.
(EN) Elena Giacomello; Giacomo Valagussa, Vertical Greenery: evaluating the High-Rise Vegetation of the Bosco Verticale, Milan (Chicago, CTBUH)  (PDF) (abstract), 2015, ISBN 978-0-939493-42-5.
 Friedensreich Hundertwasser, Manifesto: Il tuo diritto della finestra, il tuo dovere dell'albero, Düsseldorf, 27 febbraio 1972.
(EN) Antony Wood; Payam Bahrami; Daniel Safarik, Green Walls in High-Rise Buildings (PDF), Chicago, Images Publishing, ISBN 978-1-86470-593-5.
 Video ufficiale di presentazione: A Milano è in corso la piantumazione del primo esempio al mondo di Bosco Verticale, Clickthe Brick, YouTube.
 Ripresa aerea del Bosco Verticale con l'ausilio di droni: Bosco Verticale Milano, Davide Piras, YouTube.
 (DE)  Premiazione del Bosco Verticale dell'International Highrise Award: The International Highrise Award 2014 (sottotitoli in inglese), DAMfrankfurtmain, YouTube.
Boss Magazine è stata edita in Italia dal dicembre 1993 al maggio 2006 con sede amministrativa a Roma. Il direttore editoriale è stato Fabio Piscopo. Dalla fine del 2001 uscì in edicola con una certa irregolarità saltando spesso dei mesi e diventando di fatto un bimestrale. Complessivamente furono pubblicati 125 numeri. L'edizione si concentrava su argomenti di intrattenimento quali musica, cinema, spettacolo e la celebrazione delle donne più belle del panorama italiano. Il taglio editoriale fu rivolto all'approfondimento di curiosità per un target maschile. Tra le ragazze copertina della rivista ci sono state Fanny Cadeo nel numero uno del 1993, Anna Falchi, Barbara Chiappini, Alba Parietti, Flavia Vento, Carol Alt, Sabina Stilo, Claudia Koll, Alessia Merz, Manila Nazzaro, Adriana Sklenaříková Karembeu, Nina Morić. Tra le modelle fotografate vi furono pure: Laura Licari, Sabina Began, Éva Henger, Benedicta Boccoli, Roberta Potrich, Adriana Volpe. Il numero 3 uscito nel febbraio 1994 è stato l'unico con un uomo in copertina (Sylvester Stallone). Alla rivista sono stati spesso allegati videocassette, calendari e altri gadget che hanno spesso fatto oscillare il prezzo di copertina.
Bouzy-la-Forêt è un comune francese di 1.221 abitanti situato nel dipartimento del Loiret nella regione del Centro-Valle della Loira.

Bovillae (anche nota con le denominazioni corrotte di Bobellae, Rovillae, Buella, Boile, Boville) è un'antica città latina e poi romana che sorgeva a sud di Roma, ed oggi è convenzionalmente identificata con la frazione di Frattocchie del comune di Marino, nella città metropolitana di Roma Capitale, nell'area dei Castelli Romani.
Bovillae era la prima località abitata provenendo da Roma lungo la via Appia: gran parte della sua importanza nel corso dei secoli le fu data da questa posizione importante su una delle strade più trafficate dell'Impero romano. Dopo la distruzione della capitale latina di Alba Longa all'epoca di Tullo Ostilio, ubicata poco lontano dalla città, è attestato che gli albani longani si trasferirono a Bovillae portandovi le istituzioni religiose più importanti dei Latini, che qui sopravvissero durante il primo periodo della dominazione romana. La città, divenuta una delle più fiorenti dell'Agro Romano, venne saccheggiata dai Volsci nel 490 a.C. e iniziò così la sua decadenza: grazie all'onore attribuitole di aver dato origine alla Gens Iulia, attorno al 17 l'imperatore Tiberio istituì a Bovillae il collegio sacerdotale dei Sodales Augustales ("Sacerdoti di Augusto") e i Ludi Augustales, solenni giochi in onore di Augusto. Dopo la caduta dell'Impero romano d'Occidente, per secoli il nome della città cadde nell'oblio fino ai primi scavi archeologici eseguiti dall'archeologo Giuseppe Tambroni tra il 1823 ed il 1825, che riportarono alla luce i ruderi del circo, considerato uno dei più grandi di Roma.
La fondazione della città di Bovillae è avvolta nel mistero. L'ipotesi più accreditata, ed oggi considerata l'unica attendibile storicamente, è che la città venne fondata come colonia della capitale latina Alba Longa, situata a poca distanza sul crinale orientale del Lago Albano, al tempo del quarto re albano, Latino Silvio.
Un'altra ipotesi, più pittoresca, vorrebbe che la fondazione di Bovillae e la sua denominazione avvenisse in seguito alla fuga di un bue, che doveva essere sacrificato presso il tempio di Giove Laziale a Monte Cavo ed era riuscito a scappare disperatamente prima di morire dissanguato sul sito che poi prese nome di Bovillae. La scomposizione stessa del toponimo infatti sarebbe, secondo i sostenitori di questa ipotesi, una conferma di ciò: "bovis hillae" ("viscere di bue").Un'ipotesi non trascurabile sull'ubicazione della città al momento della sua fondazione, avallata da numerosi studiosi, è che la città pre-romana e repubblicana sorgesse a sud-est dell'area scavata nel 1823-1825, ovvero in una posizione elevata e non a ridosso della via Appia: solo in età tardo-repubblicana l'abitato avrebbe iniziato a spostarsi verso la valle, in posizione migliore per i commerci.
La data convenzionale della distruzione della città di Alba Longa da parte dei Romani, governati dal terzo re di Roma Tullo Ostilio, è il 668 a.C.: in questo anno il Latium vetus, ovvero le quarantasette città confederate nella Lega Latina, furono di fatto assoggettate a Roma che strinse con esse un vincolo sempre più forte fino a soffocare completamente ogni loro autonomia politica.
La popolazione della capitale albana distrutta che non fu deportata a Roma prese a quanto sembra residenza nella colonia di Bovillae, e sempre a Bovillae rinacquero le antiche istituzioni religiose latine delle Virgines Albanae o i Pontifices Albani ed i Salii Albani. L'incremento dell'importanza di Bovillae dopo la caduta di Alba Longa è documentata da due iscrizioni latine rinvenute durante gli scavi del 1826 nel sito archeologico della città: da entrambe le iscrizioni si ricava l'informazione che gli abitanti della città in età monarchica e repubblicana si chiamavano "Albani Longani Bovillenses", fregiandosi della discendenza diretta dalla leggendaria capitale albana.
Nel 489 a.C. Gneo Marcio Coriolano, alla testa di una minacciosa armata di Volsci, assedia e saccheggia numerose città dell'Agro Romano fedeli a Roma, e tra esse Mugillae, antico insediamento collocato a poca distanza da Bovillae presso l'attuale Santa Maria delle Mole, e Bovillae stessa. Lo storico Dionigi di Alicarnasso scrive in proposito all'assedio e al saccheggio:
La città di Bovillae, dunque, saccheggiata di tutte le sue ingenti ricchezze dai Volsci, subì probabilmente un periodo di decadenza. Nuova importanza per la città derivò però dalla costruzione della via Appia, opera iniziata nel 312 a.C. per volere del censore Appio Claudio Cieco. Bovillae fu sede di taberna, a metà strada tra Roma e la prima statio, Aricia.
Al termine della travagliata guerra civile tra Mario e Silla (83 a.C. - 82 a.C.), dopo la battaglia di Porta Collina (2 novembre 82 a.C.) e l'ascesa al potere di Lucio Cornelio Silla, venne emanata la lex Sullana, che ordinò la centuriazione e la distribuzione ai suoi veterani delle terre a sud di Roma comprese tra Bovillae, Castrimoenium - l'attuale Marino, di fondazione appunto sillana - e Tusculum.
Queste zone erano state la roccaforte dei seguaci di Gaio Mario e poi di Gaio Mario il Giovane, e la scelta di installarvi dei fedelissimi alla nascente dittatura sillana non fu certo una scelta casuale.
Da questo momento storico, inizia il lento declino di Bovillae: Marco Tullio Cicerone, nell'orazione Pro Plancio, dichiara che addirittura nella sua epoca, nel I secolo a.C., a stento un delegato bovillense si presentava alle riunioni religiose della Lega Latina:
Cicerone doveva conoscere abbastanza bene Bovillae e il suo territorio, poiché suo fratello, Gneo Tullio Cicerone, possedeva una tenuta proprio nel bovillense. Anche due senatori possedevano fondi presso l'antica Bovillae, tra il IX ed il X miglio della via Appia: essi erano Sesto Tedio e Sestio Gallo, entrambi citati da Cicerone nell'orazione Pro Milone.
Il 20 gennaio 52 a.C. Publio Clodio Pulcro, avversario politico per l'ascesa al consolato di Tito Annio Milone, venne trucidato dai sicari di quest'ultimo in prossimità della taberna di Bovillae, poco lontano dalla propria villa identificata oggi presso la località Ercolano di Castel Gandolfo. Il corpo di Clodio venne portato a spalla dai suoi sostenitori presso la taberna di Bovillae, dove fu esposto alla pietà popolare prima delle esequie pubbliche che si tennero nel Foro Romano. Il fatto è riferito non solo da Marco Tullio Cicerone nell'orazione in difesa di Milone, ma anche da altri scrittori di età successiva come Appiano di Alessandria (95 - 165), Quinto Asconio Pediano (I secolo), Velleio Patercolo (19 a.C. - 31) e Cassio Dione (155 - post 229).
Nei giorni immediatamente successivi alla morte di Augusto, avvenuta a Nola il 19 agosto 14, un imponente corteo funebre partì dalla città campana e percorse tutta la via Appia verso nord fino a Roma. La salma venne anche esposta a Bovillae, dove i decurioni (una sorta di magistratura civica a base timocratica) la consegnarono agli equites giunti da Roma per portare l'augusto defunto nella Capitale.Nel 17 d.C. il successore di Augusto nel governo dell'impero romano, Tiberio, ordinò che la dinastia giulio-claudia e la memoria del suo patrigno venisse celebrata a Bovillae, luogo d'origine supposita della Gens Iulia, istituendo i Sodales Augustales ("Sacerdoti di Augusto"). Per questo scopo sorse l'imponente circo, il teatro ed il sacrario della Gens Iulia.Lentamente, Bovillae andò decadendo: se ne trovano tracce in diversi autori di età imperiale inoltrata, che la menzionano come località lungo la via Appia. Dopo le invasioni barbariche e il sacco di Roma perpetrato dai Visigoti di Alarico I nel 410, le località lungo la trafficata via Appia furono le prime a subire la devastazione e la furia dei barbari. Bovillae, tanto era scaduta d'importanza, non viene menzionata neppure nella donazione dell'imperatore Costantino I alla Cattedrale di San Giovanni Battista di Albano Laziale, risalente, stando alle date ufficiali, al 326.
Opinione comune di molti storici è che la fine di Bovillae sia stata decretata dal saccheggio saraceno dell'846, e dalle successive incursioni saracene nell'Agro Romano, che spopolarono i centri più vulnerabili e popolarono altri luoghi più impervi o situati su colli e alture. È infatti proprio nel periodo a cavallo fra X e XI secolo che si hanno le prime menzioni di Marino, centro sviluppatosi su una rupe di peperino a notevole distanza dal mare.
L'ultima menzione di Bovillae, o almeno del luogo che prendeva nome da essa, è contenuta in due atti risalenti al 1024, che riguardano i confini della Massa Camellaria: viene menzionata infatti una grotta o cripta di Buella sulla via Appia.Durante il pontificato di papa Onorio III (1216-1227), esponente dell'allora potente famiglia Savelli che possedeva i feudi di Castel Gandolfo, Albano Laziale ed Ariccia ed i castelli di Borghetto di Grottaferrata e Castel Savello, è plausibile che la proprietà del territorio bovillense spettasse ai Savelli, poiché lo storico e archeologo Giuseppe Tomassetti afferma che essi fecero costruire una chiesa ricca di mosaici e pavimenti cosmateschi a Frattocchie: quella stessa chiesa venne in seguito ripristinata dal cardinale Girolamo Colonna nel Seicento e distrutta e ricostruita in forme moderna nel corso del Novecento.Da allora in poi il territorio bovillense seguì fondamentalmente le vicissitudini del feudo di Marino, a cui divenne nel corso dei secoli legato indissolubilmente, passando sotto la dominazione degli Orsini e poi dei Colonna.
Nel novembre 1347 il territorio bovillense fu percorso dall'esercito di Cola di Rienzo, giunto da Roma per espugnare il castello di Marino dove si erano asserragliati i feudatari Giordano e Rainaldo Orsini: tuttavia, non riuscendo a conquistare quel ben munito castello, decise di ripiegare sull'assedio del piccolo castello di Castelluccia, situato poco più a sud del sito archeologico dell'antica Bovillae. Così riferisce l'Anonimo Romano nella sua famosa Cronica riguardo all'episodio:
Per la sua posizione di passaggio sulla via Appia, ormai ridotta a strada pubblica per Albano Laziale, l'antica Bovillae, oggi nota come Frattocchie, fu più volte attraversata da soldataglie belligeranti di opposte fazioni: nel 1436 fu la volta delle truppe del cardinale comandante pontificio Giovanni Maria Vitelleschi in lotta contro i Savelli ed i Colonna, nel 1485 delle milizie personali dei Colonna e degli Orsini durante la guerra tra papa Sisto IV e Alfonso V d'Aragona, nel 1744 dei soldati austriaci durante la guerra di successione al regno di Napoli.
Papa Urbano VIII nel 1636 fu il primo Papa a villeggiare nel Palazzo Pontificio di Castel Gandolfo: da allora tutti i pontefici che si recavano nella residenza pontificia non mancarono mai di fermare il loro "treno" - il corteo che partiva da Roma - a Frattocchie per una sosta presso la Villa della Sirena, residenza voluta nel Seicento dal cardinale Girolamo Colonna.Nel 1777 papa Pio VI ordinò di iniziare i lavori di bonifica della via Appia nel tratto che attraversava le Paludi Pontine: tra il 1780 ed il 1789 venne così riattivata la gloriosa via Appia, su cui venne dirottata la strada postale tra Roma e Napoli che prima attraversava Marino, ed ora passando per Frattocchie toccava Albano Laziale e Genzano di Roma.Durante le vicende della Repubblica Romana (1798-1799), tra l'osteria delle Frattocchie e il centro storico di Castel Gandolfo venne combattuta un'aspra battaglia tra l'esercito francese, comandato dal generale Gioacchino Murat e spalleggiato da volontari marinesi e frascatani, e alcune forze contro-rivoluzionarie di abitanti di Castel Gandolfo, Albano e Velletri.
I primi rinvenimenti archeologici effettuati nel territorio dell'antica città di Bovillae, dopo vari secoli di oblio, avvennero nel corso del Settecento e furono del tutto accidentali. Nel 1712 lungo l'Olmata del Papa, attuale Strada statale 140 del Lago Albano, presso la frazione di Due Santi, venne scoperta una catacomba sotterranea, ma se ne è persa ad oggi l'ubicazione. Durante i lavori per l'allargamento della via Appia, nel 1787, vennero rinvenuti resti di un oratorio paleocristiano alla convergenza tra la via Appia Antica e la via Appia Nuova, debitamente distrutti; nello stesso sito quasi un secolo più tardi, nel 1869, vennero alla luci altri resti dell'oratorio, anch'essi dispersi.
L'archeologo Giuseppe Tambroni, con l'ausilio del cavalier Vincenzo Colonna, visto il crescente interesse che maturava anche sul grande pubblico il costante rinvenimento di materiale archeologico nell'Agro Romano: prese nel 1823 la decisione di avviare una campagna di scavi per individuare il sito esatto dell'antica Bovillae.Gli scavi raggiunsero in buona parte il loro scopo: vennero infatti individuati i resti dell'imponente circo e del teatro, un locale forse adibito a sala termale, e i siti probabili del sacrario della Gens Iulia e del tempio di Veiove. L'archeologo Luigi Canina studiò il sito attentamente ed elaborò una mappa archeologica di Bovillae; anche lo storico marinese Girolamo Torquati prese personalmente visione, in seguito, dei reperti individuati dal Tambroni.
Nel 1853, regnante papa Pio IX, il governo pontificio commissionò ad una lunga serie di studiosi, storici, artisti ed archeologi di chiara fama (Ennio Quirino Visconti, Antonio Canova, Carlo Fea, Antonio Nibby, Luigi Canina, Giovanni Battista de Rossi) di curare il ripristino archeologico della via Appia Antica. Così tutto il primo tratto dell'antica strada tra Roma e Marino, abbandonato dal nuovo tracciato, fu protetto e i ruderi ivi localizzati furono catalogati. La sistemazione della strada, che dopo il fallimento del progetto della "Passeggiata Archeologica" fu proseguita solo nel 1988 con la costituzione del Parco regionale dell'Appia antica, arrivò fino a Frattocchie, senza però che anche l'area urbana di Bovillae fosse lambita.
Nel primo decennio del Novecento il Comune di Marino sovvenzionò l'inizio di alcuni scavi archeologici presso la località Tor Messer Paolo e Colle Licia, per individuare il sito della Bovillae pre-romana; infatti, si era diffusa l'opinione dello "slittamento" progressivo dell'abitato verso valle verificatosi nel corso dei secoli. Lo studioso Giuseppe Tomassetti in persona poté vedere gli scavi e riscontrare che erano stati fatti ritrovamenti ricollegabili a una struttura termale o a delle abitazioni. Tuttavia la cronica carenza di fondi e il disinteresse verso un'operazione del genere segnarono la conclusione dell'operazione archeologica, proprio mentre il Comune costituiva l'Antiquarium Comunale.
Nel 1930, durante il regime fascista, gli scavi archeologici di Bovillae furono curati di un minimo di attenzione: vennero infatti consolidati e risistemati i tre archi dei carceres del circo: tuttavia l'interesse durò poco. Infatti già dal secondo dopoguerra l'intensificarsi dell'urbanizzazione di Frattocchie e Santa Maria delle Mole soffocò i monumenti faticosamente portati alla luce.
I rinvenimenti sparsi effettuati in varie epoche nel territorio bovillense sono numerosissimi. La maggior parte di essi non sono neppure documentati correttamente, e molti reperti sono conservati presso il Museo civico Umberto Mastroianni di Marino o nei depositi dell'Istituto statale d'arte Paolo Mercuri senza indicazione di luogo di rinvenimento o data perché indisponibile. Le opere più pregiate, purtroppo, sono state portate all'estero: un esempio è l'Apoteosi di Omero conservata al British Museum di Londra.
Lo storico marinese Girolamo Torquati riferisce di essere stato personalmente presente in almeno due casi di ritrovamenti accidentali di reperti archeologici nell'area dell'antica Bovillae. Il 13 marzo 1891 nella vigna di Ernesto Terribili, alla convergenza tra via Appia Nuova e via Nettunense, furono rinvenuti, mentre veniva scassato un canneto, alcuni blocchetti di peperino parte di una recinzione funebre e due sarcofagi in marmo bianco lavorati rozzamente, uno lungo 2.30 metri e l'altro 2.16, con all'interno due scheletri. I sarcofagi erano contenuti nei resti di un edificio a volta che era stata una cripta. Non furono ritrovate iscrizioni. Il 14 febbraio 1886 invece, nella vigna dei fratelli Giuseppe ed Antonio Vitali presso le Frattocchie, fu scoperta una Venere in marmo, che il Torquati immediatamente provvide a segnalare alle autorità competenti.
A partire dall'urbanizzazione sfrenata delle frazioni di Marino, che ha visto nascere dal nulla insediamenti nuovissimi -come Santa Maria delle Mole o Cava dei Selci-, gli scavi di Bovillae sono stati dimenticati. Di tanto in tanto vengono menzionati per campagne pubblicitarie o politiche di qualche singolo personaggio, ma nel frattempo si sta perdendo anche l'ubicazione esatta dei reperti faticosamente scavati nell'Ottocento.
Nel 1992, in occasione della campagna per l'autonomia amministrativa delle frazioni di Frattocchie, Santa Maria delle Mole e Cava dei Selci da Marino, è stato scelto per il nuovo comune, che ha avuto vita breve (dal 1993 al 1995), il nome di "Comune di Boville", per segnalare il legame di continuità, oggi più che mai inesistente, tra l'antica città latina ed il moderno agglomerato urbanistico.
Nel 2011-2012 rilevamenti archeologici preventivi nella zona di vicolo del Divino Amore hanno permesso di individuare una strada basolata, quasi perfettamente conservata, di accesso al circo, tagliata trasversalmente dalla via Nettunense nuova.
I resti archeologici più importanti rinvenuti a Bovillae nel corso degli scavi di Giuseppe Tambroni (1823-1825) sono quelli appartenenti al circo. Voluto dall'imperatore Tiberio dopo la morte del patrigno e predecessore Augusto (14) per onorarne la memoria con degli speciali giochi circensi, i Ludi Augustales, la lunghezza del circo era di 337,50 metri per una larghezza di 68,60, ed era uno dei più grandi circhi di Roma, superando sia il Circo Vaticano sia il Circo Agonale (oggi piazza Navona).Del circo oggi rimangono solo tre arcate in blocchi di peperino, appartenenti alla struttura dei carceres, più una quarta arcata inglobata in un cascinale. In origine dovevano esserci dodici arcate. La spina del circo era lunga 197 metri, e decorata con statue ed altri ornamenti: parti della spina furono rinvenute durante gli scavi ottocenteschi. La capienza della struttura si aggirava tra gli 8.000 ed i 10.000 spettatori. I Ludi Augustales furono celebrati almeno durante tutta la dinastia giulio-claudia, poiché un'iscrizione del 53 ricorda un tale auriga Fuscus della factio prasina vincitore dei giochi bovillensi (Ludi Augustales).
I ruderi del teatro di Bovillae sono stati individuati alle spalle del circo. La data di fondazione del complesso, costruito comunque secondo tutte le norme classiche, è ignota. Presso il teatro era presente una scola actorum di mimi, come è attestato dalla seguente iscrizione in memoria dell'archimimo Acilio:
Lo studioso Antonio Nibby afferma che la scena del teatro aveva ventisette piedi di raggio e quarantasette di diametro. Inoltre, furono rinvenuti anche i gradini del teatro.
Durante gli scavi archeologici del 1823-1825, venne rinvenuta nell'area tra Frattocchie e Due Santi un'ara sacra pagana con sopra iscritta la seguente iscrizione:
Questo ritrovamento farebbe supporre la presenza presso l'antica città di un tempio pagano dedicato a Veiove, divinità locale latina la cui funzione non è molto chiara, ma che era titolare di un tempio sul Campidoglio a Roma posto inter duos lucos, ovvero tra i due boschi sacri dove trovavano immunità i malfattori o i supplici. Il tempio di Bovillae venne probabilmente eretto dalla Gens Iulia, originaria della città, in un'epoca non meglio definita, collocata approssimativamente dall'archeologo Antonio Nibby attorno al I secolo a.C.
In Bovillae fu dedicato un sacrario alla Gens Iulia. La sua costruzione avvenne nel 17, alcuni anni dopo la morte di Augusto su iniziativa del suo successore Tiberio. Secondo lo scopritore della città, l'archeologo Giuseppe Tambroni, in questo sacrario sarebbe stato sepolto Augusto dopo le solenni esequie di stato celebrate a Roma: tuttavia, è un'ipotesi non supportata da alcun fatto.Lo studioso Antonio Nibby descrive una struttura ottagona rinvenuta durante gli scavi del 1823-1825 e pensata dagli scopritori come il sacrario: costruita interamente in peperino, dista circa ducento metri dal teatro e la struttura aveva quindici piedi di diametro e venti di altezza; tutto intorno all'ottagono correva un recinto quadrangolare.
Lungo la via Appia Antica, soprattutto nel primo tratto, tra porta San Sebastiano e Bovillae, sono stati ritrovati un numero impressionante di sepolcri monumentali di età romana: la maggior parte di essi sono conservati all'interno del Parco regionale dell'Appia antica, tuttavia almeno due sono localizzati in territorio marinese presso gli scavi dell'antica città.
Il primo è il sepolcro su cui, nel Medioevo, venne costruita Tor Leonardo, ed il secondo è il Torraccio. Tor Leonardo sorse nel corso del Medioevo sulle rovine di un sepolcro romano di età imperiale, anche se viene menzionata per la prima volta nel Quattrocento -con il nome di Turris Leonarde- come possesso dell'Abbazia territoriale di Santa Maria di Grottaferrata, ed in seguito passò ai Colonna. Il Torraccio di Due Santi invece si è conservato meglio: reso celebre da Quer pasticciaccio brutto de via Merulana di Carlo Emilio Gadda, che descrive magistralmente la grama vita dell'Agro Romano fino agli anni cinquanta, è solo il nucleo cementizio di un antico sepolcro romano.
Davanti al Torraccio, un antico sepolcro romano situato al miglio XII della strada statale 7 Via Appia, nel 1823 fu scoperto un diverticolo in basolato di peperino che evidentemente conduceva alle strutture dell'antica città, e che oggi corrisponde all'attuale vicolo del Divino Amore. Il diverticolo, descritto da Antonio Nibby, era sepolto per circa sei piedi di terra e largo dodici piedi, ed aveva impresse le impronte del continuo passaggio delle ruote dei carri.
Accanto al diverticolo, vennero trovati i resti di quella che venne definita "camera da bagno" o parte di un impianto termale. Accanto ad essa, venne rinvenuta una piscina in opera laterizia fatta risalire al II secolo, larga due piedi, lunga quarantotto piedi e alta nove.Nell'area del diverticolo descritto dal Nibby, in tempi più recenti sono affiorati, nel corso dei lavori per la costruzione della fognatura in via delle Giostre, alcuni reperti romani in peperino.
L'area naturalistica protetta più vicina alla zona archeologica di Bovillae, e quella maggiormente legata ad essa, è il Parco regionale dell'Appia antica, istituito nel 1988 dalla Regione Lazio all'interno dei comuni di Roma, Ciampino e Marino.
Un'altra area naturalisticamente importante è quella del Divino Amore e di Mugillae, ai confini con il comune di Roma. Questa zona, una delle poche oasi verdi quasi interamente rimaste incontaminate, è attualmente oggetto di una controversia tra autorità comunali e ambientalisti. L'ultima variante del piano regolatore generale comunale, seppur il Comitato Tecnico Regionale nella seduta del 21 ottobre 2004 abbia tagliato più di 4.000.000 di m3 di nuove costruzioni, prevede sostanziosi interventi urbanistici, dislocati soprattutto nei territori delle frazioni: il più discusso è l'istituzione di una grande zona D6 ("zone produttive - impianti industriali e attività artigianali") in località Divino Amore-Negroni, in un'area per la quale Legambiente aveva proposto l'inserimento nel perimetro del Parco regionale dell'Appia antica. Però nell'ultima espansione del perimetro del Parco (17 ottobre 2006) la Regione Lazio ha escluso la zona di Mugillae e del Divino Amore, suscitando le polemiche degli ambientalisti sull'urbanizzazione dell'area. Sostanzialmente, verranno edificati 1.000.000 di metri3 di cemento sull'area definita dagli ambientalisti "l'ultimo lembo di Campagna Romana", portando però una capacità insediativa e di addetti pari a 8000 persone.
Giovanni Antonio Ricci, Memorie storiche dell'antichissima città di Alba Longa e dell'Albano moderno, Iª ed., Roma, Stamperia Giovanni Zempel, 1787. ISBN non esistente
 Emanuele Lucidi, Memorie storiche dell'antichissimo municipio ora terra dell'Ariccia, e delle sue colonie di Genzano e Nemi, Iª ed., Roma, Tipografia Lazzarini, 1796. ISBN non esistente
 Nicola Ratti, Storia di Genzano, con note e documenti, Iª ed., Roma, Stamperia Salomoni, 1797. ISBN non esistente
 Antonio Nibby, vol. I, in Analisi storico-topografico-antiquaria della carta de' dintorni di Roma, IIª ed., Roma, Tipografia delle Belle Arti, 1848. ISBN non esistente
 Girolamo Torquati, vol. I, in Studi storico-archeologici sulla città e sul territorio di Marino, Iª ed., Marino, Tipografica Renzo Palozzi, 1974. ISBN non esistente
 Giuseppe Tomassetti, Francesco Tomassetti, La Campagna Romana antica, medioevale e moderna, vol. 4, Iª ed., Torino, Loescher, 1910-13, SBN IT\ICCU\NAP\0141293. (ristampa anastatica: Arnaldo Forni Editore, 1976, SBN IT\ICCU\UMC\0062296; edizione aggiornata: L. S. Olschki, 1979, SBN IT\ICCU\SBL\0339408).
 Filippo Coarelli, Guide archeologiche Laterza - Dintorni di Roma, Iª ed., Roma-Bari, Casa editrice Giuseppe Laterza & figli, 1981, SBN IT\ICCU\RAV\0131516.
 Raimondo Del Nero, La Valle Latina, Iª ed., Frascati, Parco Regionale dei Castelli Romani, 1990. ISBN non esistente
 Raimondo Del Nero, Bovillae, Iª ed., Marino, Tipografia Gianni Palozzi, 1994,  pp. 121. ISBN non esistente
 Raimondo Del Nero, La diocesi tuscolana dalla origini al XIII secolo, Iª ed., Frascati, Associazioni "Amici del Tuscolo", 2002. ISBN non esistente
Andrea Pancotti, Torre Messer Paoli, presso Marino: scoperte, scavi e studi ottocenteschi, in Colli Albani. Protagonisti e luoghi della ricerca archeologica nell'Ottocento, a cura di Massimiliano Valenti, Tusculana - Quaderni del Museo di Monte Porzio Catone, 4 (2011), Frascati 2011, pp. 169–174.
Pamela Cerino, Andrea De Angelis, Andrea Pancotti, Noemi Tomei, Verso i carceres. Una via basolata nel territorio di Bovillae (Marino), in Lazio e Sabina, X, atti del convegno di studi di Roma, 4-6 giugno 2013, Roma 2014, pp. 339–341.

Bowersville è un villaggio degli Stati Uniti d'America, situato nello stato dell'Ohio, nella contea di Greene.

Boy from New York City and Other Hits è una raccolta di successi del gruppo vocale statunitense The Manhattan Transfer, pubblicato nel 1997 dalla Flashback Records, etichetta per produzioni economiche della Rhino Records.
La raccolta fu pubblicata a tre anni di distanza dalla precedente The Very Best of The Manhattan Transfer e contiene esclusivamente brani del periodo con la Atlantic Records. Oltre ad alcuni dei maggiori successi del gruppo, il disco si segnala per la presenza di alcune canzoni meno note mai comparse in altre antologie.
(EN) Boy from New York City and Other Hits, in Discography, Dal sito ufficiale dei Manhattan Transfer. URL consultato il 18 ottobre 2010 (archiviato dall'url originale il 28 settembre 2009).
Boy (I Need You) è un singolo della cantante statunitense Mariah Carey, pubblicato nel 2003 ed estratto dal suo nono album in studio Charmbracelet. Il brano vede la partecipazione del rapper statunitense Cam'ron.

Brad Pitt, all'anagrafe William Bradley Pitt (Shawnee, 18 dicembre 1963), è un attore e produttore cinematografico statunitense. 
Nel corso della sua carriera, ha ricevuto numerosi riconoscimenti e nomine a premi prestigiosi per i suoi contributi nel mondo del cinema, incluso un premio Oscar per aver prodotto, tramite la Plan B Entertainment di sua proprietà, il film 12 anni schiavo (2013) di Steve McQueen.
Pitt ha guadagnato dapprima una certa notorietà interpretando un cowboy autostoppista nel film Thelma & Louise (1990) di Ridley Scott. Questo gli ha permesso, negli anni successivi, di avere i suoi primi ruoli da protagonista nei drammi In mezzo scorre il fiume (1992) di Robert Redford e Vento di passioni (1994) di Edward Zwick e nell'horror Intervista col vampiro (1994) di Neil Jordan.
Le sue prove attoriali nel thriller Seven di David Fincher e nel fantascientifico L'esercito delle 12 scimmie di Terry Gilliam (entrambi del 1995) sono state acclamate dalla stampa cinematografica. In particolare, per l'opera di Gilliam ha vinto il Golden Globe per il miglior attore non protagonista e ha ricevuto una prima candidatura all'Oscar.
Ha preso parte poi in produzioni di grande successo sia di critica, come il cult Fight Club (1999) di Fincher, la trilogia Ocean's (2001-2007) di Steven Soderbergh e The Tree of Life (2011) di Terrence Malick, sia di pubblico, come Vi presento Joe Black (1998) di Martin Brest, Troy (2004) di Wolfgang Petersen, Mr. & Mrs. Smith (2005) di Doug Liman e World War Z (2013) di Marc Forster. Le pellicole Il curioso caso di Benjamin Button (2008), la terza collaborazione con Fincher, e L'arte di vincere (2011) di Bennett Miller lo hanno portato rispettivamente alla seconda e alla terza candidatura all'Oscar come miglior attore protagonista e alla prima per il miglior film.
Anche la sua carriera di produttore è stata ricca di successi, quali, oltre i già citati L'arte di vincere, The Tree of Life e 12 anni schiavo, The Departed - Il bene e il male (2006) di Martin Scorsese (altro vincitore dell'Oscar al miglior film del 2007) e La grande scommessa (2015) di Adam McKay, tutti candidati all'Oscar come miglior film.
Come personaggio pubblico, Pitt è stato citato come una personalità influente e potente nel settore dell'intrattenimento americano; è stato nominato come l'uomo più attraente del mondo da varie riviste e la sua vita personale è stata oggetto di gossip e di un ampio interesse. Divorziato dall'attrice Jennifer Aniston dopo cinque anni di matrimonio, ha sposato l'attrice Angelina Jolie nel 2014, la quale ha poi chiesto il divorzio nel 2016. Hanno sei figli insieme, tre dei quali in seguito ad adozione internazionale.
Di origini inglesi, irlandesi, francesi, olandesi, svedesi e tedesche, Brad Pitt è nato a Shawnee, in Oklahoma, e cresciuto a Springfield, nello Stato del Missouri. Il padre Bill è di origini inglesi ed è dirigente in una ditta di trasporti, la madre Jane è consigliere scolastico. Ha un fratello di nome Doug e una sorella di nome Julie. Frequentò la Kickapoo High School, dove si contraddistinse come atleta nelle squadre di nuoto, golf e tennis, entrò a far parte del consiglio studentesco, partecipando ai dibattiti scolastici e a diversi musical. Terminato il liceo frequentò l'Università del Missouri, dove studiò giornalismo e grafica pubblicitaria, abbandonando a pochi esami dalla laurea per inseguire il sogno di sfondare a Hollywood. Prima di diventare un attore di successo fece i lavori più vari, tra i quali il trasportatore di frigoriferi e l'autista di spogliarelliste in limousine, arrivando a travestirsi da pollo mentre lavorava per una catena di ristoranti.
La carriera cinematografica di Brad Pitt incominciò nel 1987 con parti non accreditate nei film Senza via di scampo, La fine del gioco e Al di là di tutti i limiti. Il suo esordio televisivo arrivò nel novembre dello stesso anno con un'apparizione nella sitcom della ABC Genitori in blue jeans. Recitò in quattro episodi della soap-opera Dallas, fra il dicembre 1987 e il febbraio 1988. Più avanti, nel 1988, fece anche un'apparizione nella serie televisiva della Fox 21 Jump Street.In questo stesso anno la co-produzione USA-Jugoslavia The Dark Side of the Sun gli regalò il primo ruolo da protagonista, anche se il film venne congelato a causa della guerra di Croazia, e uscirà solo nel 1997. Pitt recita in due film nel 1989: ebbe un ruolo secondario in Innamorati pazzi e una parte nell'horror Il ritorno di Brian, il primo dei suoi film a raggiungere le sale cinematografiche. Venne scritturato insieme a Juliette Lewis per il film TV della NBC Vite dannate e recitò una parte secondaria nel film TV per la HBO Verità nascoste. Nel 1990 troviamo Brad Pitt in "The Image" ("Verità nascoste"). La sua successiva apparizione cinematografica avvenne nel 1991 con il film Una pista per due, insieme a Rick Schroder.Sempre nel 1991 reciterà nella parte di Billy Canton, sbandato e sfruttatore, nel film televisivo "Too young to die" ("Vite dannate") accanto a Juliette Lewis nella parte della quindicenne Mandy che sarà sfruttata dallo stesso Billy. Protagonista, nello stesso anno, in "Johnny Suede" dove recita nella parte di un ragazzo senza soldi che cura in maniera eccezionale il suo aspetto e desidera sfondare come cantante (soprattutto dopo aver ricevuto "dal cielo" un bellissimo paio di scarpe in camoscio). Nello stesso anno sarà protagonista della seconda storia raccontata in "Two-Fisted Tales" ("incubi") film horror-drammatico-thriller per la TV. Il successo arrivò nel 1991 con la parte di J.D., ladro-autostoppista in Thelma & Louise di Ridley Scott.Dopo questo piccolo ruolo partecipò a film di successo come Fuga dal mondo dei sogni (Cool World), diretto da Ralph Bakshi, nel ruolo del detective Frank Harris; il film è per metà animato, infatti personaggi di cartoni animati interagiscono con attori in carne e ossa. Fu protagonista della pellicola In mezzo scorre il fiume, diretto da Robert Redford è tratto dall'omonimo libro autobiografico di Norman Maclean. Il film narra la storia di due fratelli cresciuti entrambi dal padre con una severa educazione, ma che da grandi si rivelano molto diversi tra loro, uno studioso e l'altro simpatico e scapestrato. Pitt paragonò lavorare con Robert Redford a una partita di tennis, dichiarando: «Quando si gioca con qualcuno meglio di te, il tuo gioco migliora». Nel 1992 reciterà in un cortometraggio dal titolo "Contact" del regista Jonathan Darby. Nel 1993 ebbe un piccolo ruolo in Una vita al massimo di Tony Scott su sceneggiatura di Quentin Tarantino e in Kalifornia, nuovamente con Juliette Lewis. Per questo ultimo film, interpretando il ruolo di un serial killer, distruttivo e molto violento, Pitt ricevette critiche positive definendo il suo personaggio “metà Cristo metà Satana”. Per calarsi meglio nel ruolo ingrassò di 10 kg e si fece scheggiare un dente.Nel 1994 fu il protagonista di Vento di passioni, con Anthony Hopkins, dall'accoglienza non sempre positiva ma con molti complimenti per l'interpretazione di Pitt tanto che ricevette la sua prima nomination ai Golden Globe. Inoltre interpretò il ruolo di Louis nel film Intervista col vampiro di Neil Jordan, accanto a Christian Slater, Tom Cruise, Kirsten Dunst e Antonio Banderas, in cui la sua performance ricevette pareri contrastanti. Secondo il Dallas Observer, Pitt è una gioia da guardare, ma non c'è niente in lui che suggerisce tormento interiore, il che lo rende un noioso Louis. Nonostante le numerose candidature internazionali al film furono conferiti soltanto premi meno prestigiosi, inoltre vinse il premio "peggiore coppia", formata dallo stesso Pitt e Tom Cruise, ai Razzie Awards. Sempre nel 1994 recitò nella commedia "The Favor" ("A letto con l'amico") nei panni di Elliot Fowler, pittore di successo.
Nel 1995 recitò nel thriller Seven di David Fincher, al fianco di Morgan Freeman e Gwyneth Paltrow dove interpreta il ruolo di un detective sulle tracce di un serial killer, la parte di Pitt era stata inizialmente offerta a Denzel Washington che rifiutò dichiarando che film era troppo "dark e violento”, in seguito si pentì di questa scelta. Durante le riprese l'attore subì un infortunio al braccio per il quale ebbe inoltre bisogno di un intervento chirurgico, l'incidente fu assorbito dalla sceneggiatura prevedendo proprio che durante un inseguimento il suo personaggio si facesse male, e l'attore terminò le riprese con braccio fasciato. Il film fu un grande successo commerciale incassando 327 milioni in tutto il mondo. Nello stesso anno fu nel cast della pellicola L'esercito delle 12 scimmie, 
dove per prepararsi al ruolo da interpretare, un animalista schizofrenico, l'attore passò alcune settimane a visitare il reparto psichiatrico presso l'ospedale della Temple University. Il film fu generalmente ben accolto con molte lodi specialmente a Pitt, che vince un Golden Globe per il miglior attore non protagonista e venne candidato per la prima volta all'Oscar come miglior attore non protagonista.
In particolare Vento di passioni, Intervista col vampiro e Seven lo consacrano come sex symbol mondiale, tanto che nel 1995 ricevette due MTV Movie Awards come attore più attraente e come miglior performance maschile per Intervista col vampiro. Nello stesso anno rifiutò la parte di Jack Dawson nel film Titanic, mentre l'anno successivo ebbe un ruolo nel drammatico Sleepers, tratto dall'omonimo romanzo di Lorenzo Carcaterra e riguardante il tema degli abusi infantili.
Nel 1997 è stato protagonista del film Sette anni in Tibet nel ruolo di un alpinista austriaco che arriva fino in Tibet e conosce il 14º Dalai Lama. Appena uscito, il film ricevette pesanti condanne soprattutto dal governo della Repubblica Popolare Cinese affermando che i militari cinesi furono rappresentati in comportamenti brutali contro la popolazione locale, mentre i tibetani furono rappresentati in modo positivo. Inoltre affianca Harrison Ford nel film L'ombra del diavolo.Nel 1999 interpretò Tyler Durden nel film Fight Club di David Fincher, pellicola che permise a Brad Pitt di entrare nella Hall of fame dei migliori attori di Hollywood. Presentata alla Mostra del cinema di Venezia, divise i critici, ma diventò un film di culto alla sua uscita in DVD. Per il suo ruolo Pitt acconsentì a farsi rimuovere parte dei suoi denti anteriori, che vennero rimessi a posto dopo le riprese. Fu inoltre il protagonista nel 1998 accanto ad Anthony Hopkins, con cui aveva già lavorato in Vento di passioni, del dramma sentimentale Vi presento Joe Black, che tuttavia fu un flop al botteghino USA, mentre poté riscuotere un certo successo nel resto del mondo. Nel 2005 apparve come guest star nell'ottava stagione di Friends, nella parte di un uomo che prova un forte rancore verso Rachel, interpretata da Jennifer Aniston, all'epoca sposata con lui. Sempre nel 2000 lavorò per Guy Ritchie in Snatch - Lo strappo, poi prese parte al grande successo di pubblico (meno di critica) di Ocean's Eleven - Fate il vostro gioco, Ocean's Twelve e Ocean's Thirteen, tre prodotti che vedono un cast tra cui figurano anche George Clooney e Matt Damon.Nel 2001 affiancò Julia Roberts nel film The Mexican - Amore senza la sicura e Robert Redford nel film di spionaggio Spy Game (dove interpreta il personaggio di Tom Bishop). Nello stesso anno insieme a Brad Grey e Jennifer Aniston fondò la casa di produzione Plan B Entertainment che produsse film come Troy, The Departed - Il bene e il male, La fabbrica di cioccolato, con Johnny Depp, A Mighty Heart - Un cuore grande, interpretato da Angelina Jolie, e L'assassinio di Jesse James per mano del codardo Robert Ford. Nel 2005, in seguito al divorzio con Brad Pitt, la Aniston abbandonò la società e Brad Grey divenne amministratore delegato della Paramount Pictures, facendo dell'attore l'unico proprietario della casa di produzione. Tre dei film prodotti dalla Plan B Entertainment hanno vinto l'Oscar come miglior film. Nel 2002 farà la comparsa accanto a Matt Damon in "Confessions of a Dangerous Mind" ("Confessioni di una mente pericolosa") come concorrente di un programma televisivo.
Nel 2003 esordì come doppiatore, prima con il ruolo da protagonista nel film d'animazione della DreamWorks Sinbad - La leggenda dei sette mari e poi in un episodio della serie televisiva animata King of the Hill. Nel 2004 recitò nel film Troy, le cui riprese avvennero in Inghilterra, in Messico, in Spagna e in Grecia. Inoltre nei mesi che precedettero le riprese si è dovuto sottoporre a un duro allenamento fisico, insieme a Eric Bana, smise di fumare e si prestò a un severo regime di esercizi e addestramenti per le scene a cavallo e i duelli con spada e lance. Durante le riprese subì l'infortunio al tendine d'Achille. Con un totale mondiale di 497,4 milioni di dollari di incasso, Troy resta uno dei più grandi successi commerciali di Pitt.
Nel 2005 recitò con Angelina Jolie in Mr. & Mrs. Smith, dove interpretavano una coppia di coniugi annoiati che poi scoprono essere ciascuno un assassino inviato a uccidere l'altro, il film guadagnò 478 milioni di dollari in tutto il mondo, divenendo uno dei più grandi successi dell'anno. l'anno successivo recitò in Babel, vincitore di un Oscar come miglior colonna sonora, che definì una delle migliori decisioni della sua carriera. Di grande rilievo fu poi la sua interpretazione in L'assassinio di Jesse James per mano del codardo Robert Ford, presentato alla Mostra del cinema di Venezia e per il quale Pitt si aggiudicò la Coppa Volpi per la migliore interpretazione maschile. Nel 2008 lavorò con i fratelli Coen in Burn After Reading - A prova di spia, ancora accanto all'amico George Clooney. Nello stesso anno fu inserito dalla rivista Forbes al secondo posto degli attori più pagati al mondo con un compenso di 35 milioni di dollari, e al primo posto dal sito McAfee come celebrità più pericolosa del web, ovvero quelle pagine dietro i cui nomi si nascondono tentativi di phishing, malware e pagine che sono cariche di software dannosi.Nel 2009 ricevette una nuova candidatura al Premio Oscar, stavolta come miglior attore, per l'interpretazione di Benjamin Button nel film Il curioso caso di Benjamin Button, nel quale fu diretto per la terza volta da David Fincher. Il film riceve tredici nomination agli Oscar e incassa 329 milioni di dollari al box office in tutto il mondo. Nel 2009 vi fu l'uscita di un nuovo grande film, Bastardi senza gloria, diretto da Quentin Tarantino, dove interpreta il tenente Aldo Raine, un combattente della resistenza americana chiamato a combattere i nazisti nella Francia occupata dai tedeschi. La pellicola fu presentata in anteprima al Festival di Cannes e ottenne un grande successo di pubblico e di critica incassando 311 milioni di dollari in tutto il mondo. Nella classifica dello stesso anno delle 50 persone più sexy degli anni novanta, si aggiudicò il quarto posto ex aequo con Ben Affleck.
Nel 2010 doppiò il film d'animazione Megamind, diretto da Tom McGrath, e fu inserito da Forbes al nono posto nella classifica degli attori più pagati al mondo con un guadagno di 20 milioni di dollari. L'anno successivo apparve nel film The Tree of Life di Terrence Malick, insieme a Sean Penn e Jessica Chastain. Il film fu presentato alla 64ª edizione del Festival di Cannes vincendo la Palma d'oro. Sempre nello stesso anno recitò nel film L'arte di vincere di Bennett Miller, dove interpreta Billy Beane, ruolo che gli fece guadagnare una candidatura sia agli Oscar sia ai Golden Globe del 2012. Aveva anche accettato di interpretare un esploratore britannico in cerca di una misteriosa civiltà amazzonica in Civiltà perduta, basato sul libro di David Grann e prodotto dalla Paramount, ruolo che in seguito rifiutò. Nel 2012 fu protagonista del film Cogan - Killing Them Softly. La pellicola venne presentata in anteprima, e in concorso, alla sessantacinquesima edizione del Festival di Cannes, e Pitt interpreta il ruolo di un sicario professionista chiamato a investigare su una rapina a una partita di poker protetta dalla mafia. La trattativa per questo ruolo fu molto breve, infatti il regista Andrew Dominik pensò subito a Pitt come possibile protagonista, e lo contattò chiedendogli se fosse interessato tramite un SMS, e l'attore rispose di Sì. Sempre nel 2012 recita in "8" di Rob Reiner.
Nel 2013 fu protagonista del film World War Z dove interpreta il ruolo di un funzionario delle Nazioni Unite che segue una disperata corsa contro il tempo in cerca di un antidoto per fermare l'epidemia che trasforma gli esseri umani in zombie, che con un incasso di 536 milioni di dollari è il più grande successo della carriera di Brad Pitt. Venne scelto da Ridley Scott per interpretare Westray nel thriller The Counselor - Il procuratore, la pellicola narra di un avvocato (Fassbender) che vedendo andare in rovina la sua vita e la sua carriera decide di prelevare un carico di cocaina, del valore di 20 milioni di dollari, oltre il confine messicano, con tragiche conseguenze sia per lui sia per le persone a lui vicine. Prese parte anche al film 12 anni schiavo diretto da Steve McQueen, vincitore del Toronto International Film Festival del 2013, in cui fu presentato in anteprima. Il film vinse molti premi, e fece guadagnare all'attore i riconoscimenti più prestigiosi, tra cui l'Oscar e un Bafta come miglior film, e un Golden Globe come miglior film drammatico, essendo anche produttore della pellicola.
Il 2014 lo vide protagonista del war movie Fury, diretto da David Ayer. La pellicola, ambientata durante la seconda guerra mondiale, narra la storia del sergente Don Collier che, con la sua squadra di soldati e un carro armato Sherman, compie una difficile missione oltre le linee nemiche. Nel novembre 2015 vi fu l'uscita del film By the Sea, accanto ad Angelina Jolie, che oltre alle vesti di coprotagonista ne è stata anche produttrice e regista della pellicola. Il film, ambientato negli anni 70 segue le vicende di una coppia in crisi, che si ritrova in vacanza in un resort della Francia. La pellicola fu un insuccesso al botteghino, guadagnando a livello mondiale 3.3 milioni di dollari, a fronte di un budget di 10 milioni.Nel settembre 2015 presentò il cortometraggio Fino all'ultima staccata, dove oltre a esserne la voce narrante ne fu anche il produttore. Il documentario narra del mondo del motomondiale e i loro protagonisti: Valentino Rossi, Jorge Lorenzo, Marc Márquez, Dani Pedrosa, Marco Simoncelli e Casey Stoner.
A gennaio del 2015 annunciò la produzione con la sua compagnia, la Plan B, l'adattamento cinematografico di un altro romanzo di Michael Lewis, il secondo dopo L'arte di vincere del 2011. Nel film, intitolato La grande scommessa, recitò lo stesso Pitt a fianco di Ryan Gosling e Christian Bale, interpretando un gruppo di investitori che avevano previsto lo scoppio della crisi finanziaria del 2007-2008. L'uscita del film avvenne nel dicembre dello stesso anno negli Stati Uniti, e nel gennaio 2016 in Italia, ottenendo un buon successo sia di pubblico che di critica e incassando 133 milioni di dollari a livello mondiale. Inoltre vinse il premio oscar come miglior sceneggiatura originale.Nel 2016 venne ideato dal sito Long Prawn un libro di ricette, dal titolo Fat Brad, ispirato ai cibi che l'attore mangia nei suoi film. Nel mese di novembre nelle sale cinematografiche statunitensi, e nel mese di gennaio 2017 in Italia, venne distribuito il thriller romantico Allied - Un'ombra nascosta. dove Pitt è protagonista, insieme a Marion Cotillard. La regia del film è di Robert Zemeckis. A partire dal maggio 2017 fu distribuito sulla piattaforma Netflix il film War Machine, dove Pitt oltre a essere protagonista vestì anche i panni del produttore. La pellicola narra la storia dell’ascesa e della rovina del generale statunitense McMahon.Nel febbraio 2018 entrò ufficialmente nel cast del film diretto da Quentin Tarantino, C'era una volta a... Hollywood. La pellicola, tratta da una storia vera, racconterà la storia della Family Manson e degli omicidi da loro compiuti. Pitt interpreta lo stuntman Cliff Booth, accanto a lui nel cast anche Leonardo DiCaprio. La pellicola fu presentata in concorso alla 72ª edizione del Festival di Cannes, mentre l'uscita nelle sale cinematografiche, inizialmente prevista per il 9 agosto 2019, nel 50º anniversario della strage avvenuta al 10050 Cielo Drive, fu anticipata al 26 luglio 2019. Il regista definì il duo DiCaprio-Pitt come: «la coppia di star più eccitante dai tempi di Paul Newman e Robert Redford».
Nel 1995 la rivista Empire lo nominò tra le 25 star più sexy nella storia del cinema. Nello stesso anno fu incoronato come uomo più sexy del mondo dalla rivista People. Ottenne lo stesso riconoscimento anche nel 2000, facendo di lui la prima persona a ottenere due volte questo riconoscimento; dopo di lui ci furono Johnny Depp e George Clooney. Fu inserito dal TIME tra le 100 persone più influenti al mondo per due volte, nel 2007 nella classifica Artisti e Cantanti, mentre nel 2009 in quella Costruttori e Titani.Nel 2012 venne scelto come testimonial del profumo Chanel N°5,  Il 2 giugno 2015 l'asteroide 29132 Bradpitt, scoperto nel 1987, fu chiamato così in suo onore.
Nel maggio 2007, Pitt e sua moglie Angelina Jolie donarono un milione di dollari a tre organizzazioni in Ciad e Sudan dedicate alle persone colpite dalla crisi nella regione del Darfur. Pitt è uno dei fondatori del Not On Our Watch, un'organizzazione che concentra l'attenzione mondiale per fermare le atrocità di massa.
Nel 2006 si impegnò per la ricostruzione di New Orleans, dopo l'uragano Katrina, donando cinque milioni di dollari e finanziando la ricostruzione di 150 alloggi. Nel settembre 2009, Pitt ricevette un premio dal U.S. Green Building Council, un'organizzazione commerciale senza scopo di lucro che promuove la sostenibilità degli edifici. Nel settembre 2006, Pitt e Jolie crearono un'organizzazione caritatevole, la Jolie-Pitt Foundation, per aiutare in cause umanitarie in tutto il mondo. La fondazione fece donazioni iniziali di un milione di dollari per Global Action for Children e un altro per Medici Senza Frontiere. La fondazione donò 2,4 milioni nel 2006 e 3,4 milioni nel 2007. Nel 2008 donarono un milione di dollari ad alcune associazioni che si occupano dei bambini iracheni vittime delle guerre.Nel 2009 donarono circa cinque milioni di dollari: donando quasi due milioni di dollari alla Make It Right Foundation, per la costruzione di case a New Orleans, per le famiglie dei lavoratori rimasti senza tetto dopo il disastroso uragano Katrina, un milione di dollari è stato donato al Fondo di emergenza delle Nazioni Unite per il Pakistan, istituito dopo le violente alluvioni che hanno devastato il paese, 700.000 dollari per finanziare la ricerca per il cancro nei bambini. Quasi 500.000 dollari sono poi andati nella città di Joplin, nel Missouri, devastata da un tornado, mentre altri migliaia di dollari sono stati donati in Cambogia, dove è nato uno dei figli della coppia.Tra il 2009 e 2010 la coppia decise di creare una linea di gioielli dal nome The Protector, destinando i proventi all'ente benefico EPCC-Education Partnership for Children of Conflict, associazione che vede tra i fondatori la stessa Jolie. Nello stesso anno donarono un milione di dollari a Medici senza frontiere come contributo per le operazioni mediche. Nel 2011 tramite la fondazione Jolie-Pitt donarono 340.000 dollari in favore di madri e bambini profughi in Somalia.Pitt sostiene le rivendicazioni dei diritti della comunità gay e si è sempre dichiarato favorevole al matrimonio fra persone dello stesso sesso. I due hanno più volte affermato di non volersi sposare negli USA fino a quando ciò non sarà concesso anche a persone dello stesso sesso o, in alternativa, di volerlo fare in uno Stato che consente le unioni gay.Nel 2017 la Jolie-Pitt Foundation co-finanziò, in collaborazione con il Ministero dell'Ambiente e del Turismo della Namibia e con la fondazione N/a'an ku sê Foundation, la costruzione un santuario intitolato alla figlia primogenita, la Shiloh Wildlife Sanctuary, con l'obiettivo principale di fornire cure agli animali vittime del bracconaggio.
Dopo l'uscita del film Sette anni in Tibet il governo della Repubblica Popolare Cinese affermò che i militari cinesi vennero capziosamente rappresentati in comportamenti brutali contro la popolazione locale, mentre i tibetani, al contrario, furono dipinti unicamente in modo positivo. In conseguenza di ciò, il regista e gli attori protagonisti Brad Pitt e David Thewlis sono stati banditi per sempre dalla Cina.Insieme ad Angelina Jolie possiede un patrimonio di circa 380 milioni di dollari, di cui 209 del solo Pitt, possiede anche diverse case, una a Los Angeles un'altra a New Orleans e un castello a Miraval nel sud della Francia. Per i cinquant'anni dell'attore, la Jolie ha comprato un'isola nella costa orientale degli Stati Uniti, a 50 miglia da New York.
Dopo due anni di fidanzamento, il 29 luglio 2000 sposò l'attrice Jennifer Aniston, in una cerimonia privata a Malibù. Nel gennaio 2005 i due annunciarono la separazione, raggiungendo il divorzio a ottobre dello stesso anno. Nell'aprile dello stesso anno Pitt venne fotografato durante una vacanza in Kenya insieme all'attrice Angelina Jolie, conosciuta sul set di Mr. & Mrs. Smith, e il figlio Maddox. L'11 gennaio del 2006, in un'intervista alla rivista People, Angelina Jolie dichiarò di aspettare un figlio da Pitt, confermando per la prima volta in pubblico la loro relazione.Nell'aprile 2012 la coppia si fidanzò ufficialmente e il 23 agosto 2014 convolò a nozze in una cerimonia privata nel loro castello a Miraval, in Francia. Le foto delle nozze furono vendute alle riviste Hello e People per 5 milioni di dollari, somma donata alla fondazione, Jolie-Pitt Foundation.Il 19 settembre 2016 la Jolie presentò istanza di divorzio da Pitt, citando differenze inconciliabili e riferendo altresì di comportamenti violenti di Brad. Nell'aprile 2019 la corte ha restituito legalmente ai due attori lo status di single.
Il 19 gennaio 2006 un giudice della California approvò la sua richiesta di adottare legalmente i due figli della Jolie, Chivan Maddox e Zahara Marley. I loro cognomi furono formalmente cambiati in "Jolie-Pitt". Il 27 maggio diventò padre della sua prima figlia naturale, Shiloh Nouvel, nata a Swakopmund, in Namibia. La coppia vendette le prime foto di Shiloh per oltre 4,1 milioni di dollari, i proventi sono stati donati ad associazioni di beneficenza per bambini africani.
Il 15 marzo 2007, la Jolie adottò un bambino di tre anni, Pax Thien, proveniente da un orfanotrofio di Ho Chi Minh City e venuto alla luce il 29 novembre 2003, in Vietnam.
Il 12 luglio 2008 ebbe due gemelli, Knox e Vivienne, nati al Lenval Hospital di Nizza, in Francia. I diritti per le prime immagini dei due bambini furono acquistati dalle riviste People e Hello per 14 milioni di dollari. La coppia donò il ricavato alla Fondazione Jolie-Pitt.
In mezzo scorre il fiume (A River Runs Through It), regia di Robert Redford (1992)
Intervista col vampiro (Interview with the Vampire), regia di Neil Jordan (1994)
Sette anni in Tibet (Seven Years in Tibet), regia di Jean-Jacques Annaud (1997)
The Mexican - Amore senza la sicura (The Mexican), regia di Gore Verbinski (2001)
Ocean's Eleven - Fate il vostro gioco (Ocean's Eleven), regia di Steven Soderbergh (2001)
Confessioni di una mente pericolosa (Confessions of a Dangerous Mind), regia di George Clooney (2002) – cameo
L'assassinio di Jesse James per mano del codardo Robert Ford (The Assassination of Jesse James by the Coward Robert Ford), regia di Andrew Dominik (2007)
Burn After Reading - A prova di spia (Burn After Reading), regia di Joel ed Ethan Coen (2008)
Il curioso caso di Benjamin Button (The Curious Case of Benjamin Button), regia di David Fincher (2008)
Bastardi senza gloria (Inglourious Basterds), regia di Quentin Tarantino (2009)
Cogan - Killing Them Softly (Killing Them Softly), regia di Andrew Dominik (2012)
C'era una volta a... Hollywood (Once Upon a Time in... Hollywood), regia di Quentin Tarantino (2019)
Genitori in blue jeans (Growing Pains) – serie TV, episodi 3x09 e 4x14 (1987-1989)
King of the Road, episodio di Incubi (Two-Fisted Tales), regia di Robert Zemeckis – film TV (1992)
I racconti della cripta (Tales from the Crypt) – serie TV, episodio 4x09 (1992)
The Departed - Il bene e il male (The Departed), regia di Martin Scorsese (2006)
Correndo con le forbici in mano (Running with Scissors), regia di Ryan Murphy (2006)
A Mighty Heart - Un cuore grande (A Mighty Heart), regia di Michael Winterbottom (2007)
L'assassinio di Jesse James per mano del codardo Robert Ford (The Assassination of Jesse James by the Coward Robert Ford), regia di Andrew Dominik (2007)
Cogan - Killing Them Softly (Killing Them Softly), regia di Andrew Dominik (2012)
Fino all'ultima staccata (Hitting the Apex), regia di Mark Neale – cortometraggio (2015)
God Grew Tired of Us: The Story of Lost Boys of Sudan, regia di Christopher Dillon Quinn – documentario (2006)
Un amore all'improvviso (The Time Traveler's Wife), regia di Robert Schwentke (2009)
La vita segreta della signora Lee (The Private Lives of Pippa Lee), regia di Rebecca Miller (2009)
Se la strada potesse parlare (If Beale Street Could Talk), regia di Barry Jenkins (2018)
Sinbad - La leggenda dei sette mari (Sinbad: Legend of the Seven Seas), regia di Patrick Gilmore e Tim Johnson (2003)
Sandro Acerbo in In mezzo scorre il fiume, Vento di passioni, Intervista col vampiro, Seven, Sleepers, L'ombra del diavolo, Sette anni in Tibet, Vi presento Joe Black, Fight Club, Snatch - Lo strappo, The Mexican - Amore senza sicura, Spy Game, Friends, Ocean's Eleven - Fate il vostro gioco, Full Frontal, Ocean's Twelve, Mr. & Mrs. Smith, Babel, Ocean's Thirteen, L'assassinio di Jesse James per mano del codardo Robert Ford, Burn After Reading - A prova di spia, Il curioso caso di Benjamin Button, Bastardi senza gloria, The Tree of Life, L'arte di vincere, Cogan - Killing Them Softly, World War Z, 12 anni schiavo, Fury, By the Sea, La grande scommessa, Allied - Un'ombra nascosta, War Machine, C'era una volta a... Hollywood, Ad Astra
Adriano Giannini in The Counselor - Il procuratoreDa doppiatore è sostituito da:
 Brad Pitt, Hot and Sexy 10cc S/Wrap Hodder Childrens Books, Hodder, 1996, ISBN 978-0-340-66092-8.

Il Bravo è un dipinto a olio su tela (75x67 cm) di Tiziano, databile al 1520 circa e conservato nel Kunsthistorisches Museum di Vienna.
Il Ridolfi nel 1648 citò un Caio Luscio che aggredisce Clelio Plodio a proposito di Giorgione, opera forse da identificare nel Bravo di Vienna. Fino al 1636 fu nelle collezioni di Bartolomeo della Nave a Venezia e nel 1659 fu acquistato per l'arciduca Leopoldo Guglielmo. Citato nel Theatrum Pictorium, edito nel 1660 dal pittore David Teniers il Giovane, ma era ancora riferito a Giorgione.
Cavalcaselle fu il primo a dubitare della tradizionale attribuzione, riferendo l'opera a Giovanni Cariani. Wickhoff propose poi Palma il Vecchio, confermato da L. Venturi e Berenson, mentre Justi e Richter ritornarono sul nome di Giorgione, sebbene con qualche riserva. Ancora Adolfo Venturi propose Dosso Dossi e Wilde parlò del "Maestro dell'autoritratto". Bisognò aspettare il 1927 quando Suida e Longhi riferirono infine il dipinto a Tiziano, con una data al 1520 circa.
L'opera fu copiata da van Dyck in uno schizzo, con una diversa disposizione della testa di destra: forse il dipinto originale venne ritoccato nel Settecento.
Da uno sfondo scuro emergono due personaggi maschili. Quello di destra è di spalle e poggia una mano sul collo di quello a sinistra facendolo voltare bruscamente. Nell'altra mano nasconde un pugnale o una spada di cui si vede solo l'impugnatura, facendo pensare a un agguato. Nella zona d'ombra, al di sotto della manica blu dell'aggredito, si vede la sua mano destra che impugna l'arma che ha al fianco.
Il ragazzo attaccato è un giovane dalla fluente capigliatura bionda, con una ghirlanda di foglie di vite in testa e il viso in piena luce, ritratto con intensa individuazione fisiognomica. Il "bravo" invece è ritratto quasi a profil perdu e in una fitta ombra, dalla quale risaltano però la manica  di velluto rosso con i tagli tipici dell'epoca e i riflessi brillanti dell'armatura.
La scena raffigurata può mostrare l'arresto di Bacco (o un seguace di Bacco) da Penteo, re di Tebe, (o da un soldato di Penteo). La parte sinistra del dipinto è stato tagliata secoli fa. Questo pezzo mancante potrebbe aver mostrato l'uomo biondo in possesso di un tirso. Una radiografia dell'uomo sulla destra mostra la testa di un uomo che indossa una corona.
Bruce D. Sutherland, Venezia Cinquecento, III, n. 6, luglio-dicembre 1993, Nove ragioni di Tiziano. Il Bravo dovrebbe essere ri-intitolato L'arresto di Bacco, pp 35–52.
 Scheda nel sito ufficiale del museo, su bilddatenbank.khm.at (archiviato dall'url originale il 4 marzo 2016).
Brazil's Next Top Model è un reality show brasiliano, basato sul format americano America's Next Top Model, andato in onda nel canale via cavo Sony Entertainment Television.
Lo show presenta le stesse caratteristiche del programma statunitense in cui un gruppo di aspiranti modelle si sfida per alcune settimane in servizi fotografici, spot pubblicitari e casting per conto di esponenti del mondo della moda; ogni puntata una ragazza viene eliminata in base ad una classifica stilata dai giudici, fino a quando l'ultima viene nominata Brazil's Next Top Model e si aggiudica un contratto con un'importante agenzia di moda.
All'inizio del 2007, i vertici del canale via cavo Sony Entertainment Television decisero di creare il format brasiliano del famoso show di Tyra Banks; l'idea era di seguire esattamente lo stesso iter, tranne per il fatto che la conduttrice ed i giudici avrebbero dovuta usare meno "crudeltà" nei confronti delle aspiranti modelle.
Una delle notizie che più attirarono l'attenzione del pubblico fu la scelta di colei che sarebbe stata chiamata a condurre il programma; inizialmente, il nome preso in considerazione fu quello di Gisele Bündchen, anche se la scelta finale cadde su un'altra top model, Fernanda Motta. Quest'ultima, vivendo a New York, decide di cancellare gran parte della sua "agenda" per tornare nel suo paese natio e poter svolgere questo importante compito.
Nonostante lo show sia stato un successo, è stato sospeso dopo la terza edizione, poiché i vertici di Sony Entertainment Television decisero di non rinnovare il contratto per una quarta edizione.

Figlio di Jim Culbertson, trombettista e direttore di una banda jazz, Brian suona la tastiera e trombone.
Culbertson ha pubblicato dodici album finora. I primi quattro hanno etichetta Mesa / Bluemoon: Long Night Out del 1994, Modern Life del 1995, After Hours del 1996 e Secrets del 1997. Dopo essersi trasferito alla Atlantic Records l'album di più successo è stato Nice & Slow del 2001.
Brian Culbertson lavora anche con molti altri musicisti della scena del jazz contemporaneo, spesso come compositore e arrangiatore. Culbertson attualmente lavora con Dave Koz, Peter White, Richard Elliot, Jeff Lorber, Michael Lington e il compositore e produttore Herb Alpert. È sposato con Michelle Culbertson.

Brian Patrick Dawkins (Jacksonville, 13 ottobre 1973) è un ex giocatore di football americano statunitense che ha giocato nel ruolo di safety nella National Football League (NFL) per diciotto stagioni. Fu scelto nel corso del secondo giro (65° assoluto) del Draft NFL 1996 dai Philadelphia Eagles dove rimase fino al 2009.
Convocato per nove Pro Bowl, Dawkins è membro della formazione ideale del 75º anniversario degli Eagles, della formazione ideale della NFL degli anni 2000 e del club 20/20 (20 sack e 20 intercetti in carriera). È stato introdotto nella Pro Football Hall of Fame nel 2018.
Dawkins fu scelto nel secondo giro del Draft 1996 dai Philadelphia Eagles. Nella sua stagione da rookie sostituì Eric Zomalt come free safety titolare, conservando quel ruolo per tutti i tredici anni trascorsi a Filadelfia. Nel 1996 partì come titolare in 13 delle 14 gare disputate, facendo registrare 75 tackle, un sack e 3 intercetti. Nella stagione '96 nacque anche il trio composto da Dawkins, Bobby Taylor e Troy Vincent della linea secondaria degli Eagles che funse da nucleo della difesa degli Eagles fino al 2003, la quale si classificò costantemente tra le migliori della lega in quel periodo.
Dawkins fu convocato per il primo di nove Pro Bowl nel 1999, imponendosi come una delle migliori safety della NFL, venendo nominato capitano della difesa degli Eagles.
Nel 2002 in una gara contro gli Houston Texans divenne il primo giocatore della storia della NFL a far registrare un sack, un intercetto, un fumble forzato e un touchdown su ricezione nella stessa partita. Quella prestazione, oltre alla sua consistente forma da Pro Bowl, gli fece guadagnare un'estensione contrattuale di sette anni alla fine della stagione 2002.
Nel 2004, dopo tre sconfitte consecutive nella finale della NFC, gli Eagles avanzarono fino al Super Bowl con una vittoria sugli Atlanta Falcons; gli Eagles alla fine furono sconfitti dai New England Patriots per 24-21. Quella fu la prima e unica apparizione di Dawkins al Super Bowl.
Durante la stagione 2008, Brian divenne il decimo membro del club 20/20 Club e superò il record di franchigia degli Eagles per gare disputate superando Harold Carmichael e le sue 180 presenze. Quella stagione per gli Dawkins e gli Eagles fu da ricordare, dal momento che dopo una partenza per 5-5-1 la squadra mise a segno un record parziale di 4-1 fino a raggiungere un'imprevista finale della NFC dove furono sconfitti dagli Arizona Cardinals, in quella che si rivelò essere l'ultima gara di Dawkins con la maglia degli Eagles.
La sua carriera con la squadra terminò disputando come titolare 182 gare su 183, con 898 tackle, 34 intercetti e 21 sack.
Il 28 febbraio 2009, Dawkins firmò un contratto quinquennale da 17 milioni di dollari coi Denver Broncos, raggiungendo l'ex compagno di squadra Correll Buckhalter, anch'egli passato ai Broncos.
Il 29 dicembre 2009, la NFL annunciò che Dawkins era stato nuovamente convocato come titolare per il Pro Bowl come strong safety. Dawkins giocò come titolare tutte le 16 gare di campionato coi Broncos, facendo registrare 116 tackle e 2 intercetti.
Nelle due stagioni successive, gli infortuni tormentarono Dawkins. Nel 2010 totalizzò 66 tackle e 2 intercetti giocando in sole 11 partite. Dawkins giocò 14 partite nel 2011 con soli 38 tackle, venendo tenuto per poco tempo in campo. Fu convocato anche per il Pro Bowl 2012 dopo che la strong safety titolare Troy Polamalu si infortunò.
Dopo aver parlato con l'allenatore dei Broncos John Fox il 23 aprile 2012, Dawkins annunciò tramite Twitter la sua intenzione di ritirarsi dalla NFL.
Il 28 aprile 2012, Dawkins insieme a Jeffrey Lurie annunciò l'intenzione di firmare un contratto di un giorno per ritirarsi come membro dei Philadelphia Eagles. Gli Eagles ritirarono il suo numero 20 durante l'intervallo della partita del 30 settembre contro i New York Giants. Gli Eagles hanno ritirato solo otto numeri in quasi ottanta anni di storia.

Brienne-le-Château è un comune francese di 3.239 abitanti situato nel dipartimento dell'Aube nella regione del Grand Est. La cittadina è nota soprattutto per il castello settecentesco, il museo napoleonico ed una chiesa gotica andata parzialmente distrutta nel corso della seconda guerra mondiale.
Nel 1814, la cittadina fu il teatro della battaglia di Brienne, quando la sesta coalizione invase la Francia.

Brinzio (AFI: /ˈbrinʦjo/ ; Brin-sc o Brinš, /ˈbrĩːʃ/ in dialetto varesotto) è un comune italiano di 806 abitanti della provincia di Varese in Lombardia. È situato a 11 chilometri dal centro di Varese, nella valle che separa i massicci montuosi prealpini del Campo dei Fiori e della Martica; l'altitudine media del territorio comunale è di 510 metri s.l.m. Il toponimo è a volte citato accompagnato dall'articolo determinativo, sicché ci si può riferire al paese come Il Brinzio (Ul Brinsc nel vernacolo varesotto).
L'esistenza del borgo è attestata dal 979 d.C., mentre il territorio ove è situato risulta essere abitato fin dalla preistoria. Il comune, il cui territorio è interamente compreso nel Parco regionale Campo dei Fiori, ha conservato fin nella contemporaneità la sua natura di borgo agricolo, inserito nel peculiare ambiente selvatico della fascia prealpina del Varesotto.
La vallata in cui è situato il paese, si apre a sud-est, tramite il passo della Motta Rossa, verso la Val di Rasa (e quindi verso Varese) e a nord-ovest verso la Valcuvia e la Valganna. L'altitudine del territorio comunale è compresa fra una quota minima di 400 metri s.l.m. e una quota massima di 1.032 metri s.l.m..
Il comune confina a nord con il territorio di Bedero Valcuvia, a est con Valganna e Induno Olona, a sud con Varese, a ovest con Castello Cabiaglio e Rancio Valcuvia.
Dal punto di vista sismico territorio comunale si trova, stando alla classificazione della Protezione Civile, in zona 4 (soggetta a sismicità molto bassa).
Nel territorio comunale si trovano il Laghetto di Brinzio (dichiarato riserva naturale orientata) e numerosi torrenti. Confluiscono nel laghetto, alimentato anche da sorgenti perenni insite nel relativo bacino, i torrenti Rio di Brinzio, Intrino e Buragona. Unico emissario del laghetto è il torrente Brivola.
Il torrente più importante del paese (a livello di portata e alveo) è il Valmolina, che nasce dall'unione di alcuni ruscelli sulla Martica in località Pianco, quindi scende dalla montagna, scorre nel centro del paese e poi ad ovest verso la Valcuvia, raccogliendo le acque dei torrenti Brivola e Riazzo (che nasce sul Campo dei Fiori, in territorio di Varese). Poco dopo la confluenza, il Valmolina compie un salto di 27 metri, detto cascata del Pesegh o Pesech, per poi raccogliere anche le acque del torrente Pardomo e infine sfociare nel Rancina.
Altre importanti zone umide sono le torbiere; nella zona nord del territorio comunale se ne trovano varie, delle quali il Pau Majur è la principale, dichiarata riserva naturale orientata.
Data la posizione del paese, adagiato in fondo a una valle non molto larga e circondata da creste montuose alte anche più di 1000 m sul livello del mare, il microclima locale non beneficia dell'influenza mitigatrice del lago Maggiore e degli altri bacini lacustri minori della provincia. Per la stessa ragione il territorio comunale è soggetto a un'isola climatica, per effetto della quale nei comuni limitrofi il tempo atmosferico e/o le temperature possono essere anche sensibilmente diverse da quelle brinziesi. Le temperature minime tardo-autunnali e invernali scendono spesso sotto lo zero, anche a causa della scarsa esposizione al sole del territorio. La piovosità è tra le più alte d'Italia, con oltre 1500 mm di media all'anno, concentrati soprattutto nei periodi marzo - maggio e settembre - ottobre. In inverno la neve cade molto frequentemente, tra novembre e marzo. La media niveometrica del comune è di oltre 60 cm annui.
L'origine del nome Brinzio è incerta. Esistono due ipotesi sulla sua etimologia. La prima lo lega al nome degli Insubri, la prima popolazione che si stanziò la zona del varesotto, che a sua volta ha origine dal termine gallico n-so-Bri (o briae), che indicherebbe i ponti di palafitte sui quali viveva questa gente. La seconda lo associa al nome proprio Berentius.
Secondo tradizioni locali, il paese fu fondato da pastori provenienti da Castello Cabiaglio, che si stabilirono nella località nota come Casée (considerato il nucleo più antico del borgo); nella realtà dei fatti è stato accertato che la presenza di un insediamento umano nella zona risale già alla preistoria. Successivamente, la zona continuò a essere abitata anche in epoca romana.
La prima fonte scritta su Brinzio è un documento del 979, conservato presso il Sacro Monte di Varese, nel quale si attestano alcune permute di terreni.
In un'altra carta, rogata l'8 settembre 1197, compaiono gli organi e le persone preposte al governo della comunità. L'atto annota la seguente transazione: Marcius de Vivencis e Giovanni detto Lei, consoli, Guido Sartor, decano, e i deputati Spinacius, Giovanni de Flumine, Pietro Bonacosa, Lanfranco Dodonus, Giovanni Arnaldi, Ambrogio Corda e Pietro Lixia vendono alla chiesa di Santa Maria del Monte numerosi appezzamenti di terreno, da tempo affittati dalla stessa.
Da ciò si deduce che il paese è governato da due consoli, un decano e alcuni deputati, più propriamente detti "vicini". Il permanere dell'ordinamento consolare e della vicinia è documentato in ulteriori carteggi risalenti alla fine del XVI secolo e ai primi del XVII secolo; in particolare, il 6 aprile 1645 è attestata la presenza a Cuvio del console Giovanni Maria de Vanino, che presenziò alla presa di possesso del feudo della Valcuvia da parte di Stefano e Pietro Cotta. Nel 1751 il paese fu inserito nel compartimento del Ducato di Milano, XVII distretto della Pieve di Val Cuvia.
Con la Rivoluzione francese e la successiva ascesa di Napoleone Bonaparte, l'assetto amministrativo del comune mutò. Durante la Repubblica Cisalpina le municipalità furono sottoposte ai dipartimenti (costituzione del 9 luglio 1797), si istituirono prefetture e vice-prefetture (6 maggio 1802), si divisero i comuni in tre classi sulla base della popolazione (24 luglio 1802) e per i comuni di terza classe (come appunto Brinzio) si istituì per la prima volta la figura del sindaco, capo dell'amministrazione comunale, nominato dal re e sottoposto al controllo del prefetto di competenza (nella fattispecie quello di Cuvio). Brinzio venne inserito nel dipartimento del Verbano, poi conglobato in quello dell'Olona, e infine nel IX distretto di Cuvio. Nel 1800 passò sotto il dipartimento del Lario, e nel 1805 venne inserito nel cantone di Cuvio.
Il Congresso di Vienna produsse ancora modificazioni. La Lombardia tornò sotto il controllo degli Asburgo, restaurando il sostanziale ritorno al sistema in uso al tempo dell'imperatrice Maria Teresa. Il 12 aprile 1816 venne introdotto il consiglio degli estimati (erede della vicinia, formato dai proprietari terrieri di maggior rilevanza), che eleggeva tre deputati, il cancelliere del censo e l'agente comunale.
Per quanto riguarda l'istruzione pubblica, già nel 1822, per iniziativa del parroco don Luigi Giacometti, fu creata una scuola pubblica maschile, le cui lezioni si svolgevano all'interno della casa del presbitero. Nel 1853 essa venne aperta anche alle ragazze.
Con l'Unità d'Italia, il paese venne poi inquadrato nel III mandamento di Cuvio, in provincia di Como. Con la promulgazione della Legge Rattazzi (23 ottobre 1859), la popolazione maschile di Brinzio fu chiamata alle urne per eleggere un consiglio comunale. Il 20 gennaio 1860, su 78 aventi diritto votarono in 43 ed elessero 15 consiglieri. Nel 1860 il Re nominò il primo sindaco del paese: il cav. Pietro Vanini.
Pochi anni dopo la fine della prima guerra mondiale, con l'avvento del fascismo, il sindaco fu sostituito dal podestà, di nomina governativa. Primo podestà fu l'avv. Franco Piccinelli. Nel 1927 il paese passò dalla provincia di Como alla nuova provincia di Varese.
Durante la seconda guerra mondiale centinaia di persone, sfollate dalle città, si rifugiarono a Brinzio. Nel referendum istituzionale del 1946 i cittadini brinziesi si espressero a larga maggioranza per la monarchia e nelle contestuali elezioni politiche diedero la maggioranza alla Democrazia Cristiana.
Negli anni cinquanta la Società Astronomica Varesina, presieduta da Salvatore Furia, installò in località Casée una stazione di rilevamento meteorologico, al Terzo millennio ancora attiva.
Nel 1973 la comunità dibatté per la chiusura della cava di porfido sita sul monte Martica, accusata di provocare un impatto eccessivo sull'ambiente montano, oltre che a contribuire all'interramento del laghetto (le piogge causano un imponente dilavamento di detriti, che si riversano nel bacino lacustre). La cava, al 2013 ancora esistente, fu chiusa all'attività estrattiva nel 1993. Nel 1974, sempre su impulso del prof. Furia, si iniziò a discutere sull'opportunità di istituire un Parco Naturale a tutela del territorio del massiccio del Campo dei Fiori; il progetto si concretizzò dieci anni dopo, nel 1984, con l'istituzione del Parco regionale Campo dei Fiori, avente sede proprio a Brinzio.
Stemma e gonfalone sono stati concessi con decreto del Presidente della Repubblica N° 1597 del 20 marzo 1984.
Prima di adottare i suddetti simboli, il comune impiegava come emblema araldico (in via non ufficiale) uno scudetto raffigurante un castagno stilizzato dai rami ritorti. Tale emblema è riprodotto in bassorilievo sulla facciata del municipio.
Non essendo tale simbolo riconosciuto a termini normativi, nel 1933 il comune avviò l'iter legale per dotarsi di un'arma regolare. Questa fu la blasonatura proposta:
Dai documenti dell'Ufficio Araldico dell'Archivio Centrale dello Stato risulta che siffatti stemma e gonfalone (da integrarsi, come da norme vigenti, col Capo del Littorio) vennero ratificati con regio decreto del 5 settembre 1942; a causa della guerra in corso e dei successivi avvenimenti, che causarono gravi difficoltà nelle comunicazioni in tutta Italia, l'atto non venne probabilmente mai notificato all'amministrazione comunale e tali simboli non poterono dunque mai entrare in uso.
Le prime testimonianze dell'esistenza della chiesa di Brinzio, risalgono al 1197. Aveva una sola navata, tre altari, un campanile e all'esterno un cimitero. Resto più evidente della vecchia chiesa è un affresco del 1607, affacciato sulla piazza prospiciente. Sul finire del Settecento, il parroco ne avviò i lavori per la ricostruzione e l'ampliamento, ricostruendo il tetto e allargando la chiesa. Il progetto era piuttosto affine allo stile barocco, ma senza particolare sfarzo. Nel 1779 il vescovo di Como officiò la consacrazione. Nel corso dell'Ottocento e del Novecento si susseguirono vari lavori di ampliamento e miglioramento della chiesa. In particolare nel 1903 fu riedificato il campanile, dotato di un nuovo concerto di cinque campane, e nel 1947 venne effettuato un restauro e un abbellimento generale di tutto l'edificio, che gli conferì l'aspetto finale. Nel 2002 si attuò un ulteriore rinnovamento del campanile, con rifacimento della cupola in rame, restauro del globo dorato del pinnacolo e sostituzione di quadranti e lancette dell'orologio, rifatti secondo il disegno originale del 1903; il tempio è invece stato restaurato conservativamente negli anni 2010.Monastero femminile
Tra il XV e il XVI secolo a Brinzio ebbe sede una piccola comunità di suore di clausura, costituita per iniziativa di tre donne del luogo, desiderose di praticare la vita consacrata, ma prive di una dote sufficiente ad entrare in monastero. La comunità, pur se priva di un vero riconoscimento formale (durante la sua esistenza adottò unilateralmente varie regole), crebbe e divenne localmente potente ed influente, in quanto le venne conferita la proprietà di una vasta superficie di boschi e terreni coltivabili nella valle di Brinzio. Essa cessò definitivamente di esistere nel 1540, allorché le ultime monache si trasferirono al Sacro Monte di Varese. Nelle pertinenze della chiesa parrocchiale sopravvivono degli edifici ove detta comunità risiedette.Cappelletta dell'Addolorata
All'incrocio tra via Roma e via Marconi, all'estremità ovest del centro storico, si trova la cappella della Madonna Addolorata, chiamata dai brinziesi Re Gisora ("la chiesetta"). Stando ai documenti storici disponibili (due relazioni dei parroci in carica nel paese, risalenti rispettivamente al 1696 e al 1779, le quali riportano la chiesa parrocchiale quale unico edificio sacro brinziese), è databile all'ultimo ventennio del XVIII secolo. La decorazione interna è attribuita al pittore Giovan Battista Ronchelli (Castello Cabiaglio, 1715 - 1788), prima allievo di Pietro Antonio Magatti e poi continuatore della sua opera, che realizzò tre affreschi, raffiguranti San Rocco, San Sebastiano e una Madonna Addolorata con due dolenti. Tale cappella, a partire dal 1906, venne talvolta utilizzata per la celebrazione della Santa Messa, usanza sospesa nel 1927, dietro richiesta della sede vescovile di Como e a causa del curioso fatto che il tempietto era stato dato in custodia dalla parrocchia a un privato cittadino, che usava anche fare la questua senza autorizzazione da parte del parroco. Nel 1907 fu costruito il campanile, su cui fu posta una delle tre campane componenti l'antico concerto del campanile della chiesa, sostituite quattro anni prima. Nel 1910 il decoratore Riccardo Donati di Fogliaro ritoccò l'interno, mentre nel 1934 si provvide a rifare il tetto in ardesia, ridistendere l'intonaco alle pareti e porre un'inferriata all'ingresso. Nel 1946 alcune famiglie sfollate a Brinzio durante la guerra finanziarono ulteriori interventi di restauro: la famiglia milanese Cabassi donò un nuovo altare di marmo, contenente una statua del Cristo morto, i varesini Cranna una tela raffigurante l'Addolorata, che fu posta a coprire l'affresco omonimo del Ronchelli, mentre i ritratti di San Rocco e San Sebastiano, ritenuti troppo rovinati furono del tutto rimossi. Nel 1988 il gruppo alpini di Brinzio avviò un nuovo restauro generale dell'edificio, che riportò allo scoperto l'Addolorata del Ronchelli (la tela del 1946 fu traslata nella sacrestia della chiesa parrocchiale), mentre nel 1997 venne installato sul lato esterno che dà verso la strada provinciale l'affresco I volti della leggenda, realizzato dal pittore Mario Alioli in onore dei grandi campioni di ciclismo, sport dai forti legami con Brinzio. Infine il campanile è stato ridipinto nel 2006.Cimitero
I primi accenni riguardo l'esistenza di un cimitero a Brinzio risalgono alla fine del XVI secolo, allorché il vescovo Feliciano Ninguarda annotò la presenza di uno spazio adibito a sepolture strettamente contiguo alla chiesa di San Pietro, che a sua volta ospitava altre tombe al suo interno (dedicate a defunti privilegiati). Nei secoli seguenti il terreno consacrato venne spostato lievemente verso est, alle spalle dell'abside del tempio, rimanendovi fino al 1822, allorché il professor Luigi Configliacchi (tra i primi e più illustri villeggianti nel paese) si lamentò pubblicamente del fatto che il cimitero sorgesse proprio dinnanzi all'ingresso della sua villa: egli stesso pertanto donò all'amministrazione comunale la somma di denaro necessaria all'ulteriore trasferimento. Nel 1824 venne così inaugurato il cimitero novo sull'area che nel 1918 venne adibita a Parco delle Rimembranze; tale terreno si rivelò tuttavia ben presto cedevole e soggetto alle esondazioni del torrente Intrino (all'epoca ancora frequenti) obbligando ben presto una terza rilocazione. Il definitivo camposanto, situato a est del centro abitato, in località Sartiaga, prospiciente la strada per Varese, fu quindi aperto nel 1855: più volte ampliato nei decenni successivi, presenta una struttura a quattro piani sopraelevati, addossati alle pendici del monte Martica. I primi tre piani sono riservati alle inumazioni, mentre l'ultimo ospita un loggiato e due corridoi chiusi, interamente dedicati ai colombari. La decorazione delle cappelle gentilizie del primo piano venne affidata tra il 1920 e il 1940 al pittore Annibale Ticinese, che vi affrescò i misteri dolorosi del rosario. Nel camposanto brinziese riposano Cesare Musatti, primo e massimo esponente della psicanalisi in Italia, e il generale dei Carabinieri Enrico Riziero Galvaligi, ucciso dalle Brigate Rosse nel 1980.
Per quanto concerne l'architettura civile, nell'abitato di Brinzio si osservano diversi tipi di edilizia. Il più diffuso è quello delle case a cortile, che consentiva di concentrare in un'unica costruzione abitazioni (spesso plurifamiliari), stalla, fienile e granaio, tutti quanti raggruppati attorno a cortili quadrangolari. Se ne osservano due tipi: il cortile aperto, ovvero con un lato che si apre direttamente sulla via più vicina, e il cortile chiuso, murato su tutti i lati e accessibile solo attraverso uno o più portoni. Un esempio di cortile aperto è costituito dalla Curt di Badoll, sita in via Vittorio Veneto, mentre un esempio di cortile chiuso è invece il Cantunasc, in via Monte Grappa. In entrambi i casi si osserva la medesima ripartizione degli spazi: a nord è posizionata l'abitazione (onde beneficiare della miglior assolazione possibile), a sud la stalla e sugli altri lati il fienile e/o magazzini per diversi usi.
Un altro esempio di edilizia "povera" è costituito dalle case isolate: questi edifici consistevano solo in abitazioni con annesso granaio, senza stalla (che però spesso veniva aggiunta in seguito riattando un locale del pianterreno). Ne è un esempio la Ca' di Architt ("casa degli archetti"), sita in via Trento.
In alcuni casi si osserva anche la tendenza a unire più edifici, originariamente separati, per formare dei cortili che risultano di forma irregolare. Ne è un esempio quello che viene ritenuto il nucleo più antico del paese, Casée, in via Trieste. Appartiene a questa tipologia edilizia anche la Curt di Lobi ("cortile delle logge"), sita in via Monte Grappa, la cui antichità (si stima possa risalire al XVII secolo) è testimoniata dalla copertura del tetto di uno degli edifici, realizzata in beola, in luogo delle più comuni tegole in cotto. In questo cortile si trova anche un esempio di antica bottega artigiana: la fucina in cui, per circa due secoli, (dal XVIII secolo fino al 1970) operò il fabbro del paese.
Tutti e tre gli esempi edilizi di cui sopra presentano la stessa tecnica costruttiva: i muri sono realizzati con ciottoli di fiume, legati da malta e calce a base di sabbia di fiume. Ovunque domina il colore rosso/rosato del porfido. Molto limitato è invece l'uso di laterizi.
Del tutto diversa è l'edilizia "ricca", sviluppatasi a partire dai primi del XIX secolo, allorché alcune famiglie di industriali iniziarono a scegliere Brinzio come località di villeggiatura estiva. A tal scopo fecero costruire alcune ville, perlopiù in stile eclettico. L'esempio più importante (e antico) è Villa Ranchet, sita in viale Cadorna, edificata nel 1816 per iniziativa di Luigi Configliacchi, professore di storia naturale ed economia rurale presso l'Università degli Studi di Padova (di cui fu anche rettore), fiduciario dell'imperatore d'Austria e fondatore dell'Istituto per i ciechi patavino, successivamente acquistata da Leopoldo Ranchet, industriale originario di Gallarate (città di cui fu anche sindaco), proprietario della filanda sita nel territorio brinziese, presso la cascata del Pesegh; egli provvide ad ampliarla e a conferirle un impianto architettonico d'impronta palladiana.
Situato nell'omonima piazza, a ridosso della parete dell'edificio sede della Biblioteca Comunale, è dedicato al generale dei Carabinieri Enrico Riziero Galvaligi, ucciso da due terroristi delle Brigate Rosse il 31 dicembre 1980. Egli era originario di Solbiate Arno e a Brinzio (paese natale della madre) aveva conosciuto la moglie, ivi sfollata da Bologna durante la seconda guerra mondiale. Nel dopoguerra, egli era solito soggiornare a Brinzio con la famiglia nei mesi estivi.
La cittadinanza brinziese, a lui molto legata, in seguito al suo assassinio decise di ricordarlo intitolandogli la piazza principale del borgo e posandovi un monumento, che si compone di due lapidi in granito con applicati delle sculture bronzee: nella parte superiore superiore vi è il bassorilievo con il ritratto del generale, che sormonta due tondini con gli emblemi dell'Arma dei Carabinieri e l'iscrizione:Più in basso, sulla seconda lapide, è applicata una scultura raffigurante delle pannocchie di granoturco, contornate dall'epigrafe:Monumento ai caduti
Situato in via Trieste, poco sopra Piazza Galvaligi, è costituito da un grosso basamento di granito nero, sormontato da una scultura in bronzo, che mostra un soldato morente aggrapparsi alla Vittoria, che brandisce una corona d'alloro nella mano destra. Creato dallo scultore Pierino Quigliatti di Ganna, requisito durante la seconda guerra mondiale per essere rifuso e utilizzato per fabbricare armi, fu rifatto nel 1956 dal fratello Luigi. Venne inaugurato il 29 aprile dello stesso anno dal generale Guglielmo Orengo. Sul basamento vi è questa iscrizione:Segue l'elenco dei caduti.
È originata dal torrente Valmolina, poco dopo la confluenza con i corsi d'acqua della Brivola e del Riazzo. La cascata è costituita da un unico salto, alto 27 metri circa. È situata nei pressi dei ruderi dell'ex filanda Ranchet, notevole esempio di archeologia industriale; dai tempi della seconda rivoluzione industriale e fino ai primi del XX secolo le sue acque furono sfruttate per mettere in moto una turbina, dapprima destinata alla generazione di energia meccanica, in seguito elettrica, per garantire il funzionamento dei macchinari dell'opificio. Nel bosco circostante sopravvivono le condotte forzate e gli alloggiamenti di turbina e alternatori.Laghetto di Brinzio
Il laghetto di Brinzio è un piccolo bacino lacustre di origine morenica situato ad est del centro abitato. Esteso su una superficie di 1,5 ettari e profondo in media 3,5 metri, è un biotopo molto importante dal punto di vista fitologico e zoologico, è riserva naturale orientata dal 1984 e riserva di pesca.Masso erratico
Il masso erratico di Brinzio presenta una forma tabulare, dimensioni di 8x8 m e uno spessore presunto di 3 m. È costituito da gneiss, roccia metamorfica di origine alpina e non peculiare della zona brinziese (ove abbondano calcare e porfido). È situato in val d'Intrino, sul versante nord del Campo dei Fiori, a 750 m s.l.m., a sud dell'abitato di Brinzio. Fu trasportato nella sua posizione da un ghiacciaio disceso dalle zone del Sempione e/o del Gottardo durante la glaciazione del Würm.In origine doveva avere dimensioni ben più ragguardevoli, ridottesi a quelle summenzionate a seguito dell'erosione degli agenti atmosferici e dell'azione dell'uomo (era uso comune sfruttare la foliazione tipica dello gneiss per tagliare lastre da usare per realizzare muretti delimitanti le proprietà private nei boschi). Dal 1984, con l'istituzione del Parco regionale Campo dei Fiori, il masso è classificato monumento naturale e soggetto a tutela.Alla base del masso si trova una risorgiva che alimenta il torrente Intrino.Parco delle Rimembranze
Situato in via Piave, a poca distanza dalle pendici settentrionali del Campo dei Fiori, venne inaugurato il 20 maggio 1923 sul sito dell'antico cimitero comunale, dismesso alla fine del XIX secolo. Recintato da filo spinato (a ricordo delle trincee), esso si presenta come un giardinetto con quattro aiuole d'erba divise da un doppio vialetto incrociato, al centro del quale è collocata una fiaccola vitrea tricolore illuminata elettricamente. Nelle aiuole sono conficcati 27 cippi in porfido, ciascuno dei quali reca la foto e il nominativo di un soldato caduto. Di questi cippi 23 appartengono a soldati caduti nella prima guerra mondiale, quattro a caduti nella seconda guerra mondiale e uno al Milite Ignoto. In fondo al parco, circondato da sei cipressi, vi è un piccolo tempio votivo contenente l'affresco Il soldato morente si consacra a Dio, eseguito nel 1920 da Annibale Ticinese.
I cittadini stranieri residenti a Brinzio (ovvero soggetti di cittadinanza non italiana aventi dimora abituale nel territorio comunale) al 1º gennaio 2018 sono 34, pari al 4,2% della popolazione totale.
Oltre alla lingua italiana, a Brinzio è utilizzato il locale dialetto varesotto, una variante della lingua lombarda. Vi sono però alcune differenze dal dialetto parlato a Varese città, essendo la località di Brinzio influenzata dalle parlate locali della vicina Valcuvia e anche del Canton Ticino. Come tutti i dialetti lombardi occidentali, anche il varesotto è sostanzialmente una lingua romanza derivata dal latino. L'uso del varesotto sta lentamente regredendo, anche se in maniera meno marcata di altri dialetti lombardi.
Nell'ambito della popolazione brinziese, i credenti professano per la loro quasi totalità la religione cristiana cattolica, unica confessione ad avere propri luoghi consacrati al culto nel territorio comunale.
La cura d'anime è affidata alla parrocchia dei Santi Pietro e Paolo di Brinzio (costituita ufficialmente come tale il 17 novembre 1886; in precedenza era formalmente una viceparrocchia alle dipendenze della prepositura di Cuvio). Essa è storicamente sottoposta alla giurisdizione della diocesi di Como e pratica il rito romano: dal 1167 al 1968 fu inquadrata nella Pieve di Val Cuvia, per poi passare al vicariato di Canonica in Cuveglio.
La prima attestazione di un sacerdote prestante servizio nel territorio brinziese risale al 1473; la serie dei viceparroci e dei parroci di Brinzio è poi nota quasi senza lacune dalla fine del XVI secolo. Dal 2006 la parrocchia di Brinzio è stata accorpata in una comunità pastorale con la parrocchia di Sant'Appiano di Castello Cabiaglio, mantenendo tuttavia il rango di sede prevostale.
La comunità cattolica di Brinzio godette a lungo del giuspatronato popolare, privilegio in virtù del quale la scelta dell'amministratore ecclesiastico era demandata al voto di un'assemblea di delegati scelti tra gli abitanti del paese. 
La prassi ebbe origine e fondamento giuridico, con buona probabilità, a partire da un contratto rogato il 23 agosto 1493 tra il sacerdote incaricato pro tempore della cura d'anime nel paese, messer Andrea Cavona, e il Console et huomini de la Comunità di Brincio, al fine di appianare le divergenze sull'amministrazione dei beni della chiesa. In virtù di tale accordo, l'edificio ecclesiastico plebano e le relative proprietà mobili e immobili venivano rimesse alla titolarità del locale monastero femminile (esistito tra il XV e il XVI secolo), le cui romite dal canto loro si sarebbero impegnate a provvedere al mantenimento dello stesso don Cavona (e dei preti che gli sarebbero succeduti) al fine di consentire la celebrazione settimanale di almeno tre messe in quel di Brinzio. Una clausola conclusiva di tale patto postillava che, qualora le monache fossero venute meno alle loro obbligazioni, dopo tre anni i beni legati alla chiesa sarebbero tornati nelle mani dei brinziesi, dando loro implicita licenza di eleggersi il proprio prete e farne prendere atto al vescovo di Como, il quale avrebbe concesso al paese lo status di viceparrocchia.
Allorché le suore lasciarono Brinzio, attorno al 1540, cessando di provvedere al mantenimento del sacerdote, i brinziesi fecero dunque scattare tale clausola, ottenendo inoltre dalla sede vescovile lariana che la possibilità di scegliere elettoralmente il prevosto fosse resa permanente.
In virtù di ciò, quando un sacerdote esauriva l'incarico parrocchiale (per decesso o dimissione), veniva convocata presso la chiesa un'assemblea maschile (inizialmente composta dagli abitanti più benestanti, in seguito da tutti i capifamiglia paesani, con l'aggiunta di eventuali delegati esterni, per un totale di circa 80/90 individui), la quale era chiamata a votare a suffragio diretto su una rosa di candidati presentata dal vescovo di Como: il candidato che superava un certo quorum di consensi, fissato di volta in volta proporzionalmente al numero dei delegati con diritto di voto, otteneva la nomina a parroco. All'occorrenza i deputati potevano altresì votare il rifiuto delle candidature, chiedendo alla sede episcopale di modificarle del tutto o in parte.
Tale sistema fece sì che in taluni lassi di tempo (protrattisi anche per diversi mesi) il paese rimase senza prevosto, laddove nessuno dei candidati riusciva a superare il quorum di elezione, oppure le liste presentate dall'ordinario venivano bocciate. L'impasse andava poi ad esacerbare l'animo dei votanti: le cronache locali danno talora conto di comizi elettorali risoltisi in colluttazioni tra i delegati. Onde scongiurare tale eventualità, la procedura era disciplinata da un apposito regolamento, controfirmato anche dalle autorità civili: l'ultima revisione rimasta in vigore (approvata dalla corte imperiale di Vienna il 28 novembre 1828) stabiliva che a presiedere l'assise elettiva vi fosse colui che ricopriva la massima autorità civile del paese (sindaco, podestà o equivalente), coadiuvato da un delegato del livello amministrativo immediatamente superiore al comune (prefettura o equivalente). A titolo d'esempio, l'elezione del 3 dicembre 1933 fu presieduta dal podestà Franco Piccinelli e dal legato prefettizio Luigi Curti.
Nel 1917 la revisione del codice di diritto canonico proibì al canone 1450 la costituzione di nuovi patronati, mentre il canone 1451 raccomandò agli ordinari di esortare i patroni (in modo però non vincolante) a rinunciare al proprio diritto in cambio di suffragi spirituali. I brinziesi tuttavia continuarono ad avocarsi il giuspatronato per tre decenni: l'ultima elezione si celebrò nel 1943 e la rinuncia formale venne presentata nel 1947. 
Cessato il privilegio, la nomina dell'amministratore parrochiale è passata direttamente in capo alla sede vescovile di Como.
Tra le tradizioni ricorrenti e maggiormente rappresentative del folklore locale vi sono le processioni religiose in occasione della festa patronale dei santi Pietro e Paolo, che si svolge usualmente tra la fine di giugno e i primi del mese di luglio, e l'analoga iniziativa in onore della Madonna del Rosario, nel mese di settembre.
A carattere laico e/o goliardico sono invece la cosiddetta Befana del Fondista, consistente in una fiaccolata lungo la locale pista di sci di fondo con successivo falò, e la Cavagna di oeuv (letteralmente in dialetto locale "cesto di uova"), sorta di gara di bocce che si snoda tra le vie del centro storico per festeggiare il Lunedì dell'Angelo e il ritorno della primavera.
A Brinzio hanno sede due istituti scolastici, entrambi pubblici: una scuola dell'infanzia, fondata nel 1889, e una scuola primaria. Ambedue gli istituti sono posti sotto la direzione di un istituto comprensivo avente come capofila una scuola media della città di Varese. La scuola primaria serve altresì i comuni di Bedero Valcuvia e Castello Cabiaglio, sprovvisti di plesso scolastico equivalente. 
Dal 1975 è attiva la biblioteca comunale, che dal 2007 ha sede nell'ex casa comunale.
Nel 2008 è stato aperto, in un antico casolare nel centro del paese, il Museo della Cultura Rurale Prealpina, che attraverso un'ampia esposizione di attrezzi da lavoro e oggetti di uso comune, offre un'esaustiva ricostruzione della vita quotidiana del paese a vocazione agricola e contadina.
La cucina brinziese è tipica dell'Insubria, legata a tradizioni contadine e al legame culinario con le zone vicine, soprattutto con la cucina milanese e Altomilanese. Alcuni piatti caratteristici sono la cassoeula (che in dialetto varesotto è detta anche cassoeura o casöra) e la polenta di granoturco (abbinata a vari ingredienti). Nel 1931 la Guida gastronomica d'Italia del Touring Club Italiano segnalava altresì come pietanze tipiche del paese il parò (frittata d'uova e farina bianca), il macchit (insalata di fagioli e rape) e ancora la mortadella di fegato di maiale.
Di grande importanza sono anche le castagne, principale prodotto dei boschi del territorio. Esse vengono consumate cotte (mondelle), essiccate, trasformate in farina, o abbinate ad altri ingredienti. Tra i piatti principali vi è il macch (specie di zuppa a base di castagne secche, riso, acqua, latte e sale), la zuppa di castagne e, tra i dolci, una variante locale del castagnaccio.
Il centro storico del paese, che conserva lo stile architettonico tipico dei villaggi agricoli lombardi, si sviluppa in modo piuttosto irregolare, con strade tortuose e talvolta strette, in larga parte pavimentate con caratteristico acciottolato (la cosiddetta rizzada). Il cuore dell'abitato è la Piazza Galvaligi, sulla quale si affacciano la chiesa e il vecchio municipio trasformato in biblioteca, ed è attraversata dalla strada provinciale per Varese, la Valcuvia e la Valganna. Piazza Galvaligi è altresì il punto di partenza di via Roma, “strada di spina” del paese, dalla quale si ramificano pressoché tutte le vie del centro.
La morfologia urbana del centro storico evidenzia come il suo sviluppo avvenne senza una regolamentazione precisa, sebbene non caoticamente: il nucleo più antico del paese, il già citato Casée, sorse nella zona settentrionale della vallata, alle pendici della collina del Runchétt (propaggine del monte Martica), allo scopo di beneficiare del maggior numero di ore di sole possibili. Attorno ad esso si raccolsero via via tutte le costruzioni che costituiscono il borgo antico, con una tendenza "ad onda" (da nord verso sud) fino ad arrivare all'attuale tracciato della strada provinciale nº 62. Nella prima metà del XIX secolo con buona probabilità lo sviluppo del centro storico era concluso; gli edifici non si spingevano più a meridione per non ricadere sotto l'ombreggiatura del Campo dei Fiori che (specialmente nei mesi invernali) li avrebbe schermati dal sole per parti importanti della giornata. Per la stessa ragione, fino agli anni trenta il campanile presentò l'orologio solo sul lato nord, giacché solo in tale posizione risultava utile a servire il centro abitato. Complice un progressivo calo della popolazione (che ai primi del XX secolo tendeva ad emigrare in cerca di maggiori opportunità di lavoro) e il sopraggiungere delle due guerre mondiali, lo sviluppo urbanistico del paese rimase praticamente fermo fino alla fine degli anni quaranta. Solo successivamente, complice la costruzione della strada provinciale Varese-Gemonio, la nuova e migliorata situazione economica e la de-ruralizzazione della popolazione brinziese, che riprese ad aumentare (un trend proseguito fino alla metà degli anni 2010, per poi invertire leggermente la tendenza), la costruzione di nuovi edifici ripartì. Da quel momento, in poi, sempre più appezzamenti prima destinati ad uso agricolo e silvicolo furono (non senza abusi) soggetti a inurbamento. Proprio per contenere gli abusi, dal 1970 il comune introdusse il sistema del Piano Regolatore Generale (in seguito Piano di Governo del Territorio), per meglio controllare lo sviluppo dell'edilizia sul territorio municipale (che, dal 1984, è soggetto al Parco regionale Campo dei Fiori).
Il comune non riconosce frazioni entro il proprio territorio. Sono tuttavia attestate dodici località minori, tutte caratterizzate da bassissima antropizzazione e vegetazione mista prativa e boschiva:
Pau Majur: situata nella zona settentrionale del paese, nella zona del monte Martica, è costituita principalmente da una torbiera.
Ranchèt (re Bögia in dialetto varesotto): situata a ovest, al di sotto della Cascata del Pesegh. Il nome deriva da quello dell'industriale gallaratese Leopoldo Ranchet che a fine XIX secolo vi impiantò una filanda.
Fonte del Cerro (Scér o Sciaré in varesotto): si trova alle pendici del versante nord del Campo dei Fiori di Varese, a sud del centro abitato di Brinzio. Prende il nome dalla sorgente idrica che ivi sgorga, alimentando il torrente Intrino.
Monte Legnone: designa la porzione di territorio comunale comprendente la suddetta montagna (altitudine 750 m s.l.m.)
Monte Martica: come la precedente, designa la porzione di territorio comunale comprendente la suddetta montagna (altitudine 1050 m s.l.m.)
Cascina Valicci: (Valicc in dialetto varesotto), si trova a nord dell'abitato, sulla Martica. È caratterizzata dalla presenza di prati magri (denominazione che indica appezzamenti erbosi non concimati, sfruttati come pascoli per il bestiame e periodicamente sfalciati, caratterizzati da notevole biodiversità).
Roccolo, edificato nel 1902 da Leopoldo Ranchet: anch'esso situato sulla Martica, a poca distanza dalla torbiera del Pau Majur.
Passo Varrò: situata a nord-est del paese, prende il nome dal passaggio che conduce da Brinzio alla Rasa di Varese, sul massiccio del Campo dei Fiori.
Sass dul Scurbàtt (letteralmente "Sasso del corvo"): è una rupe calcarea, situata perpendicolarmente alla Punta Paradiso del Campo dei Fiori (altitudine circa 800 m s.l.m.)
Cascina Pregambarìt: si trova anch'essa sulla Martica, ma più ad oriente di Cascina Valicci. È costituita quasi unicamente da un grande prato magro rettangolare.
Cascata del Pesegh (Cascada dul Pesech in dialetto varesotto): prende il nome dall'omonima cascata di 30 metri d'altezza.
Per secoli l'economia locale è stata prettamente agricola, votata principalmente alla sussistenza: gli abitanti del paese lavoravano in gran parte nei campi e nei pascoli (ricavati perlopiù nell'ampio spazio erboso a sud del villaggio) e molte famiglie allevavano bestie da cortile.
Tra le poche attività agricole capaci di generale un qualche profitto vi era la castanicoltura: alcuni appezzamenti boschivi periferici (non troppo distanti dal centro abitato) vennero infatti progressivamente adibiti a veri e propri frutteti, sopprimendo le altre specie arboree e curando in maniera particolare le piante di Castanea sativa. La produzione si fece tanto rilevante da superare il fabbisogno locale, sicché fino circa agli anni settanta del XX secolo fu prassi comune per alcune grandi aziende dolciarie (quale, a titolo d'esempio, la Zuegg) acquistavare castagne a Brinzio. 
Altra attività redditizia fu, tra il Medioevo e gli anni 1960, il commercio di legnami sia ad uso costruttivo/artigianale che come combustibile.
Verso la fine del XX secolo la de-ruralizzazione della popolazione del paese portò al progressivo abbandono delle professioni agricole: di conseguenza i pascoli sono stati lasciati incolti, i campi sono stati abbandonati e le selve castanili sono pressoché scomparse. Per far fronte a tale situazione, a partire dai primi anni 2000, per interesse del Parco regionale Campo dei Fiori e di altre istituzioni, nel territorio comunale è stata attuata una massiccia campagna di recupero e di promozione della coltivazione del castagno. Tra le iniziative di maggior rilievo, si annovera il progetto interreg IIIA, noto come La città del Castagno, realizzato in collaborazione con l'amministrazione locale del Canton Ticino e con fondi dell'Unione europea; in questo quadro sono stati attuati progetti di recupero della castanicoltura ed è stato creato di un percorso museale, all'interno del centro abitato e nei boschi circostanti, volto ad evidenziare luoghi e mestieri afferenti questa attività e a perpetuarne la memoria. A coronamento di questo percorso, nel 2010, per iniziativa di alcuni agricoltori e piccoli proprietari terrieri, è nato un consorzio di castanicoltori con i comuni di Orino e Castello Cabiaglio.
Verso la metà del XIX secolo, in piena seconda rivoluzione industriale, la famiglia gallaratese di industriali tessili Ranchet impiantò un proprio opificio presso la cascata del Pesegh. Divenuta impropriamente nota come filanda, la fabbrica si specializzò nella tessitura del cotone; per azionare i telai si provvide a incanalare in una condotta forzata le acque della cascata, convogliandole fino a una turbina che (per mezzo di cinghie) metteva in moto tutti i macchinari. In un secondo tempo la turbina venne collegata a un alternatore, permettendo di generare energia elettrica.
Stando ai documenti conservati presso l’archivio comunale di Brinzio si apprende che nel 1898 lo stabilimento aveva a libro paga circa 140 operai, in larga parte giovani donne di età compresa tra i 13 e i 26 anni, che provenivano anche dai comuni limitrofi.
Alla fine della seconda guerra mondiale la crisi del settore tessile portò all'interruzione della produzione: la fabbrica fu dapprima convertita in allevamento avicolo e infine definitivamente abbandonata e lasciata cadere in rovina.
La vocazione turistica di Brinzio ha le sue radici già nella seconda metà del XIX secolo, allorché alcune facoltose famiglie provenienti dalle città limitrofe scelsero il comune per costruirvi una seconda casa.
L'aspetto ha assunto un maggior rilievo tra la fine del XX secolo e l'inizio del XXI, complice l'attivazione della pista per lo sci nordico e la valorizzazione architettonico-paesaggistica del territorio, la cui originaria vocazione contadina è stata storicizzata e resa fruibile ai visitatori, nonché protetta con normative di tutela.
Il comune è attraversato dalle strade provinciali nº 45 del Campo dei fiori (che collega Brinzio a Gemonio) e nº 62 del Sasso Marée (altrimenti detta "del Brinzio", che collega Varese a Rancio Valcuvia).
I trasporti interurbani di Brinzio vengono svolti con autoservizi di linea gestiti dalla società Autolinee Castano per conto del CTPI - Consorzio Trasporti Pubblici Insubria..
Di seguito è riportato l'elenco dei primi cittadini di Brinzio dall'Unità d'Italia in poi:
Il comune ospita fin dalla fondazione (nel 1984) la sede del consorzio di gestione del Parco regionale Campo dei Fiori ed è, insieme a Masciago Primo, l'unico paese il cui territorio risulta incluso integralmente nel suddetto parco.
Brinzio ha inoltre fatto parte fino al 2009 della Comunità montana della Valcuvia, poi confluita nella nuova Comunità montana Valli del Verbano.
Circa dagli anni 1970 nel comune ha sede una squadra di calcio a 7, la cui attività si è sempre dipanata nei tornei a carattere amatoriale organizzati dalla sezione di Varese del Centro Sportivo Italiano.
Dal 1963 Brinzio annualmente ospita, nel mese di maggio, il traguardo dei campionati provinciali giovanili di ciclismo su strada per le categorie "giovanissimi", "esordienti" e "allievi", nell'ambito della cosiddetta Sagra della Madonnina del Brinzio. 
Il paese è inoltre stato incluso per due volte nei tracciati di gara dei campionati mondiali di ciclismo su strada: nell'edizione del 1951 (per tutte le prove) e nel 2008 (per le prove a cronometro delle categorie élite donne e under 23 uomini)Per quanto concerne le gare professionistiche, da Brinzio sono più volte transitati il Giro d'Italia, la Tre Valli Varesine, il Giro di Lombardia, la Coppa Città di Busto Arsizio e (nel settore femminile) il Trofeo Alfredo Binda.
Sulle distese erbose ubicate a sud del centro abitato, esattamente alle pendici del monte Campo dei Fiori, nei mesi invernali viene battuta una pista per la pratica dello sci di fondo che si sviluppa su due anelli coprenti una distanza rispettivamente di 3 e 5 km, a un'altitudine compresa tra i 497 e i 530 m s.l.m. 
La pista si presta alla pratica di entrambe le tecniche dello sci nordico (classica e pattinaggio) e dispone di un anello di 2,5 km altresì dotato di illuminazione. 
AA.VV., Enrico Riziero Galvaligi, generale dei Carabinieri. Brinzio, 31 ottobre 1981, Varese, La Tipografica, 1981. ISBN non esistente
 Piero Chiara, Cesare Colombo, Le Prealpi Varesine, Roma, L'Editrice dell'Automobile, 1964. ISBN non esistente
 Roberto Fassi e Riccardo Prando, Campo dei Fiori, Varese, Macchione Editore, 1994. ISBN non esistente
 Enrico Filippini, Quattro racconti popolari di Brinzio, Menaggio, F.lli Baragiola, 1905. ISBN non esistente
 Gianantonio Marcelli, I campioni crescono sotto lo sguardo della Madonnina. 50ª sagra della Madonnina del Brinzio, Varese, Sunrise Media, 2012. ISBN non esistente
 Cesare Musatti, Questa notte ho fatto un sogno, Roma, Editori Riuniti, 1983, ISBN 88-359-0076-X.
 Carlo Piccinelli, Brinzio: storia e leggenda, uomini e cose, Varese, Tipografia Galli & c., 1930 (ristampato anastaticamente a cura del Comune di Brinzio nel 2010). ISBN non esistente
 Carlo Scaramuzzi, Ricordi di un Brinzio lontano, collana Il vento della memoria, Varese, Macchione Editore, 2010, ISBN 978-88-6570-000-6.
 Comune e Pro Loco di Brinzio e AA.VV., Brinzio, Centocase Millecose, Varese, Ask Edizioni, 1994. ISBN non esistente
 Comunità Montana della Valcuvia, Tra laghi e monti, Varese, Edizioni Nicolini, 1990. ISBN non esistente
 Touring Club Italiano, Varese e provincia, Milano, Touring Editore, 2002, ISBN 88-365-2444-3.

La Bristol Stool Scale o Bristol Stool Chart o Scala delle feci di Bristol è uno strumento medico diagnostico, usato sia in ambito clinico sia sperimentale, creato allo scopo di classificare in categorie la forma e consistenza delle feci umane; la scala prevede sette categorie distinte. Nel Regno Unito viene talvolta chiamata anche "Scala di Meyers" o (Meyers scale).Sviluppata e proposta per la prima volta in Inghilterra da Heaton e Lewis dell'University Department of Medicine, Bristol Royal Infirmary, fu suggerita dagli autori come strumento di valutazione clinica nel 1997 sulla rivista Scandinavian Journal of Gastroenterology, dopo che un precedente studio prospettico, condotto nel 1992 su un campione di popolazione (838 uomini e 1059 donne), aveva evidenziato un'inaspettata prevalenza di disturbi della defecazione legati alla forma e al tipo delle feci.La forma e la consistenza delle feci dipendono con buona correlazione statistica dal tempo di permanenza delle stesse nel colon.
La scala — sensibile ai cambiamenti dei tempi di transito intestinale provocati da farmaci, come l'antidiarroico loperamide o la senna (che ha effetti lassativi) — classifica come segue i sette tipi di feci
Tipo 1: Grumi duri e separati tra loro, con forma di noci o nocciole (difficili da espellere).
Tipo 4: A forma di salsiccia o serpente, liscia e morbida; espulse con facilità, lasciano la sensazione di completo svuotamento intestinale.
Tipo 5: Pezzi separati e morbidi, con margini ben definiti e facile da evacuare.
Tipo 6: Pezzi flocculari o informi, con bordi frastagliati; feci soffici e pastose.
Tipo 7: Acquosa e liquida, senza parti solide.I primi due tipi indicano un grado più o meno grave di stitichezza, dovuta all'eccessiva permanenza nell'intestino ed alla difficoltà nell'espulsione. Il tipo 3 si avvicina ad una condizione ideale, evidenziando però la necessità - per l'organismo - di una maggiore assunzione di fibre o idratazione; il tipo 4 indica le feci ideali, espulse facilmente e seguite dalla sensazione di svuotamento dell'intestino. Anche il quinto tipo è considerato accettabile, purché evacuato con facilità; il sesto è invece compatibile con un quadro tendente alla diarrea, pienamente riscontrabile nel settimo.Nello studio iniziale è interessante notare come, nella popolazione esaminata con questa scala, le feci di tipo 1 e 2 fossero prevalenti nella popolazione femminile, mentre le feci di tipo 5 e 6 erano prevalenti nei maschi; inoltre, l'80% dei soggetti che riferivano tenesmo rettale (urgenza a defecare) avevano feci di tipo 7. Questi e altri dati hanno permesso di validare la scala così come proposta.
La stessa scala è validata anche in una versione in lingua spagnola, e inoltre è stata di recente studiata e validata una versione adattata alla pediatria. Più recentemente, nel settembre 2011, una versione modificata della scala è stata validata usando un criterio di autovalutazione a partire dai 6-8 anni di età.
I pazienti con IBS o sindrome del colon irritabile tipicamente riferiscono di soffrire insieme di crampi addominali e stipsi.
In alcuni pazienti la stipsi cronica è intervallata da brevi episodi di diarrea; mentre una minoranza di pazienti con IBS ha solamente diarrea. 
La presentazione dei sintomi di solito è di mesi o anni e comunemente i pazienti consultano diversi medici, senza grandi successi e facendo diverse indagini specialistiche.
È nota una stretta correlazione dei sintomi riferiti con lo stress; infatti le scariche diarroiche sono associate con fenomeni emotivi.
Nell'IBS il sangue è presente solamente se la patologia è associata a emorroidi.Ricerche condotte sulla sindrome dell'intestino irritabile negli anni 2000, sull'incontinenza fecale e sulle complicanze gastroenteriche dell'HIV si sono servite della Scala di Bristol come strumento diagnostico di facile utilizzo; anche in ricerche che si sono protratte per 77 mesi.Storicamente questa scala di valutazione delle feci è stata raccomandata dal gruppo di consenso (consensus group) del Kaiser Permanente Medical Care Program (San Diego, California) per la raccolta dei dati sulla malattia intestinale funzionale (FBD).Più recentemente, secondo l'ultima revisione dei criteri di Roma III, si riconoscono quattro manifestazioni cliniche di IBS:
Questi quattro sottotipi individuati si correlano con la consistenza delle feci, che può essere determinata dalla Bristol Stool Scale.
Nel 2007, presso la Mayo Clinic College of Medicine di Rochester (Stati Uniti d'America), è stata condotta un'originale ricerca epidemiologica, su una popolazione di 4.196 persone residenti in una località selezionata, la Contea di Olmsted (Minnesota), a cui è stato richiesto di compilare un questionario basato sulla Bristol Stool Scale.
I risultati della ricerca (vedi tabella) indicano che circa 1 persona su 5 presenta un transito rallentato (feci di tipo 1 e 2), mentre 1 su 12 presenta un transito accelerato (feci di tipo 5 e 6). Inoltre, la natura delle feci è influenzata dall'età, dal sesso, dall'indice di massa corporea, dal fatto di aver subito un intervento di colecistectomia e da eventuali componenti psicosomatiche (somatizzazione); al contrario, non sono emerse influenze derivanti da fattori come il fumo, l'alcool, lo stato civile, il livello di istruzione, una storia di appendicectomia o di familiarità a malattie gastrointestinali, né l'uso di contraccettivi orali.
Diverse ricerche correlano la Scala di Bristol in risposta a farmaci o terapie, infatti, in uno studio è stata utilizzata anche per titolare più finemente la dose di un farmaco (colestiramina) in soggetti con diarrea e incontinenza fecale.In uno studio controllato e randomizzato si è usata la scala per studiare la risposta a due lassativi: Macrogol (glicole polietilenico) e psyllium (Plantago psyllium e altre specie dello stesso genere) su 126 pazienti maschi e femmine per un periodo di 2 settimane di trattamento; riuscendo a dimostrare la più rapida risposta e la maggiore efficacia del primo sul secondo. Nello studio venivano misurati come outcome primari: il numero defecazioni settimanali, la consistenza delle feci secondo i tipi della Bristol Stool Scale, il tempo di defecazione, l'efficacia complessiva, la difficoltà nel defecare e la consistenza delle feci.A partire dal 2010 diversi studi clinici hanno utilizzato la Scala come strumento diagnostico validato per il riconoscimento e valutazione della risposta a vari trattamenti, farmacologici e no, diversi tra loro, come: i probiotici,
lassativi negli anziani, la preparazione polifitoterapica ayurvedica depositata TLPL/AY,
Lewis SJ, Heaton KW, Stool form scale as a useful guide to intestinal transit time, in Scand. J. Gastroenterol., vol. 32, nº 9, settembre 1997,  pp. 920–4, DOI:10.3109/00365529709011203, PMID 9299672.
 Jeannette E. South-Paul, Samuel C. Matheny e Evelyn L. Lewis, Current diagnosis & treatment in family medicine, McGraw-Hill, 4 settembre 2007, ISBN 978-0-07-146153-5.
 Laura Marie Borgelt, Mary Beth O'connell, Judith Ann Smith, Karim Anton Calis, Women's Health Across the Lifespan: A Pharmacotherapeutic Approach, ASHP, 2010,  pp. 513–, ISBN 978-1-58528-194-7.
 Norton J. Greenberger, Richard Blumberg e Robert Burakoff, Current Diagnosis and Treatment in Gastroenterology, Hepatology, and Endoscopy, McGraw Hill Professional, 23 aprile 2009,  pp. 282–, ISBN 978-0-07-149007-8.
 Bs Jd Cnc Roy Mankovitz, Nature's Detox Plan - A Program for Physical and Emotional Detoxification, Montecito Wellness LLC, gennaio 2009,  pp. 29–, ISBN 978-0-9801584-8-9.
 Jeanette M. Potts, Genitourinary pain and inflammation: diagnosis and management, Springer, 19 marzo 2008,  pp. 121–, ISBN 978-1-58829-816-4.
 Stephen Zderic, Natalie Platcher e Jennifer Kirk, Pediatric Urology for the Primary Care Provider, SLACK Incorporated, 15 settembre 2008,  pp. 22–, ISBN 978-1-55642-785-5.

(*) Brighton Bears penalizzato di un punto per aver schierato un giocatore in posizione irregolare.

La broncopneumopatia cronica ostruttiva (sigla: BPCO) è un'affezione cronica polmonare caratterizzata da una ostruzione bronchiale, con limitazione del flusso aereo solo parzialmente o per nulla reversibile, lentamente progressiva, causata da un'infiammazione cronica delle vie aeree e del parenchima polmonare. È considerata la quarta causa di morte in Europa e negli Stati Uniti d'America (almeno 65 000 morti all'anno) ed è stata caratterizzata da un aumento della mortalità a livello mondiale negli anni 2000. I sintomi principali sono dispnea, tosse e produzione di espettorato. La maggior parte delle persone affette da bronchite cronica ha BPCO.Il fumo di tabacco è la causa più comune della condizione insieme ad altri fattori, quali l'inquinamento dell'aria e la genetica, che rivestono un ruolo minore. Nel mondo in via di sviluppo, una delle fonti più comuni di inquinamento atmosferico sono le cucine scarsamente ventilate e i fuochi utilizzati per il riscaldamento. L'esposizione a lungo termine a queste sostanze irritanti provoca una risposta infiammatoria nei polmoni con conseguente restringimento delle piccole vie aeree e la rottura del tessuto polmonare, una condizione conosciuta come enfisema. La diagnosi si basa sulla scarsa circolazione dell'aria, misurata tramite test di funzionalità polmonare. A differenza dell'asma, la riduzione del flusso d'aria non migliora in modo significativo con la somministrazione di farmaci.
In tutto il mondo, la BPCO colpisce 329 milioni di persone, quasi il 5% della popolazione mondiale. Nel maggio 2014 è classificata come la terza causa di morte, essendo responsabile di oltre 3 milioni di decessi. Il numero dei morti è destinato ad aumentare per gli alti tassi di fumatori e per l'invecchiamento della popolazione riscontrabile in molti paesi.
Il termine "bronchite cronica" è entrato in uso nel 1808, mentre si ritiene che la dizione di "broncopneumopatia cronica ostruttiva" sia stata introdotta a partire dal 1965. In precedenza la condizione era conosciuta con diverse nomenclature, tra cui: "malattia cronica ostruttiva broncopolmonare", "malattia respiratoria cronica ostruttiva", "ostruzione cronica", "limitazione cronica del flusso d'aria", "malattia polmonare cronica ostruttiva", "malattia polmonare cronica aspecifica" e "sindrome polmonare ostruttiva diffusa".
I termini "bronchite cronica" ed "enfisema" (dal greco ἐμφύσημα, emphysema) sono stati formalmente definiti nel 1959, durante il simposio della CIBA e nel 1962 in occasione della riunione della commissione sulle norme diagnostiche dell'American Thoracic Society.Le prime descrizioni di probabili casi risalgono al 1679, quando T. Bonet scrisse di una condizione di "polmoni voluminosi" e nel 1769 per opera di Giovanni Battista Morgagni che annota polmoni "turgidi in particolare nell'inspirio". Nel 1721 i primi disegni di un enfisema vennero eseguiti da Ruysh. Essi furono poi, nel 1797, seguiti dalle illustrazioni di Matthew Baillie accompagnate da descrizioni della natura distruttiva della condizione. Nel 1814, Charles Badham, usò il termine "catarro" per descrivere la tosse e l'eccesso di muco nella bronchite cronica. René Laennec, il medico che inventò lo stetoscopio, utilizzò il termine "enfisema" nel suo libro A Treatise on the Diseases of the Chest and of Mediate Auscultation (1837) in cui descrisse polmoni che non collassano quando il torace viene aperto durante l'autopsia. Egli osservò che il mancato collasso era dovuto al fatto che erano pieni d'aria e che le vie respiratorie erano ostruite dal muco. Nel 1842, John Hutchinson inventò lo spirometro che permise di misurare la capacità vitale dei polmoni. Tuttavia, il suo strumento era in grado di misurare il volume e non il flusso d'aria. Tiffeneau e Pinelli, nel 1947, descrissero i principi di misurazione del flusso d'aria.Tra i vari, i primi trattamenti includevano aglio, cannella e ipecacuana. Trattamenti più moderni sono stati sviluppati durante la seconda metà del XX secolo. Prove a sostegno per l'uso di steroidi nella BPCO sono stati pubblicati alla fine del 1950. I broncodilatatori sono entrati in uso nel 1960 in seguito ai promettenti risultati offerti dall'utilizzo della isoprenalina. Ulteriori broncodilatatori, come il salbutamolo, sono stati sviluppati nel 1970 e il ricorso ai 
Globalmente, a partire dal 2010, la BPCO ha colpito circa 329 milioni di persone (il 4,8% della popolazione) ed è leggermente più frequente negli uomini rispetto alle donne. Si stima che nel 2004 vi fossero 64 milioni di individui colpiti dalla condizione. Si ritiene che l'aumento dei casi nei paesi in via di sviluppo, riscontrato tra il 1970 e il 2000, sia correlato all'aumento in queste regioni del tabagismo, a un aumento della popolazione e al suo invecchiamento per via dei minori decessi associati ad altre cause come le malattie infettive. Anche alcuni paesi sviluppati hanno visto un aumento dei casi, altri sono invece rimasti stabili e alcuni hanno sperimentato una diminuzione della prevalenza della condizione. Tuttavia, a livello globale, si prevede che il numero complessivo dei casi dovrebbe aumentare se rimarranno i fattori di rischio e se la popolazione continuerà a invecchiare.Tra il 1990 e il 2010, il numero di morti per BPCO è leggermente diminuito, da 3,1 a 2,9 milioni. In generale rappresenta la quarta causa di morte. In alcuni paesi, la mortalità è diminuita negli uomini ma è aumentata nelle donne. Ciò probabilmente si spiega ai tassi di tabagismo che sono diventati simili nei due sessi. Fino al 1960, infatti, il numero delle fumatrici era considerato bassissimo, ma tale rapporto cambiò rapidamente negli anni successivi, fino alla fine del 1990 quando si stimò che più di una donna su cinque fumava regolarmente. verso la fine del XX secolo, la malattia ebbe una crescita esponenziale, in sette anni la sua presenza nella sola Inghilterra è aumentata del 25% negli uomini e del 69% nelle donne.La BPCO è più comune nelle persone anziane, a seconda della popolazione esaminata, colpisce infatti dai 34 ai 200 individui su 1000 di età superiore ai 65 anni.Si stima che in Inghilterra, su 50 milioni di persone, 0,84 milioni abbiano ricevuto una diagnosi di BPCO e ciò si traduce in circa una nuova diagnosi di BPCO ogni 59 persone. Nelle zone socio-economicamente più svantaggiate del paese, una persona su 32 viene indicata come sofferente di BPCO, rispetto a una su 98 nelle zone più ricche. Negli Stati Uniti, circa il 6,3% della popolazione adulta, pari a circa 15 milioni di persone, è stata diagnosticata con BPCO. Nel 2011, negli soli Stati Uniti, vi sono state circa 730 000 ospedalizzazioni dovute alla condizione.Molti sistemi sanitari lamentano difficoltà a garantire l'identificazione del caso, la diagnosi e la cura delle persone con BPCO. Il dipartimento della salute britannico, ha identificato questa situazione come una priorità e ha introdotto una strategia specifica per affrontarla.
Globalmente, a partire dal 2010, si stima che la BPCO comporti costi economici per 2 100 miliardi di dollari, metà dei quali a carico dei paesi in via di sviluppo.
Tra questi, una cifra stimata di 1 900 miliardi di dollari sono costi diretti quali l'assistenza sanitaria, mentre 200 miliardi di dollari sono costi indiretti, come quelli relativi alla perdita del lavoro. Queste cifre dovrebbero più che raddoppiare nei prossimi 20 anni. In Europa, la BPCO rappresenta il 3% della spesa sanitaria complessiva. Negli Stati Uniti, i costi della malattia sono stimati in 50 miliardi di dollari, la maggior parte dei quali dovuti alle riacutizzazioni. Nel 2011, la BPCO risultava essere tra le condizioni più costose affrontate negli ospedali degli Stati Uniti, con un costo complessivo di circa 5,7 miliardi di dollari.
All'origine della malattia vi è un processo infiammatorio di carattere cronico che perdura per anni e che interessa le vie respiratorie del paziente. Ciò comporta una graduale perdita della funzionalità dei polmoni con una disfunzione non completamente reversibile anche se viene trattata.La causa principale della BPCO è il fumo di tabacco, mentre l'esposizione professionale e l'inquinamento da incendi possono essere cause significative in alcuni paesi. In genere, queste esposizioni avvengono diversi decenni prima che i sintomi si manifestino. Il corredo genetico di una persona può altresì influire sul rischio.
Il principale fattore di rischio a livello mondiale per la BPCO è il fumo di tabacco. Circa il 20% di coloro che fumano andrà incontro a questa condizione, mentre tra coloro che hanno fumato permanentemente circa la metá ne soffrirà. Negli Stati Uniti e nel Regno Unito, tra coloro che convivono con tale condizione, tra l'80% e il 95% sono fumatori o lo sono stati. La probabilità di sviluppare la BPCO aumenta con il numero di sigarette fumate. Inoltre, le donne risultano essere più suscettibili agli effetti nocivi del fumo rispetto agli uomini. Nei non fumatori, il fumo passivo è causa di circa il 20% dei casi. Anche fumare la marijuana, il sigaro e la pipa può aumentare il rischio. Le donne che fumano durante la gravidanza possono causare un aumento del rischio di BPCO nel loro bambino.
Fuochi di cottura in luoghi scarsamente ventilati, spesso alimentati a carbone o a biomasse, come legno e sterco animale, portano all'inquinamento dell'aria e sono una delle cause più comuni della BPCO nei paesi in via di sviluppo. Questi fuochi sono il metodo di cottura e riscaldamento utilizzato da quasi 3 miliardi di persone e i loro effetti negativi sulla salute si ripercuotono maggiormente tra le donne a causa della loro maggior esposizione. Essi sono utilizzati come principale fonte di energia nell'80% delle case in India, in Cina e in Africa sub-sahariana.Le persone che vivono nelle grandi città presentano un più alto tasso di BPCO, rispetto a coloro che vivono nelle zone rurali. Mentre l'inquinamento atmosferico urbano è un fattore che contribuisce alle riacutizzazioni, il suo ruolo globale come causa della BPCO non è chiaro. Zone con cattiva qualità dell'aria presentano in genere tassi più alti di BPCO tra i propri residenti. L'effetto complessivo, in comparazione con il fumo, si ritiene che sia comunque inferiore.
L'esposizione intensa e prolungata alle polveri, agli agenti chimici e ai fumi, aumenta il rischio di BPCO sia nei fumatori sia nei non fumatori. Le esposizioni sul posto di lavoro sono ritenute essere la causa del 10-20% dei casi. Negli Stati Uniti si ritiene che queste cause possano essere correlate a più del 30% dei casi tra coloro che non hanno mai fumato e, probabilmente, rappresentano un rischio maggiore nei paesi sprovvisti di sufficienti regole in materia.Un certo numero di tipologie di industrie e di attività sono responsabili, tra cui gli elevati livelli di polvere riscontrabili nelle miniere di carbone, nelle miniere d'oro e nell'industria tessile del cotone, le attività che comportano l'esposizione a cadmio e isocianati e ai fumi di saldatura. Anche l'attività agricola comporta dei rischi. Per alcune professioni i rischi sono stati stimati equivalenti a quelli di fumare da mezzo pacchetto a due pacchetti di sigarette al giorno. L'esposizione alla polvere di silicio può anche portare alla BPCO, con il rischio correlato a quello per la silicosi. Gli effetti negativi dell'esposizione a polvere e dell'esposizione al fumo di sigaretta sembrano essere additivi o forse più che additivi.
La genetica gioca un ruolo importante nello sviluppo della BPCO. La condizione risulta infatti essere più comune tra i parenti delle persone con BPCO che fumano, rispetto ai fumatori senza familiarità. L'unico fattore di rischio ereditario conosciuto è legato al deficit di alfa 1-antitripsina (AATD). Il deficit è responsabile di circa tra l'1% e il 5% dei casi e la condizione è presente in circa 3-4 individui su 10 000. Ulteriori fattori genetici sono oggetto di indagine e si ritiene che molti altri possano essere correlabili alla malattia.
Un certo numero di altri fattori sono meno strettamente legati alla BPCO. Il rischio è maggiore in chi vive in povertà, sebbene non sia chiaro se ciò sia dovuto alla stessa povertà e alla conseguente carente prevenzione o a fattori a essa associati, come l'inquinamento dell'aria e la malnutrizione. Non vi è evidenza sperimentale che gli individui affetti da asma e iperreattività bronchiale siano più a rischio di BPCO. Fattori correlati alla nascita, come un peso inferiore alla media, possono anche svolgere un ruolo, come anche alcune malattie infettive come l'HIV/AIDS e la tubercolosi. Infezioni respiratorie come la polmonite non sembrano aumentare il rischio di BPCO, almeno negli adulti.
La broncopneumopatia cronica ostruttiva è un tipo di malattia polmonare ostruttiva in cui vi è una cronica e non reversibile limitazione del flusso d'aria nei polmoni e l'incapacità di espirare completamente. La scarsità del flusso d'aria è il risultato della rottura del tessuto polmonare (noto come enfisema) e la relativa malattia delle vie aeree è chiamata bronchiolite ostruttiva. I contributi di questi due fattori alla condizione variano tra gli individui. Alcune persone accusano anche un certo grado di ipersuscettibilità delle vie aeree a sostanze irritanti simile a quello che si riscontra nell'asma.La BPCO si sviluppa come una significativa risposta infiammatoria cronica agli agenti irritanti inalati. Inoltre, possono anche aggiungersi infezioni batteriche croniche. Le cellule responsabili della risposta infiammatoria coinvolte sono i granulociti neutrofili e i macrofagi, due tipi di globuli bianchi. Coloro che fumano presentano inoltre il coinvolgimento dei linfociti T citotossici e altri ancora di eosinofili similmente ai casi di asma. Parte di questa risposta cellulare è causata da mediatori infiammatori come i fattori chemiotattici. Altri processi coinvolti e che comportano un danno polmonare includono lo stress ossidativo dovuto alle alte concentrazioni di radicali liberi nel fumo di tabacco e rilasciati dalle cellule infiammatorie e la rottura del tessuto connettivo dei polmoni dovuto a proteasi che è insufficientemente inibita dagli inibitori. Tale distruzione porta a sviluppare enfisema che poi contribuisce allo scarso scambio dei gas attraverso il respiro. L'atrofia muscolare generalizzata, che spesso accompagna la BPCO, può essere dovuta in parte ai mediatori infiammatori rilasciati dai polmoni nel sangue.
Il restringimento delle vie aeree che si verifica a causa dell'infiammazione e dell'instaurarsi di cicatrici al loro interno, porta all'incapacità di respirare a pieni polmoni: la maggior riduzione del flusso d'aria si verifica quando vi è un espiro, cioè quando la pressione del torace comprime le vie aeree. Ciò può comportare la presenza di un quantitativo eccessivo di aria residua nei pomoni al momento di compiere il respiro successivo, con il risultato di avere un aumento del volume totale di aria nei polmoni: un processo chiamato iperinalazione. L'iperinalazione da sforzo è correlata alla mancanza di respiro essendo facile respirare quando i polmoni sono già parzialmente pieni d'aria.Bassi livelli di ossigeno e, infine, elevati livelli di anidride carbonica nel sangue, possono instaurarsi a causa di un cattivo scambio di gas dovuto alla ridotta ventilazione dovuta, a sua volta, dall'ostruzione delle vie aeree, dall'iperinalazione e da un ridotto desiderio di respirare. Durante le riacutizzazioni, l'infiammazione delle vie aeree aumenta, con conseguente aumento dell'iperinalazione, ridotto flusso espiratorio e peggioramento del trasferimento dei gas. Questo può anche portare a dispnea e, infine, a bassi livelli di ossigeno nel sangue (ipossia). I bassi livelli di ossigeno, se presenti per un periodo prolungato, possono causare il restringimento delle arterie nei polmoni, mentre l'enfisema porta alla rottura dei capillari. Entrambe queste situazioni causano un aumento della pressione sanguigna nelle arterie polmonari, che possono evolvere in una condizione conosciuta come "cuore polmonare".
La diagnosi di BPCO dovrebbe essere presa in considerazione in ogni persona, di età superiore a 35-40 anni, che lamenta mancanza di respiro, tosse cronica, espettorazione, raffreddori invernali frequenti e una storia di esposizione a fattori di rischio per la malattia. Per la conferma della diagnosi, viene utilizzato principalmente l'esame spirometrico.
I sintomi più comuni della BPCO sono la produzione di espettorato, mancanza di respiro e tosse produttiva. Questi sintomi si presentano per un periodo prolungato e di solito peggiorano nel tempo. Non è chiaro se esistono diversi tipi di BPCO anche se storicamente si tendeva a suddividere in enfisema e bronchite cronica. Tuttavia, l'enfisema è solo una descrizione dei cambiamenti polmonari piuttosto che una malattia in sé e la bronchite cronica è semplicemente un descrittore dei sintomi che possono o non possono verificarsi nella BPCO.A un paziente affetto da BPCO può essere necessario più tempo per compiere l'espiro che per l'inspiro. Si può percepire un senso di oppressione toracica, ma non è comune e può essere causato anche da altre patologie.
Le persone con ostruzione al flusso d'aria possono avere un respiro sibilante o i suoni inspiratori possono risultare diminuiti all'esame del torace con uno stetoscopio.
La presenza di un torace a botte è un segno caratteristico della BPCO, ma è relativamente raro.
Solitamente, il primo sintomo che si verifica è la presenza di una tosse cronica. Quando essa persiste per più di tre mesi all'anno e per più di due anni, in combinazione con la produzione di espettorato e senza che vi sia un'altra spiegazione, per definizione vi è la presenza di una bronchite cronica. Questa condizione può verificarsi prima che la BPCO si sviluppi completamente. La quantità di espettorato prodotto può cambiare nel corso della giornata. In alcuni casi la tosse può non essere presente o si verifica solo occasionalmente e può essere non produttiva. Alcune persone con BPCO descrivono i sintomi di una "tosse da fumatore". L'espettorato può essere ingerito o sputato fuori, spesso a seconda dei fattori sociali e culturali. Una tosse molto forte può portare a fratture costali o a una breve perdita di coscienza. Coloro che presentano BPCO hanno spesso una storia di "raffreddori comuni" che durano a lungo.
La dispnea, cioè la sensazione di mancanza di respiro, è spesso il sintomo più fastidioso. Viene comunemente descritto come: "una respirazione che richiede uno sforzo", "sentirsi a corto di fiato" o "non riuscire a ottenere abbastanza aria". In genere la mancanza di respiro è peggiore quando si è sotto sforzo e peggiora nel tempo. Negli stadi avanzati si verifica anche durante il riposo e può essere presente costantemente. Si tratta di una fonte di ansia per il paziente e comporta una scarsa qualità della vita. Molte persone con BPCO avanzato respirano attraverso le labbra serrate e ciò per alcuni può migliorare i sintomi della dispnea.
La BPCO avanzata conduce a un aumento di pressione nelle arterie polmonari. Questa situazione viene indicata come cuore polmonare e porta a segni clinici come il gonfiore delle gambe e la sporgenza delle vene del collo. La BPCO è più comune di qualsiasi altra malattia polmonare come causa di cuore polmonare. La presenza di questa condizione è diventata tuttavia meno comune da quando si ricorre all'ossigenoterapia.La BPCO si verifica spesso insieme a un certo numero di altre condizioni dovute in parte a fattori di rischio comuni. Queste condizioni includono: cardiopatia ischemica, ipertensione arteriosa, diabete mellito, atrofia muscolare, osteoporosi, cancro del polmone, disturbi d'ansia e depressione. In coloro che accusano una grave malattia è comune la sensazione di affaticamento. La presenza di dita ippocratiche non è un segno specifico per la BPCO e deve indurre a compiere delle indagini per verificare l'eventuale presenza di un tumore al polmone sottostante.
Calcolo del grado di dispneaLa misurazione del picco di flusso espiratorio, comunemente utilizzata nell'asma, non è sufficiente per la diagnosi di BPCO.
Le valutazioni spirometriche vengono effettuate allo scopo di stimare il grado di ostruzione delle vie aeree; generalmente seguono l'assunzione di un broncodilatatore, cioè un farmaco in grado di dilatare le vie aeree.Per raggiungere una diagnosi vengono indagate due componenti principali: il volume espiratorio forzato in un secondo (VEMS o FEV1), che è il massimo volume di aria emesso nel primo secondo di un'espirazione forzata, e la capacità vitale forzata (FVC), il massimo volume d'aria che può essere emesso con un unico grande respiro.Normalmente, nel primo secondo si espira tra il 75% e l'80% della FVC; in un individuo che presenta sintomi di BPCO, un rapporto FEV1/FVC (chiamato "indice di Tiffeneau") inferiore al 70% è indice di malattia; inoltre il National Institute for Health and Care Excellence richiede anche che la FEV1 sia inferiore all'80% del normale.
Bisogna però anche tenere conto che sulla base di questi soli parametri, nei soggetti anziani la spirometria porterebbe a un eccesso di diagnosi di BPCO.La misurazione spirometrica viene ripetuta, dopo la somministrazione di 400 µg di β2 agonista (un broncodilatatore), a distanza di 40 minuti.
Se non migliorano i risultati, ma solo la sintomatologia, è possibile la diagnosi di BPCO: indice di Tiffeneau (FEV1/FVC) ridotto.
Un incremento di FEV1 di 200 ml o del 12%, rispetto al valore pre-broncodilatatore, è considerato un indice prognostico favorevole.
Se il valore di FEV1 torna nella norma, si esclude diagnosi di BPCO: è verosimile una diagnosi di asma.Non vi è una evidenza certa che consigli di utilizzare la spirometria, nel tentativo di diagnosticare la malattia, in coloro che non presentano sintomi; pertanto tale pratica non è raccomandata.
Una radiografia del torace e un esame emocromocitometrico completo possono essere utili per escludere altre condizioni patologiche presenti al momento della diagnosi.I segni caratteristici alla radiografia sono polmoni iper-espansi, diaframma appiattito, aumento dello spazio aereo retrosternale e la presenza di bolle. La presenza di tali segni può aiutare a escludere altre malattie polmonari, come la polmonite, l'edema polmonare o uno pneumotorace.Nella tomografia computerizzata ad alta risoluzione del torace si possono notare le localizzazioni dell'enfisema nei polmoni e ciò può essere utile per escludere altre malattie polmonari.
Tuttavia, se non è previsto l'intervento chirurgico, tale segno raramente può influenzare il trattamento.Un'analisi del sangue arterioso viene richiesta per determinare l'eventuale necessità di ossigeno supplementare. Questo esame è consigliato in coloro che presentano una FEV1 inferiore al 35% del normale, in coloro che presentano una saturazione emoglobinica arteriosa periferica inferiore al 92% e in coloro che hanno sintomi di insufficienza cardiaca congestizia. Nelle zone del mondo in cui è comune il deficit di alfa 1-antitripsina, si consiglia di effettuare questo esame a chi soffre di BPCO (in particolare in coloro con una età inferiore ai 45 anni e con un enfisema che interessa le porzioni inferiori dei polmoni).
È necessario operare una diagnosi differenziale di BPCO da altre possibili cause di dispnea, come l'insufficienza cardiaca, l'embolia polmonare, la polmonite o il pneumotorace.Molte persone con BPCO erroneamente pensano di soffrire di asma; la distinzione tra asma e BPCO, tuttavia, non sempre può essere effettuata tramite la sola spirometria.La tubercolosi può anche presentarsi con una tosse cronica, e dovrebbe essere presa in considerazione nei luoghi dove è comune.Condizioni meno comuni che si possono presentare in modo simile, includono displasia broncopolmonare e la bronchiolite obliterante.La bronchite cronica può verificarsi con un normale flusso d'aria e questa situazione non è classificata come BPCO.
Per determinare quanto la BPCO colpisca un dato individuo esistono una serie di metodi.La scala MRC modificata e il test di valutazione BPCO (CAT) sono semplici questionari, che possono essere utilizzati per determinare la gravità della sintomi. I punteggi del CAT vanno da 0 a 40, con il punteggio più alto che corrisponde a una condizione più grave.La spirometria può aiutare a determinare la gravità della limitazione del flusso di aria. Ciò si basa tipicamente sul FEV1 espresso come una percentuale del valore considerato "normale" per l'età della persona, per il sesso, per l'altezza e il peso.Entrambe le linee guida statunitense ed europea sul trattamento della patologia si basano sul valore del FEV1. Le linee guida GOLD dividono i pazienti in quattro categorie, sulla base della valutazione dei sintomi e sulla limitazione del flusso d'aria.Anche la perdita di peso e la debolezza muscolare, nonché la presenza di altre malattie, dovrebbero essere prese in considerazione.
Una riacutizzazione della BPCO è definita come l'aumento della dispnea, l'aumento della espettorazione, un cambiamento del colore dell'espettorato da chiaro a verde o giallo o un aumento della tosse, in un paziente affetto da BPCO, in generale quindi come un improvviso peggioramento dei sintomi.Ciò può presentarsi con segni di un aumentato lavoro respiratorio, come la tachipnea, un ritmo cardiaco accelerato (tachicardia), sudorazione, utilizzo attivo dei muscoli del collo, ipercapnia, un colorito della pelle bluastro (cianosi) e confusione mentale nei casi di riacutizzazione più gravi. Possono essere anche ascoltati, tramite uno stetoscopio, dei crepitii nei polmoni.Una riacutizzazione si verifica comunemente in seguito a infezioni, all'esposizione a inquinanti ambientali o per mezzo di altri fattori quali l'uso improprio di farmaci. Le infezioni sembrano essere la causa del 50%-75% dei casi, con i batteri responsabili nel 25% delle riacutizzazioni, i virus nel 25% ed entrambi sempre nel 25%.Gli inquinanti ambientali comprendono una scarsa qualità dell'aria sia esterna sia interna. L'esposizione al fumo, sia attivo sia passivo, aumenta il rischio. Anche le temperature più fredde possono svolgere un ruolo, con le riacutizzazioni che si verificano più comunemente in inverno. Quelli che soffrono di una condizione di base più grave hanno riacutizzazioni più frequenti. Nei casi lievi, si stimano 1,8 riacutizzazioni all'anno, da 2 a 3 nei casi moderati e 3,4 nelle situazioni più gravi. coloro che sperimentano molteplici riacutizzazioni, hanno un tasso più veloce di deterioramento della loro funzione polmonare. L'embolia polmonare (coaguli di sangue nei polmoni) può peggiorare i sintomi nei pazienti con BPCO preesistente.
Non esiste una cura nota per la BPCO, ma i sintomi sono trattabili e la sua progressione può essere ritardata. I principali obiettivi della gestione sono comunque finalizzati a ridurre i fattori di rischio, a stabilizzare la condizione, a prevenire e trattare le riacutizzazioni e gestire le malattie associate. Le uniche misure che hanno dimostrato di ridurre la mortalità sono la sospensione dal fumo e l'assunzione ossigeno. L'astinenza dal fumo diminuisce il rischio di morte del 18%. Altre raccomandazioni includono: vaccinazione annuale contro l'influenza, la vaccinazione pneumococcica una volta ogni 5 anni e riduzione all'esposizione all'inquinamento atmosferico ambientale. In coloro che presentano una condizione di malattia avanzata, le cure palliative possono ridurre i sintomi, con la morfina in grado di alleviare la sensazione di mancanza di respiro. La ventilazione non invasiva può essere utilizzata come supporto per la respirazione.
La riabilitazione respiratoria è un programma di esercizi fisici, di consulenza e di gestione della malattia, coordinato e multidisciplinare proposto per portare beneficio al paziente. In coloro che hanno accusato una recente riacutizzazione, la riabilitazione respiratoria sembra essere in grado di migliorare la qualità complessiva della vita, di aumentare la capacità di svolgere attività e di ridurre la mortalità. È stato anche dimostrato il miglioramento del controllo del paziente sulla malattia, così come sulle proprie emozioni. I soli esercizi di respirazione individuali sembrano avere una efficacia limitata.Essere o sottopeso o sovrappeso può influire sui sintomi, sul grado di disabilità e sulla prognosi della malattia. Le persone con BPCO che sono sottopeso possono migliorare la loro forza respiratoria aumentando l'apporto calorico. Quando ciò viene combinato con un regolare esercizio fisico o un programma di riabilitazione respiratoria, può portare a miglioramenti nei sintomi della malattia. Una nutrizione supplementare può essere utile in coloro che sono malnutriti.
Broncodilatatori per via inalatoria sono i farmaci maggiormente utilizzati e portano a leggeri benefici complessivi. Vi sono due tipologie principali: gli agonisti β2 e gli anticolinergici; entrambi esistono sia in forma a lunga durata sia a breve durata d'azione. Il loro utilizzo riduce la mancanza di respiro, limita il respiro sibilante e rende più facile compiere attività, migliorando conseguentemente la qualità della vita. Non è chiaro se vi sia anche un cambiamento nel decorso della malattia di base.In quelli che presentano una malattia lieve, farmaci a breve durata d'azione sono raccomandati in base alle necessità. In quelli con una condizione più grave si raccomandano invece agenti a lunga durata. Se i broncodilatatori a lunga durata appaiono insufficienti, vengono aggiunti anche corticosteroidi sempre per via inalatoria. Per quanto riguarda gli agenti a lunga durata d'azione non è chiaro se il tiotropio (un anticolinergico a lunga azione) o i beta-agonisti a lunga azione (LABA) portino a risultati migliori, e può essere indicato provarli entrambi per capire quelli che funzionano meglio. Entrambi gli agenti sembrano ridurre il rischio di riacutizzazioni del 15-25%.
Vi sono diversi β2 agonisti a breve azione disponibili, tra cui il salbutamolo (Ventolin) e la terbutalina. Essi forniscono un sollievo dai sintomi per 4-6 ore. β2 agonisti a lunga durata, come il salmeterolo e il formoterolo, sono spesso usati come terapia di mantenimento. Alcuni ritengono che i benefici dal loro utilizzo siano limitati, mentre altri sostengono il contrario. L'uso a lungo termine appare sicuro nella BPCO, gli effetti collaterali includono tremori e palpitazioni. Quando vengono utilizzati insieme a steroidi inalatori aumentano il rischio di polmonite. Sebbene gli steroidi e i LABA possano lavorare meglio insieme, non è chiaro se questo leggero vantaggio superi i maggiori rischi.Ci sono due anticolinergici principali utilizzati nella BPCO, l'ipratropio e il tiotropio. L'ipratropio è un agente a breve durata d'azione, mentre il tiotropio a lunga. Il tiotropio è associato a una diminuzione delle riacutizzazioni e una migliore qualità della vita. Non sembra tuttavia influenzare la mortalità i il tasso di ospedalizzazione. Gli anticolinergici possono causare secchezza alla bocca e sintomi del tratto urinario. Essi sono anche associati a un aumentato del rischio di malattie cardiache e ictus.
I corticosteroidi vengono di solito utilizzati in forma inalatoria, ma possono essere trovati anche come compresse per trattare e prevenire le riacutizzazioni. Mentre i corticosteroidi per via inalatoria (ICS) non hanno mostrato benefici per le persone con BPCO lieve, si è dimostrato che sono in grado di diminuire il numero di riacutizzazioni nella patologia moderata o grave. Quando utilizzati in combinazione con un LABA, diminuiscono la mortalità più di degli ICS e dei LABA assunti da soli. Presi singolarmente non hanno alcun effetto sulla mortalità complessiva a un anno e sono associati a un aumento dei tassi di polmonite. Non è chiaro se essi influenzino la progressione della malattia. Il trattamento a lungo termine con steroidi in compresse è associato a significativi effetti collaterali.
Antibiotici a lungo termine, in particolare quelli appartenenti alla famiglia dei macrolidi, come l'eritromicina, riducono la frequenza delle riacutizzazioni in coloro che hanno due o più anni. Questa pratica può essere conveniente in alcune aree del mondo. Tuttavia destano alcune preoccupazioni riguardo alla resistenza agli antibiotici e ai problemi all'udito, dovuto alla somministrazioni di antibiotici con azitromicina. Le metilxantine, come la teofillina, generalmente causano più danni che benefici e quindi solitamente non sono raccomandati, ma possono essere usati come agente di seconda linea in quelli che hanno alcun beneficio con gli altri farmaci. Mucolitici possono essere utili nelle persone che hanno una mucosa spessa, ma generalmente non sono necessari. I farmaci antitosse sono sconsigliati.
La somministrazione di ossigeno supplementare è raccomandato nei soggetti con bassi livelli di ossigeno a riposo (pressione parziale di ossigeno inferiore a 50-55 mmHg o saturazione emoglobinica arteriosa inferiore all'88%). In questo gruppo di persone diminuisce il rischio di insufficienza cardiaca e di morte, se utilizzato per 15 ore al giorno. In quelli con livelli normali o lievemente bassi di ossigeno, la supplementazione può migliorare la dispnea. Vi è il rischio di incendi e di scarsi benefici in coloro che continuano a fumare nonostante la condizione. In questa situazione spesso si sconsiglia l'ossigeno. Durante le riacutizzazioni, molti richiedono la supplementazione di ossigeno. La somministrazione di alte concentrazioni di ossigeno, senza tenere conto dei valori di saturazione di una persona, può portare a un aumento dei livelli di anidride carbonica, peggiorando i risultati. In coloro che sono ad alto rischio di livelli di biossido di carbonio, una saturazione di ossigeno tra l'88% e il 92% è raccomandata, mentre per coloro senza questo rischio, i livelli corretti dovrebbero essere tra il 94% e il 98%.
In coloro che presentano una condizione estremamente grave, è possibile prendere in considerazione la chirurgia e questa può includere un trapianto polmonare o la riduzione del volume polmonare. La chirurgia di riduzione del volume polmonare consiste nel rimuovere le parti del polmone più danneggiate da enfisema permettendo alla porzione restante di espandersi relativamente meglio. Il trapianto polmonare è talvolta eseguita per casi di BPCO molto severa e soprattutto negli individui più giovani.
Le riacutizzazioni sono tipicamente trattate aumentando l'uso dei broncodilatatori a breve durata d'azione. Ciò include generalmente una combinazione di un agonista a breve durata d'azione per via inalatoria e un beta anticolinergici. Questi farmaci possono essere somministrati sia tramite un inalatore predosato con un distanziatore sia tramite un nebulizzatore; entrambi i sistemi appaiono ugualmente efficaci. Le nebulizzazione risultano più semplici per coloro che accusano una condizione non particolarmente grave.I corticosteroidi orali migliorano la possibilità di recupero e riducono la durata complessiva dei sintomi. In coloro che sperimentano una grave forma di riacutizzazione, l'assunzione di antibiotici migliora i risultati. Un certo numero di differenti antibiotici può essere usato, come: l'amoxicillina, la doxiciclina o l'azitromicina, non è chiaro se uno è migliore degli altri non vi è alcuna chiara evidenza che suggerisca il loro uso in coloro che hanno una forma più lieve.La ventilazione artificiale a pressione positiva non invasiva in coloro con livelli di CO2 in rilievo (insufficienza respiratoria di tipo 2), diminuisce la probabilità di morte o la necessità di ricovero in terapia intensiva. Inoltre, la teofillina può avere un ruolo in coloro che non rispondono ad altre terapie. Meno del 20% delle riacutizzazioni richiedono il ricovero ospedaliero. In coloro che non presentano acidosi da insufficienza respiratoria, l'assistenza domiciliare può essere in grado di evitare il ricovero.

Bruce Frederick Joseph Springsteen (pronuncia americana: [bɹuːs ˈfɹɛdɹɪk ˈʤoʊzəf ˈspɹɪŋstiːn]; Long Branch, 23 settembre 1949) è un cantautore e chitarrista statunitense.
«The Boss», come è sempre stato soprannominato, è uno degli artisti più conosciuti e rappresentativi nell'ambito della musica rock. Accompagnato per gran parte della sua carriera dalla E Street Band, è divenuto famoso soprattutto per le sue coinvolgenti e lunghissime esibizioni dal vivo, raggiungendo il culmine della popolarità fra la seconda metà degli anni settanta e il decennio successivo.
Fra i suoi album di maggior successo si annoverano Born to Run, Darkness on the Edge of Town, The River e Born in the U.S.A., lavori emblematici della sua poetica volta a raccontare – con l'immediatezza della musica rock – la quotidianità degli "ultimi" d'America, nel solco della tradizione dei cosiddetti «storyteller», offrendo uno spaccato della grandezza e delle contraddizioni della società statunitense; con il disco The Rising è intervenuto anche sulla tragedia degli attentati dell'11 settembre 2001. Springsteen è noto inoltre per il suo sostegno a numerose iniziative di carattere sociale e per il suo impegno a favore dello sviluppo del suo Stato d'origine, il New Jersey. Negli anni duemila ha partecipato attivamente al dibattito politico negli Stati Uniti, appoggiando le campagne presidenziali di John Kerry e di Barack Obama.In più di quarant'anni di carriera ha venduto 65 milioni di dischi nel suo paese e, secondo alcune stime, circa 120 milioni nel mondo. Il suo lavoro gli è valso parecchi riconoscimenti, tra cui venti Grammy e un Oscar oltre all'onorificenza del Kennedy Center Honor, che gli è stata attribuita per il suo contributo alla diffusione della cultura statunitense nel mondo.
Bruce Springsteen nacque al Monmouth Memorial Hospital della località balneare di Long Branch, nel New Jersey, ma trascorse l'infanzia e l'adolescenza nella vicina Freehold, cittadina operaia dell'entroterra. Il padre Douglas Frederick aveva ascendenze irlandesi e olandesi, da cui il cognome a volte erroneamente considerato d'origine ebraica. La madre, Adele Ann Zirilli (o Zerilli), è invece di origine italiana, proveniente da una famiglia emigrata negli Stati Uniti alla fine dell'Ottocento da Vico Equense, nei pressi di Napoli. Gli Springsteen ebbero altre due figlie, Virginia (detta Ginny, nata nel 1950) e Pamela (detta Pam, nata nel 1962), poi attrice e fotografa di successo.
Bruce crebbe in una famiglia della cosiddetta working class che si trovava spesso in condizioni economiche precarie. Il padre, veterano della seconda guerra mondiale, cambiava spesso lavoro: in tempi diversi fu impiegato come tassista, conducente di autobus, operaio e guardia carceraria, il tutto alternato a periodi di disoccupazione; la madre aveva invece un lavoro stabile come segretaria in uno studio legale. A causa delle difficoltà finanziarie, il nucleo familiare fu costretto a cambiare spesso alloggio: inizialmente Doug e Adele Springsteen abitavano in un piccolo appartamento nel quartiere di Jerseyville, ma alla nascita del figlio si trasferirono al numero 87 di Rundolph Street nella casa dei nonni paterni; nel 1954 si spostarono poi in Institute Street e nel 1962, quando nacque la terzogenita Pam, al numero 68 di South Street in una villetta a due piani in affitto; per qualche tempo furono ospitati dai nonni materni, gli Zirilli. Il rapporto di Bruce con il padre fu conflittuale, contraddistinto da lunghi periodi di silenzio alternati ad aspri litigi, il che andò a detrimento dell'armonia familiare. Nel 1969 Doug Springsteen emigrò infine in California con la famiglia per cercare lavoro, ma il figlio maggiore – ormai adulto – restò a vivere nella casa dei genitori finché non fu sfrattato.Bruce frequentò la scuola primaria presso l'istituto della sua parrocchia, la St. Rose of Lima, fra il 1955 e il 1963, per poi trasferirsi alla Freehold High School dove si diplomò nel 1967. L'approccio del ragazzo con la scuola cattolica non fu facile: poco propenso ad adeguarsi alla rigida disciplina imposta delle suore, egli visse quel periodo con sofferenza arrivando a isolarsi dai suoi coetanei.Il primo incontro di Springsteen con la musica avvenne all'età di sette anni, il 6 settembre 1956, quando assistette alla prima celebre esibizione di Elvis Presley all'Ed Sullivan Show, una delle trasmissioni televisive più popolari dell'epoca. Ancora bambino, Springsteen decise che sarebbe voluto diventare come Elvis e a Natale ottenne in dono una chitarra giocattolo di plastica. Due anni più tardi la madre prese in affitto per Bruce uno strumento vero, dietro la promessa che il ragazzo avrebbe preso lezioni; a quell'età però le sue mani erano troppo piccole e Springsteen si disinteressò presto della chitarra per dedicarsi al baseball e ad altre attività. Nel 1963 acquistò una chitarra acustica usata per la cifra di 18 dollari, guadagnati grazie a piccoli lavoretti nel quartiere, e iniziò a prendere lezioni da un suo cugino che gli insegnò i primi rudimenti. Il giovanissimo Springsteen cominciò così a trascorrere moltissimo tempo chiuso in casa per cercare di migliorare la sua tecnica. Colpita dall'impegno del figlio, nel Natale del 1964 la madre gli regalò una chitarra elettrica Kent e un amplificatore: la strumentazione era costata 60 dollari che la madre si era fatta prestare e che restituì con regolari rate mensili. La chitarra, a cui Springsteen dedicò in seguito la canzone The Wish, aprì nuovi orizzonti musicali al ragazzo che iniziò a interagire maggiormente con il mondo esterno.Da adolescente Springsteen fu influenzato dalla musica trasmessa delle stazioni radiofoniche di New York e Filadelfia, rimanendo profondamente colpito dal rock e in particolare dagli esponenti della British invasion, quali gli Animals, i Beatles, i Rolling Stones e gli Who. Nel 1961 assistette inoltre a un'esibizione di Chubby Checker ad Atlantic City. Il primo brano rock che Springsteen imparò a suonare con la sua nuova chitarra fu Twist and Shout degli Isley Brothers: la canzone fu eseguita dal cantautore per tutta la sua carriera come «bis» alla fine dei concerti.
Nel 1965 il quindicenne Bruce Springsteen fu ammesso come chitarrista ritmico nei The Rougues, un gruppo di ragazzi di Freehold con i quali esordì durante una festa da ballo per adolescenti. Entrò in seguito a far parte dei The Castiles, un'altra band di giovanissimi capeggiata dal suo compagno di scuola George Theiss, il cui repertorio era basato sullo stile musicale dei gruppi inglesi che stavano cominciando ad affermarsi anche negli Stati Uniti. I ragazzi trovarono un aiuto nel trentaduenne Gordon "Tex" Vinyard, che li accolse nella sua casa e si propose come loro mentore riuscendo a procurare alla nuova band qualche ingaggio nelle feste studentesche. I Castiles inoltre presero parte ad alcune competizioni fra gruppi amatoriali: fu durante una di queste che Springsteen incontrò Steven Van Zandt, un chitarrista poco più giovane di lui che successivamente divenne uno dei suoi principali collaboratori e uno dei suoi migliori amici.Il batterista Bart Haynes, finita la scuola, si arruolò nei Marines e nel 1967 rimase ucciso in combattimento in Vietnam: questo episodio segnò la vita del giovane Springsteen e di qui scaturì il suo interesse per la vita dei reduci, ai quali dedicò poi molto impegno anche sotto il profilo economico. Convocato per la visita di leva, Springsteen fu scartato evitando così l'arruolamento. Nell'estate del 1968 i Castiles si sciolsero malgrado fossero riusciti a conseguire nel frattempo una discreta notorietà: l'anno precedente il gruppo aveva tenuto alcuni spettacoli al Cafe Wha? di New York e aveva registrato due brani, That's What You Get e Baby I (entrambi a firma Springsteen-Theiss), per un 45 giri che tuttavia non fu mai pubblicato. Springsteen intanto intraprese gli studi universitari presso l'Ocean County Community College, rimanendovi iscritto per circa un anno e mezzo. Con due ragazzi conosciuti al campus formò gli Earth, un power trio sul modello dei Cream e degli Experience di Jimi Hendrix.Agli inizi del 1969 Springsteen iniziò a frequentare Asbury Park, località di villeggiatura del Jersey Shore nota per la sua vita notturna: uno dei locali più rinomati della città era l'Upstage Club che, dopo l'orario di chiusura, rimaneva a disposizione dei musicisti per improvvisazioni e jam session. Springsteen, che aveva abbandonato la chitarra Kent per una Gibson Les Paul, strinse presto amicizia con due frequentatori abituali del locale, il batterista Vini Lopez e l'organista Danny Federici, fondando insieme a loro un gruppo che prese il nome di Child. La band, che poco dopo cambiò denominazione in Steel Mill («acciaieria»), accrebbe rapidamente la propria popolarità grazie al contributo di Carl "Tinker" West, un costruttore di tavole da surf che divenne il loro manager. Nel 1970 gli Steel Mill, di cui Springsteen era il frontman e il principale compositore, suonarono in California al Matrix di Berkeley, un locale hippie di proprietà di Marty Balin, il cantante dei Jefferson Airplane; l'impresario Bill Graham offrì loro anche un contratto discografico, ma Springsteen e soci rifiutarono. Il gruppo, che nel frattempo aveva aggiunto all'organico Steven Van Zandt al basso e poi il cantante Robbin Thompson, restò in attività fino al 1971 allorché Springsteen sciolse il sodalizio.Il musicista era intenzionato a formare una nuova band, una formazione allargata che superasse il rock chitarristico degli Steel Mill in favore di un repertorio incentrato sulle sue composizioni e su di un genere più vicino a Van Morrison, cantautore irlandese del quale apprezzava lo stile connotato da una sintesi di rock, blues, jazz e gospel. Frattanto Springsteen e soci continuarono a suonare nei locali del Jersey Shore e nel marzo del 1971 aprirono un concerto per la Allman Brothers Band. In quei mesi prese forma un collettivo numeroso noto come Dr. Zoom and the Sonic Boom, che segnò il passaggio dall'heavy metal degli Steel Mill alle sonorità che resero celebre Springsteen in seguito; nello stesso periodo il giovane si esibì anche in altri gruppi di Asbury Park che ebbero vita breve: tra queste si annovera la Sundance Blues Band, guidata da Van Zandt con Southside Johnny all'armonica, Garry Tallent al basso, Vini Lopez alla batteria e Joe Hagstrom alla chitarra, presto sostituito dal medesimo Springsteen.
Con i Sonic Boom come nucleo iniziale, il musicista riuscì a formare un gruppo più ampio, composto da dieci elementi accompagnati da una sezione di fiati e da un coro femminile, con "Tinker" West come manager. La formazione, dapprima piuttosto eterogenea, si stabilizzò poi intorno a un quintetto comprendente il leader, Tallent, Van Zandt, Lopez e il tastierista David Sancious. Il nuovo gruppo esordì il 10 luglio 1971 con il nome di Bruce Springsteen Band e rimase attivo, fra alterne vicende, fino all'aprile successivo senza però eguagliare i risultati degli Steel Mill.Il musicista intanto stava migliorando le sue capacità compositive e aveva iniziato a esibirsi regolarmente anche da solo, accompagnato di norma dalla sua chitarra acustica. Di conseguenza cominciò a riservare maggiore attenzione ai testi, che si fecero progressivamente più lunghi e articolati, popolati da personaggi sempre diversi e pittoreschi che diventarono una caratteristica peculiare della sua proposta artistica. Fra l'attività poco remunerativa con il gruppo e quella come cantautore in chiave acustica, che gli offrì la possibilità di ottenere qualche ingaggio nel locali del Greenwich Village di New York, Springsteen optò infine per quest'ultima.
Nel novembre del 1971 "Tinker" West organizzò un incontro con Mike Appel e Jim Cretecos, due parolieri che volevano espandere i loro affari nel settore discografico. L'audizione fu breve e deludente, ma Springsteen domandò ad Appel una seconda opportunità. Il nuovo provino ebbe luogo nel febbraio del 1972 e questa volta il musicista, che nel frattempo aveva composto un gran numero di nuovi brani, suscitò l'approvazione dei due impresari, i quali gli fecero firmare un contratto e fondarono la Laurel Canyon, una società interamente dedicata alla promozione della sua carriera.Nella primavera successiva Appel cercò di prendere contatti con Clive Davis, il presidente della Columbia Records. Poiché questi non era disponibile, egli chiamò John Hammond, considerato il più abile talent scout dell'industria discografica, colui che aveva scoperto Bob Dylan e in precedenza aveva ingaggiato artisti come Billie Holiday, Count Basie, Pete Seeger e ancor prima Bessie Smith e Benny Goodman. L'insistenza di Appel fu tale che alla fine riuscì a ottenere un appuntamento con il produttore nei primi giorni del maggio 1972: l'audizione di Springsteen, il quale si esibì accompagnato solo dalla sua chitarra acustica, convinse Hammond che fece registrare al musicista alcune demo. Davis, dopo aver ascoltato i nastri, decise di mettere sotto contratto il giovane cantautore, ma in realtà l'accordo fu siglato con la Laurel Canyon, dal momento che Springsteen aveva concesso alla società di Appel i diritti sulle sue canzoni e il controllo pressoché completo della sua carriera.
Sostenuto dai vertici della Columbia, che credevano di dover lanciare la carriera di una sorta di «nuovo Dylan», il musicista si preparò alla registrazione del suo primo album e per l'occasione chiamò a raccolta i componenti della Bruce Springsteen Band. La decisione di lavorare con il suo gruppo era per l'artista un fatto naturale che tuttavia colse di sorpresa Appel e gli esponenti della Columbia: il manager si aspettava infatti di produrre un disco in stile folk, dominato dalla chitarra e dalla voce roca e sofferta di Springsteen; allo stesso modo i discografici intendevano affiancare al musicista un manipolo di rodati turnisti per realizzare un album acustico sul modello vincente dei cantautori allora in voga, come James Taylor o lo stesso Bob Dylan. Anche grazie all'appoggio di Davis e contro il parere di Hammond, Springsteen fu autorizzato a impiegare la sua band; il solo Steve Van Zandt fu escluso e partecipò esclusivamente alle prime fasi delle registrazioni.Il disco fu completato in poche sedute presso i 914 Sound Studios a Blauvelt nello Stato di New York, studi di registrazione economici scelti appositamente per contenere al minimo le spese. La band incise una decina di brani compresi alcuni fra quelli che Springsteen aveva suonato nei suoi provini acustici, come It's Hard to Be a Saint in the City e For You. Davis si dichiarò insoddisfatto del risultato, in quanto a suo dire nessuna canzone aveva il potenziale commerciale per affermarsi come un singolo di successo: Springsteen allora compose rapidamente due nuovi pezzi, Blinded by the Light e Spirit in the Night, che furono registrati dopo che la band era stata congedata. Il cantante dovette quindi suonare tutti gli strumenti richiamando Lopez solo per le parti di batteria; per questi due brani volle però la presenza di Clarence Clemons, un sassofonista che aveva conosciuto l'anno precedente.L'album fu pubblicato nel gennaio 1973 con il titolo di Greetings from Asbury Park, N.J., un omaggio alla città dove il cantante sentiva di avere le sue radici. Malgrado parte della critica avesse accolto l'opera con favore, i riscontri di vendita furono nettamente inferiori alle aspettative, con circa 25 000 copie vendute nei primi mesi. Gli scarsi risultati del disco dipesero dall'equivoco iniziale secondo cui Springsteen era stato presentato come un nuovo artista folk: l'album invece appariva troppo grezzo e movimentato rispetto ai canoni del soft rock di matrice cantautorale e al contempo non riusciva a esprimere compiutamente la vena rock del musicista. A dispetto dell'insuccesso discografico, Springsteen stava iniziando a farsi conoscere grazie alle sue esibizioni dal vivo, vera fonte di sostentamento per la band.
Il secondo lavoro del cantante, The Wild, the Innocent & the E Street Shuffle, fu distribuito nel novembre dello stesso anno. Pur ricevendo recensioni molto positive, il disco conseguì una popolarità modesta anche perché la casa discografica, che frattanto aveva allontanato Davis, non investì molte risorse nella sua promozione. Le canzoni dell'album contribuirono tuttavia ad ampliare il repertorio della band che seguitava a veder crescere il proprio pubblico: i pezzi più energici, come E Street Shuffe e Rosalita, divennero presto molto acclamati nei concerti. Per il suo secondo disco Springsteen compose e registrò un gran numero di canzoni che poi rimasero escluse dalla scaletta finale, una pratica che divenne piuttosto comune in seguito: tra queste si annovera The Fever, brano incluso in un raro 45 giri promozionale e che fu poi inciso da Southside Johnny nel 1976, primo dei tanti pezzi di successo "donati" da Springsteen ad altri artisti.
Nel gennaio del 1974 la band si mise all'opera sulle prime canzoni di un nuovo album. A febbraio Vini Lopez fu licenziato per un litigio con Steve Appel, fratello di Mike, e fu sostituito da Ernest Carter, un batterista amico di David Sancious. Poco dopo questi ultimi lasciarono il gruppo, che nel frattempo iniziava a farsi chiamare E Street Band, e furono rimpiazzati dal batterista Max Weinberg e dal pianista Roy Bittan, ingaggiati mediante un'inserzione pubblicata su di un giornale.Per Springsteen la terza prova discografica si prospettava decisiva: un ulteriore insuccesso avrebbe infatti rischiato di compromettere definitivamente la sua carriera. Il lavoro procedeva a rilento e con risultati frustranti: la band riuscì a portare a termine un solo brano, Born to Run, che poi avrebbe dato il titolo all'album. Più volte l'artista fu sul punto di annullare tutto e propose di registrare tutte le canzoni dal vivo in studio o in concerto, dal momento che l'attività live si era dimostrata la dimensione più congeniale al gruppo.Uno degli eventi più significativi nella carriera del musicista avvenne il 9 maggio 1974: a Cambridge, nel Massachusetts, durante un concerto di Bonnie Raitt cui Springsteen e la sua band facevano da gruppo spalla, il pubblico decretò un capovolgimento dei ruoli, richiamando sul palco l'artista del New Jersey alla fine dello spettacolo e chiedendogli di esibirsi nuovamente. Alcuni giorni dopo Jon Landau, critico musicale di Rolling Stone, scrisse sul settimanale The Real Paper di Boston:
L'articolo di Landau, benché pubblicato in una rivista locale, colpì la critica e i discografici, contribuendo inoltre a risollevare le vendite di The Wild, the Innocent and the E Street Shuffle, che nell'agosto del 1974 si approssimarono alle 100 000 copie. Dopo aver scritto una delle frasi più celebri della storia del rock, il giornalista divenne amico di Springsteen e suo più fidato collaboratore, dapprima come produttore discografico e poi – a partire dal 1978 – come manager. La preparazione del nuovo album riprese dunque sotto la guida di Landau, che portò un metodo di lavoro più professionale: la band si trasferì negli studi Record Plant di New York dove tutte le canzoni furono registrate da capo. Nel complesso la lavorazione del disco durò circa 18 mesi e Born to Run uscì infine nell'agosto 1975.
La pubblicazione fu preceduta da un'imponente campagna promozionale, basata sullo slogan «il futuro del rock and roll». Springsteen tenne a New York dieci spettacoli da «tutto esaurito» che suscitarono l'interesse dei mezzi di comunicazione di massa, a tal punto che Born to Run – ancor prima della sua uscita – divenne uno degli album più attesi dell'anno e la canzone omonima fu una delle più trasmesse dalle radio.L'attenzione concentrata su Springsteen fu enorme: il 27 ottobre Time e Newsweek, i due settimanali statunitensi più diffusi, dedicarono in contemporanea le rispettive copertine al nuovo protagonista del panorama musicale, ma i due articoli presentavano un approccio diametralmente opposto. Sulla copertina di Time campeggiava la frase «Rock's New Sensation» («la rivelazione del rock») e l'articolo era piuttosto favorevole a Springsteen sebbene l'autore Jay Crocks stigmatizzasse l'enfasi eccessiva che gli era stata dedicata. La copertina del rivale Newsweek recava invece un titolo più critico, «Making of a Rock Star» («la costruzione di una stella del rock»): il pezzo scritto da Maureen Orth si concentrava sulle tecniche con cui l'industria discografica plasmava i propri eroi; a suo dire il musicista era la creazione di un gruppo di manipolatori intenzionati a imporre un prodotto privo di contenuti. Molto si discusse all'epoca sulla figura di Springsteen e, a fronte di molti osservatori entusiasti, vi fu chi parlò apertamente di montatura.Nel frattempo l'album raggiunse in poche settimane la terza posizione nella classifica di Billboard. Le canzoni del disco divennero momenti irrinunciabili della tournée che si protrasse sino alla fine dell'anno; in autunno la band, che aveva assunto la sua configurazione più stabile grazie all'inserimento di Steve Van Zandt come chitarrista ritmico, partì per un breve tour europeo con due concerti all'Hammersmith Odeon di Londra e due spettacoli a Stoccolma e Amsterdam.Intanto i contratti quinquennali stipulati da Springsteen con Mike Appel si avvicinavano alla scadenza: i due si accinsero quindi a trattare l'eventuale rinnovo. Fu in questa circostanza che il cantante si rese conto del fatto che Appel esercitava un controllo pressoché totale sulla sua attività artistica; si arrivò presto a una rottura e Springsteen intentò una causa nei confronti dell'impresario, il quale reagì a sua volta con una controcitazione. Il contenzioso, che coinvolse anche la Columbia, si trascinò per un anno e in quel periodo l'attività discografica si bloccò completamente. Nella primavera del 1977 si raggiunse infine un accordo stragiudiziale che liberava il cantautore da ogni vincolo; Appel avrebbe contestualmente ricevuto 800 000 dollari e la metà dei diritti della canzoni pubblicate per la Laurel Canyon.Fra il 1976 e il 1977, essendo interrotto il lavoro in studio, Springsteen svolse con successo un'intensa attività dal vivo: il musicista si convinse anche a suonare in ambienti più grandi delle sale da concerto in cui si esibiva di solito e accettò di tenere concerti nelle grandi arene sportive che aveva sempre rifiutato, iniziando a Phoenix in settembre e proseguendo poi in ottobre allo Spectrum di Filadelfia, la città in cui aveva il maggior seguito. Tuttavia, a causa del contenzioso legale in corso, il denaro faticava ad arrivare nelle tasche dei musicisti: pertanto alcuni membri della E Street Band si misero alla ricerca di ingaggi con altri artisti. Roy Bittan e Max Weinberg, ad esempio, presero parte all'incisione di Bat Out of Hell di Meat Loaf, un disco che conseguì grande popolarità.Pochi giorni dopo la stipula dell'accordo, Springsteen entrò in studio con Jon Landau e la E Street Band per dare inizio alla lavorazione del suo quarto album. In precedenza il cantante aveva preso in affitto una fattoria a Holmdel, nella campagna del New Jersey, dove per tutta la durata della causa aveva continuato in semiclandestinità a provare e a incidere nuove canzoni.Quando iniziarono le registrazioni ufficiali del nuovo disco, nei primi giorni di giugno del 1977, Springsteen aveva dunque già composto, provato o solo abbozzato decine di brani. Il suo approccio compositivo, infatti, era radicalmente mutato: dalla manciata di canzoni scritte per Born to Run, sulle quali aveva lavorato a lungo in studio, Springsteen era passato a comporre di getto abbozzi che poi cuciva e rielaborava senza sosta; frammenti di musica e di testo passavano continuamente da una canzone all'altra fino al raggiungimento del risultato finale, costituito da brani dotati di una struttura più semplice, con arrangiamenti meno articolati rispetto ai dischi precedenti. Nel complesso i pezzi registrati in forma più o meno completa furono una settantina: solo dieci di essi vennero poi prescelti per comporre la scaletta finale dell'album, che peraltro fu cambiata diverse volte in corso d'opera. Al contempo non diminuì la cura per i dettagli e il contributo di Jon Landau fu decisivo per aiutare Springsteen ad arginare la sua esuberanza.
La fase di post-produzione risultò critica, giacché i tecnici del suono Jimmy Iovine e Toby Scott non riuscivano a effettuare il missaggio secondo i desideri del cantautore. Landau allora chiese aiuto a Chuck Plotkin, un produttore di Los Angeles, che decise di aumentare il volume del basso elettrico e della grancassa, conferendo al disco il suono deciso e oscuro che ne rappresenta una delle caratteristiche principali. L'album, intitolato Darkness on the Edge of Town, fu pubblicato nel giugno del 1978 e raggiunse la quinta posizione della classifica di Billboard.La tournée promozionale del disco, considerata una delle più importanti nella storia del rock, prese avvio ancor prima della pubblicazione dell'opera e si concluse il 1º gennaio 1979 dopo 115 esibizioni. La scaletta fu resa più robusta anche dall'innesto delle numerose canzoni escluse dall'album, che divennero parte integrante del repertorio di Springsteen insieme a decine di cover e classici del rock and roll: i concerti dunque si dilatarono in misura considerevole fino a sfiorare spesso le tre ore, al punto che lo spettacolo fu diviso in due parti con l'inserimento di un breve intervallo.Nel settembre del 1979 l'artista prese parte a due delle quattro esibizioni organizzate al Madison Square Garden di New York dal collettivo MUSE (Musicians United for Safe Energy, «musicisti uniti per l'energia sicura»). L'evento, ideato dopo l'incidente di Three Mile Island avvenuto il 28 marzo dello stesso anno, intendeva sensibilizzare l'opinione pubblica sui pericoli dell'energia nucleare. Gli spettacoli furono documentati da un film e da un triplo LP che rappresenta la prima apparizione di Bruce Springsteen e della E Street Band in un album dal vivo.Il disco seguente del cantautore, The River, fu edito nell'ottobre del 1980 dopo una lunga lavorazione che aveva avuto inizio nel maggio del 1979. Inizialmente il progetto era basato sui brani estromessi dal lavoro precedente, con il veloce pezzo rock The Ties that Bind che avrebbe dovuto dare il titolo all'opera; nondimeno Springsteen seguitava a comporre nuove canzoni e convinse la casa discografica a dare alle stampe un album doppio. Il brano scelto come nuova title track era stato presentato in anteprima durante i concerti del MUSE ed era dedicato alla sorella Ginny, rimasta incinta a 17 anni come la protagonista della canzone. Dal punto di vista stilistico, il disco proseguiva il percorso intrapreso negli album precedenti, distinguendosi tuttavia da Darkness on the Edge of Town per la presenza di incalzanti pezzi rockabilly alternati a brani di sapore country.The River fu il primo LP di Springsteen a raggiungere la vetta della classifica statunitense; Hungry Heart, definito da John Lennon «il miglior singolo di rock 'n' roll dai tempi dei Beatles», fu inoltre il primo 45 giri del cantautore a entrare nella top ten. Il 3 ottobre 1980 iniziò un'altra tournée che durò quasi un anno per un totale di 140 concerti; tra l'aprile e il giugno del 1981 il musicista si esibì anche all'estero, nel suo primo vero tour europeo. Nonostante la presenza dei nuovi brani, il cantante continuava a inserire in scaletta numerose cover di canzoni da lui amate, come per esempio alcuni pezzi dei Creedence Clearwater Revival e il classico del folk This Land Is Your Land di Woody Guthrie.
Terminata la tournée di The River, Springsteen incise da solo – servendosi di un registratore semiprofessionale a quattro piste Tascam – alcuni provini in versione acustica, accompagnato esclusivamente dalla chitarra e dall'armonica a bocca. Dopo alcuni infruttuosi tentativi di registrare le nuove canzoni con la band, le tracce acustiche furono pubblicate pressoché senza ritocchi con il titolo di Nebraska: il disco, distribuito nel settembre del 1982, sorprese la critica e il pubblico anche per il tono cupo, a tratti dolente, delle sue canzoni.Il pezzo Born in the U.S.A., composto per un film di Paul Schrader mai realizzato ed estromesso anche da Nebraska, fu il punto di partenza dell'album successivo, il settimo della produzione di Springsteen. La lavorazione del disco, iniziata già nel gennaio 1982, si svolse in modo frammentario: negli stessi mesi Van Zandt realizzò il suo primo album da solista con lo pseudonimo di Little Steven, lasciando il gruppo poco dopo; anche Clemons registrò un disco in proprio e nel frattempo tutta la E Street Band fu coinvolta nel rilancio della carriera di Gary U.S. Bonds, un artista rock and roll ammirato da Springsteen. Intanto anche in questa circostanza le canzoni incise – oltre sessanta – avrebbero potuto riempire più di un disco, tant'è che alla fine del 1983 non era ancora stata stabilita la scaletta definitiva dell'album. Fu allora che il musicista scrisse Dancing in the Dark: dominato dai sintetizzatori di Roy Bittan, una delle novità dell'intero disco, il brano presentava un approccio più commerciale rispetto ai lavori precedenti di Springsteen e divenne uno dei suoi pezzi più acclamati, grazie anche a un videoclip diretto da Brian De Palma che fu trasmesso massicciamente dalle televisioni specializzate.L'album, intitolato Born in the U.S.A., fu pubblicato nel giugno del 1984 e suscitò un ampio favore popolare, vendendo 30 milioni di copie nel mondo di cui 15 nei soli Stati Uniti: il disco accrebbe notevolmente la fama del cantautore e gli permise di affermarsi come uno dei più importanti esponenti del panorama musicale mainstream degli anni ottanta. La copertina del disco, che riporta una fotografia del musicista ripreso di schiena con lo sfondo della bandiera a stelle e strisce, è annoverata fra le icone più distintive di quegli anni. Sebbene Born in the U.S.A., come il precedente Nebraska, sia un'esplorazione del lato oscuro del «sogno americano», parte del pubblico lo percepì come un vigoroso inno patriottico. In tale contesto il presidente degli Stati Uniti, il repubblicano Ronald Reagan, tentò di coinvolgere Springsteen nella propaganda politica per la sua rielezione, ma il cantante reagì con durezza respingendo anche le sollecitazioni che gli provenivano da parte democratica.La traccia che dà il titolo all'album, in particolare, si connota come un'amara riflessione sul destino dei veterani della guerra del Vietnam; tuttavia il ritornello orecchiabile, il titolo e la copertina del disco indussero molti a leggerla come una canzone gingoista anziché come un'esplicita denuncia, malgrado il testo piuttosto esplicito in tal senso. Anni dopo, per contrastare l'interpretazione diffusa ed errata che era stata data al brano, Springsteen tornò a eseguirlo in una versione acustica del tutto simile a come il pezzo era stato inizialmente concepito ai tempi dei provini di Nebraska.Il successivo tour mondiale con la E Street Band, nella quale erano entrati nel frattempo la corista Patti Scialfa e il chitarrista Nils Lofgren in sostituzione di Steven Van Zandt, riscosse ovunque un grande successo; in alcuni casi, come in Giappone e in Australia, si raggiunsero livelli di fanatismo che erano stati riservati solo ai Beatles negli anni sessanta. Nel 1985, insieme ad altri eminenti musicisti, il cantautore prese parte al progetto Artists United Against Apartheid e all'iniziativa USA for Africa, dando il proprio apporto alla registrazione del singolo benefico We Are the World. Nel maggio dello stesso anno, durante una pausa della tournée, sposò in segreto l'attrice e modella Julianne Phillips, conosciuta pochi mesi prima.
Nel novembre del 1986 fu distribuito Live/1975-85, il primo album dal vivo del cantante, un cofanetto costituito da cinque dischi in vinile – disponibile anche in tre CD – che documenta dieci anni di concerti con la E Street Band, per la prima volta menzionata espressamente sulla copertina di una pubblicazione discografica dell'artista statunitense. L'opera esordì in prima posizione nella classifica Billboard 200, contribuendo a incrementare ulteriormente la reputazione di Springsteen come «performer» e la sua visibilità nei mezzi di comunicazione di massa.Nel febbraio seguente il musicista iniziò a preparare un album da solo, senza la sua band di supporto. Le nuove canzoni erano molto più intime e vertevano prevalentemente sul rapporto di coppia, esplorando in tutti i suoi aspetti la vita matrimoniale e le sue difficoltà. L'attrezzatura dello studio personale di Springsteen era nel frattempo migliorata e ora il cantante disponeva di sintetizzatori e drum machine, il che gli consentì di registrare tutti i brani in breve tempo. Soltanto in un secondo momento egli chiamò, a uno a uno, i musicisti della E Street Band per qualche sovraincisione: le parti suonate dai membri del gruppo sarebbero state inserite nel disco se si fossero rivelate migliori di quelle registrate in proprio, ma dei loro contributi si salvò poco e Tunnel of Love uscì nell'ottobre del 1987 debuttando in vetta alle classifiche di vendita. Quattro mesi più tardi, Springsteen e la band al completo partirono per un'altra tournée, più breve delle precedenti e caratterizzata da un approccio più formale; l'evento più significativo fu il concerto tenuto a Berlino Est il 19 luglio 1988, quando il cantautore suonò davanti a una folla stimata in oltre 100 000 persone.Nello stesso periodo il musicista, insieme ad altri artisti affermati come Sting, Peter Gabriel, Tracy Chapman e Youssou N'Dour, partecipò alla manifestazione Human Rights Now! per Amnesty International: in venti tappe il tour di beneficenza coinvolse l'Europa e il Nord America, ma anche il Sud America, l'Africa e l'Asia. Un anno dopo Springsteen sciolse inopinatamente la E Street Band, lasciando liberi i suoi componenti.
Naufragato il matrimonio con la prima moglie, nel gennaio del 1989 il cantante si trasferì a Los Angeles con Patti Scialfa. I due si sposarono l'8 giugno 1991 dopo la nascita del loro primo figlio Evan James, avvenuta nel luglio dell'anno antecedente; la figlia Jessica Rae e il terzogenito Sam Ryan vennero alla luce rispettivamente nel dicembre del 1991 e nel gennaio del 1994.La fase che seguì Tunnel of Love fu contrassegnata da grandi cambiamenti nella vita di Springsteen, ma anche da un inaridimento creativo. Tuttavia nel dicembre del 1989, subito dopo lo scioglimento della E Street Band, il cantautore si incontrò con Roy Bittan tornando all'opera al fine di incidere qualche canzone per un nuovo album. Ebbe così inizio un lungo periodo di prove e registrazioni che si protrasse fino al 1992: Springsteen e Bittan lavorarono su un numero cospicuo di brani, tra cui alcuni pezzi composti dal tastierista. Nel progetto furono coinvolti anche alcuni noti turnisti, fra i quali Randy Jackson, Jeff Porcaro e David Sancious. L'album Human Touch fu pubblicato nel marzo 1992 insieme a un secondo disco, intitolato Lucky Town, che il musicista aveva realizzato quasi da solo, in poche settimane, nel suo studio personale di Los Angeles. I due lavori, che ricevettero entrambi un'accoglienza critica piuttosto tiepida, differiscono notevolmente per approccio espressivo: se il primo è un album contraddistinto da sonorità moderne e levigate, appetibile a un'ampia fascia di ascoltatori, l'altro disco presenta invece uno stile più grezzo e spontaneo.Nel giugno del 1992 fu inaugurata una tournée mondiale che durò un anno. Per l'occasione Springsteen e Bittan aggregarono un nuovo complesso, spesso identificato informalmente come «The Other Band» («l'altro gruppo») per distinguerlo dalla E Street Band, costituito in gran parte da musicisti sconosciuti ai più: oltre a Bittan e a Patti Scialfa, ne facevano parte Shane Fontayne alla chitarra, Crystal Taliafero ai cori e poi al sassofono, il bassista Tommy Sims, il batterista Zachary Alford e un nutrito gruppo di coriste. Malgrado un avvio molto favorevole in Europa e gli undici concerti da «tutto esaurito» organizzati nel New Jersey, il tour non fu altrettanto seguìto nel resto degli Stati Uniti. Nel dicembre del medesimo anno uscì l'album video In Concert, contenente un'esibizione tenuta da Springsteen nell'ambito della serie MTV Unplugged; lo stesso spettacolo fu successivamente edito anche in formato CD ottenendo risultati deludenti.Fra il 1993 e il 1994, il cantautore iniziò a sperimentare un nuovo metodo compositivo e incise alcune canzoni facendo ricorso prevalentemente a loop e a campionatori. Il progettò sfociò nella registrazione del brano Streets of Philadelphia per il film Philadelphia di Jonathan Demme, che valse a Springsteen l'Oscar alla migliore canzone e fu il primo di molti pezzi scritti appositamente per il cinema. Il brano, pubblicato dapprima nella colonna sonora della pellicola e poi come singolo nel febbraio del 1994, riscosse un largo successo e contribuì a rilanciare la carriera dell'artista. In questa fase, su insistenza dell'etichetta discografica, il cantante concentrò la propria attenzione sulla sua prima antologia: a tal scopo riunì dopo sei anni di inattività i musicisti della E Street Band, compreso Steven Van Zandt, per incidere alcuni pezzi inediti da includere nel disco, distribuito poi nel febbraio 1995 con il titolo di Greatest Hits. A testimonianza di questa esperienza fu realizzato il documentario Blood Brothers diretto da Ernie Fritz, a cui fece seguito un EP con altri nuovi brani.
Benché i tempi sembrassero maturi per una riunione stabile della E Street Band, Springsteen completò un disco solista e sostanzialmente acustico, The Ghost of Tom Joad, che fu distribuito nel novembre del 1995. Le composizioni dell'album, incentrate sulle vicissitudini delle fasce più deboli della società, prendono spunto dai personaggi del romanzo Furore di John Steinbeck, mediato – nel caso di Springsteen – dalla visione del film omonimo di John Ford e dall'ascolto della canzone Tom Joad di Woody Guthrie, a sua volta ispirata al libro dello scrittore statunitense. Il lavoro era stato condotto a termine con l'ausilio di un ristretto gruppo di musicisti, tra i quali Danny Federici, Garry Tallent, il batterista Gary Mallabar, Marty Rifkin alla pedal steel guitar e Patti Scialfa con le amiche Lisa Lowell e Soozie Tyrell ai cori; tuttavia molti dei brani del disco sono di sapore essenzialmente folk, dominati dalla chitarra acustica e dalla voce di Springsteen. Nel tour seguente l'artista si esibì da solo in piccoli teatri, accompagnato dalla sua chitarra, in un'atmosfera diametralmente opposta a quella delle tournée degli anni ottanta.Nel 1996 il cantante fece ritorno con la famiglia nel New Jersey, in una tenuta di campagna a Colts Neck – a pochi chilometri da Freehold – dove aveva costruito anche uno studio di registrazione personale. Due anni più tardi fu dato alle stampe un cofanetto di quattro CD intitolato Tracks, contenente 66 dei circa 350 brani inediti registrati e poi accantonati dal musicista nell'arco della sua carriera; nel 1999 fu edita una versione ridotta a un solo disco, 18 Tracks, nella quale furono però inserite tre composizioni assenti nella pubblicazione precedente. In contemporanea a Tracks fu distribuito il volume Songs, con i testi delle canzoni di Springsteen da lui stesso commentati.
Nel marzo del 1999 l'artista fu iscritto nella Rock and Roll Hall of Fame; sebbene l'assegnazione del riconoscimento non comprendesse la E Street Band, il cantante si presentò alla cerimonia di premiazione con il gruppo al completo, interpretando Tenth Avenue Freeze-Out. La band tornò ad affiancare il cantautore anche in tournée dopo oltre undici anni: il Reunion Tour, acclamato dal pubblico e dalla critica, ebbe inizio il 9 aprile 1999 e si concluse il 1º luglio 2000. L'iniziativa fu immortalata nel film Bruce Springsteen & The E Street Band: Live in New York City, da cui poi furono tratti un doppio album dal vivo e un doppio DVD.
Il 21 settembre 2001, eseguendo la nuova canzone My City of Ruins, Springsteen aprì il programma televisivo America: A Tribute to Heroes, trasmesso dalle principali emittenti statunitensi a reti unificate e destinato a raccogliere fondi per le famiglie delle vittime degli attacchi dell'11 settembre; poco dopo il musicista prese parte a un concerto benefico con analoghe finalità. La principale reazione di Springsteen agli attentati fu l'album The Rising, il primo inciso con la E Street Band dai tempi di Born in the U.S.A.; dopo molti anni il cantautore decise inoltre di affidarsi a un produttore esterno al fine di essere sgravato da alcune responsabilità e potersi così concentrare meglio sulla musica: l'incarico fu assegnato a Brendan O'Brien, noto per il suo lavoro con i Pearl Jam. Il disco, edito nel luglio del 2002, conseguì una popolarità ragguardevole come pure la successiva tournée mondiale, documentata da un DVD con la registrazione dello spettacolo tenuto a Barcellona. Il cantante si spese molto per la promozione di The Rising, ritenendo che l'opinione pubblica si attendesse da lui una risposta all'11 settembre.Durante la presidenza del repubblicano George W. Bush, Springsteen si schierò pubblicamente contro l'amministrazione federale: pur ritenendo inevitabile la reazione militare che portò all'invasione dell'Afghanistan, disapprovò invece con fermezza il conflitto contro l'Iraq iniziato nel 2003. Cominciò quindi un periodo del tutto inedito di impegno politico, che si concretizzò nella partecipazione ad alcuni concerti del Vote for Change Tour, manifestazione musicale a sostegno del candidato democratico John Kerry alle elezioni del 2004. Alla tournée parteciparono numerosi altri artisti, tra cui Jackson Browne, Bonnie Raitt, i Pearl Jam, i R.E.M., John Legend, James Taylor e John Fogerty.Dopo oltre quattro anni di grande esposizione mediatica, il cantante si prese un breve periodo di pausa per poi tornare nell'aprile del 2005 con Devils & Dust, un album in gran parte acustico e affine allo stile di The Ghost of Tom Joad. Il disco risulta fortemente influenzato dal coinvolgimento politico dell'autore, tant'è che la title track fu scritta dalla prospettiva di un soldato americano impegnato in uno scontro armato nel deserto, un chiaro riferimento alla guerra contro Saddam Hussein. Successivamente Springsteen intraprese un tour durante il quale si esibì da solo, come aveva fatto nove anni prima.
Nell'aprile del 2006 fu distribuito We Shall Overcome: The Seeger Sessions, un album realizzato con un gruppo eterogeneo di musicisti e totalmente incentrato sul repertorio di canzoni popolari e tradizionali del cantautore e attivista Pete Seeger. Il progetto traeva le sue origini dagli anni novanta, quando Springsteen registrò un'interpretazione dell'inno We Shall Overcome per un disco tributo a Seeger: in quella circostanza l'artista del New Jersey conobbe i Gotham Playboys, un collettivo zydeco/cajun con cui incise alcuni brani di Seeger in presa diretta nel suo studio di Colts Neck; in seguito, fra il 2005 e il 2006, il cantante riunì gli stessi musicisti con l'aggiunta di una sezione di fiati per dare una veste definitiva a quelle vecchie registrazioni. Springsteen e la nuova formazione, ribattezzata «The Sessions Band», partirono per un breve tour da cui fu tratto un disco dal vivo.L'ottobre del 2007 vide la pubblicazione di Magic, un nuovo lavoro con la E Street Band. L'album fu accompagnato da una tournée mondiale di successo, in occasione della quale Danny Federici – malato e poi scomparso nell'aprile del 2008 – fu sostituito da Charles Giordano, tastierista della Sessions Band. Il cantautore continuò a occuparsi di politica dando il suo appoggio a Barack Obama, candidato democratico alle elezioni del 2008 e futuro presidente: Springsteen prese parte ad alcuni incontri pubblici e al concerto tenuto dopo l'insediamento di Obama, esibendosi insieme a Pete Seeger in This Land Is Your Land. Nel gennaio del 2009 fu presentato il disco successivo dell'artista, Working on a Dream, preparato ancora con la collaborazione della E Street Band; il tour mondiale che seguì portò alcune novità nel gruppo: oltre alla violinista Soozie Tyrell e a Charles Giordano, entrarono stabilmente nell'organico altri musicisti già in forza alla Sessions Band, tra cui un gruppo di coristi e il trombettista Curt Ramm. Lo spettacolo del 28 giugno 2009 a Londra fu documentato nel DVD London Calling: Live in Hyde Park. Il 18 giugno 2011, a causa delle complicanze derivate da un infarto cardiaco, morì il sassofonista Clarence Clemons.
Springsteen tornò col suo diciassettesimo album nel marzo del 2012: Wrecking Ball fu inciso con l'ausilio di musicisti esterni alla E Street Band, tra cui il nuovo produttore Ron Aniello, il batterista Matt Chamberlain e il chitarrista Tom Morello dei Rage Against the Machine, il quale inaugurò una duratura collaborazione con il cantante. In due brani è presente il sassofono di Clemons, registrato precedentemente alla sua scomparsa. In occasione della lunga tournée mondiale iniziata dopo la pubblicazione dell'album, l'artista riunì nuovamente la E Street Band, affiancata da una sezione di fiati (denominata «E Street Horns») e da un gruppo di coristi («E Street Choir»); in questa formazione allargata le parti di sassofono di Clarence Clemons furono affidate al nipote Jake e a Eddie Manion.Nel gennaio del 2014 uscì High Hopes, quarto disco di Springsteen consecutivo – e undicesimo in totale – a guadagnare il primo posto nella classifica degli album più venduti negli Stati Uniti. Oltre a cover di altri artisti, l'opera comprende perlopiù materiale inciso nel decennio passato e reinterpretazioni di brani già pubblicati, come una riedizione elettrica di The Ghost of Tom Joad; anche la title track, un pezzo di Tim Scott, era già apparsa in un'altra versione nell'EP Blood Brothers del 1996. Il disco, prodotto da Aniello, fu realizzato con la partecipazione di Tom Morello e di tutti i membri della E Street Band. Fra il gennaio e il maggio del 2014 si svolse un nuovo tour di 34 spettacoli. Dopo l'uscita dell'edizione celebrativa di The River, nel 2016 Springsteen intraprese con la E Street Band una lunga tournée interamente dedicata alla riproposizione delle canzoni dello storico album del 1980.Tra il 2017 e il 2018 il cantautore ha realizzato una lunga serie di concerti acustici nella forma di rappresentazione stabile presso il Walter Kerr Theatre di Broadway. Lo spettacolo intitolato Springsteen on Broadway è stato poi reso diponibile in streaming sulla piattoforma Netflix e attraverso l'album omonimo uscito nel dicembre del 2018.Nel 2019 Springsteen ha pubblicato Western Stars,  il suo 19º album in studio, registrato senza l'ausilio della E Street Band e ispirato alla musica pop degli anni della sua giovinezza.
Bruce Springsteen è conosciuto con il soprannome «The Boss» («il capo»), la cui origine non è del tutto certa e si spiegherebbe solo parzialmente con il suo ruolo di leader nella E Street Band. Secondo alcuni il soprannome discenderebbe dal fatto che, nei primi tempi, il cantautore era colui che dopo ogni concerto distribuiva il compenso della serata fra i musicisti; secondo altri invece deriverebbe dalla sua abilità nel gioco del Monopoli. Nei primi anni il soprannome era rimasto circoscritto fra i suoi collaboratori più stretti, ma nel 1974 venne alle orecchie di qualche giornalista che lo sentì usare probabilmente da un membro della band o dello staff e iniziò a diffonderlo pubblicamente. Il cantautore ha più volte dichiarato di non gradire l'appellativo, ma in realtà ha anche giocato molto su questa sua presunta riluttanza.Il 6 dicembre 2009 alla Casa Bianca, durante la cerimonia di assegnazione dei Kennedy Center Honors, premio attribuito dal governo statunitense agli artisti che si sono distinti nella diffusione della cultura americana, Barack Obama presentò scherzosamente Springsteen utilizzando il noto soprannome:
Il nome dei Dr. Zoom and the Sonic Boom, uno dei gruppi che hanno dato origine alla E Street Band, deriverebbe dal soprannome con cui Springsteen era conosciuto in precedenza, cioè «The Doctor» («il dottore»).
Il nucleo originario del gruppo di supporto di Bruce Springsteen si formò nel 1972, ai tempi della lavorazione del suo primo album, ma soltanto due anni più tardi si iniziò ad adottare la denominazione «E Street Band». Benché i dischi del cantautore siano stati quasi sempre firmati solo con il suo nome, la maggior parte di essi è stata realizzata con il contributo pressoché esclusivo del gruppo, la cui formazione storica si delineò nel 1974 durante le fasi di registrazione di Born to Run e soprattutto nei concerti di quel periodo.Springsteen liquidò il complesso nel 1989 e per un decennio operò da solo o in collaborazione con altri musicisti, la cosiddetta «Other Band» («l'altro gruppo»). Solo nel 1999, dopo una breve parentesi nel 1995 per registrare alcuni pezzi aggiuntivi da inserire nella raccolta Greatest Hits, l'artista riunì il gruppo per una nuova tournée. Da quell'anno, fatte salve la parentesi solitaria del Devils & Dust Tour e la presenza di una formazione completamente diversa per l'attività legata all'album We Shall Overcome (la «Sessions Band»), il cantautore è sempre stato accompagnato dalla E Street Band.
Riconosciuto come uno dei più grandi interpreti del rock, Springsteen è considerato una sintesi fra Elvis Presley e Bob Dylan, due delle figure più eminenti del genere.Fra le sue influenze giovanili, il musicista ha spesso menzionato gli stessi Presley e Dylan, oltre a tutto il pop e il rock ascoltati da ragazzo tramite la radio, dal rock and roll alla musica arrivata dall'Inghilterra negli anni sessanta, in particolare gli Animals di Eric Burdon. Le sue principali fonti d'ispirazione includono anche Chuck Berry, i Beatles, i Rolling Stones, i Manfred Mann, Van Morrison, gli Who, il folk rock dei Byrds e in egual misura il soul della Motown e della Stax. Tra i preferiti di Springsteen si annoverano inoltre John Fogerty e i suoi Creedence Clearwater Revival, a cui ha dedicato molte cover nei suoi concerti. Di Roy Orbison, citato nel testo di Thunder Road, egli cercò di imitare la voce nella realizzazione di Born to Run; lo stesso album era stato concepito prendendo a modello la tecnica del «Wall of Sound» che aveva reso famoso il produttore Phil Spector negli anni sessanta.All'epoca di Darkness on the Edge of Town, grazie a Robert Gordon che incise la sua Fire, il cantautore si appassionò al rockabilly e registrò molti pezzi di rock and roll ballabile che però non entrarono nella scaletta del disco e furono recuperati solo nel 2010 nell'antologia di inediti The Promise. Tra la fine degli anni settanta e i primi anni del decennio seguente, il musicista incontrò il folk di Woody Guthrie, un influsso che lasciò tracce significative nella sua produzione successiva a partire da The River e Nebraska. Anche gli stilemi del country della scuola tradizionale, con particolare riferimento a Jimmie Rodgers, Hank Williams, Carl Perkins, Johnny Cash e Merle Haggard, rientrano fra i principali paradigmi espressivi di Springsteen; nell'opera dell'artista statunitense non mancano inoltre elementi riconducibili all'hard rock e al blues rock degli anni sessanta e settanta, retaggio delle sue prime esperienze musicali.Gli anni novanta e duemila, oltre a far segnare un'evoluzione nell'approccio compositivo del cantautore, furono caratterizzati da un suo deciso riavvicinamento al folk e alle sonorità acustiche, esemplificato dagli album The Ghost of Tom Joad, Devils & Dust e We Shall Overcome, quest'ultimo interamente dedicato alla rivisitazione del repertorio di Pete Seeger.In termini generali, Springsteen è ritenuto uno degli esponenti più autorevoli del cosiddetto «heartland rock», uno stile musicale contraddistinto da una spiccata immediatezza comunicativa e fortemente permeato dai diversi generi della musica folclorica statunitense nonché dal garage rock degli anni sessanta.
Per la carica evocativa delle sue canzoni, Bruce Springsteen è stato accostato agli storici «storyteller» («narratori») americani come Woody Guthrie, Pete Seeger e Bob Dylan. Le storie che racconta sono state lette come paradigmatiche delle dinamiche sociali statunitensi, con un forte risvolto collettivo che ha contribuito ad aumentare la sua reputazione di osservatore privilegiato della realtà del suo paese, al punto che col tempo il cantante ha potuto spendere la sua autorevolezza anche in campo politico. Considerando la specificità della cultura americana dove musica popolare e colta coabitano in armonia, Springsteen è stato avvicinato anche alla grande letteratura: il corpus delle sue canzoni è ritenuto in tal senso «una sorta di Grande Romanzo Americano». I suoi brani, pur essendo ambientati in luoghi a lui familiari o tratti direttamente dalla sua esperienza, presentano vicende non necessariamente autobiografiche, in cui il musicista assume spesso la funzione di voce narrante.A partire dagli anni ottanta, e in particolar modo dopo il disco The Rising del 2002, il cantautore è stato oggetto di studio per la sua incidenza nella letteratura americana, per la sua visione politica e sociale, nonché per il suo ruolo di ispiratore di un movimento di rinascita dopo gli eventi dell'11 settembre. L'artista del New Jersey è uno degli esponenti della musica popolare a cui sono stati dedicati più libri biografici, saggi di critica e tesi universitarie, superando in questo tanto Dylan quanto Presley.La scrittura di Springsteen è stata definita «cinematografica». Nella sua produzione hanno esercitato una considerevole influenza alcuni film come Badlands di Terrence Malick (La rabbia giovane in italiano), da cui è tratto il titolo di una sua celebre canzone, e libri come Furore di Steinbeck, mediato però dalla visione dell'omonimo lungometraggio di John Ford. Molte storie narrate nelle sue canzoni ricalcano quelle della scrittrice Flannery O'Connor, che Springsteen conobbe attraverso il film La saggezza nel sangue (Wise Blood in originale) ispirato all'omonimo romanzo dell'autrice della Georgia. I pezzi The River e A Good Man Is Hard to Find, in particolare, prendono il titolo da due racconti della O'Connor.Springsteen visse un approccio conflittuale con l'educazione cattolica che gli fu imposta a scuola e al catechismo, al punto che nell'adolescenza si allontanò dalla religione e in alcune delle sue primissime canzoni – quasi tutte rimaste inedite – rappresentò in modo dissacrante e caricaturale le figure del Vangelo. Nei suoi dischi, tuttavia, il cantautore ha fatto ricorso di frequente a immagini bibliche tratte dal cattolicesimo e più spesso dalla cultura protestante americana, impiegate per la loro carica emozionale più che per i contenuti teologici. Il fiume, presente in numerosi suoi testi, è per esempio un elemento salvifico che rimanda al battesimo per immersione tipico delle chiese evangeliche; la «terra promessa» è la destinazione, spesso irraggiungibile, di molti viaggi descritti nelle sue canzoni, ma è anche sinonimo della «terra delle possibilità» a cui si riferisce il concetto del «sogno americano». Così la «promessa infranta» e il «prezzo da pagare», altre figure molto utilizzate, rappresentano l'esito disilluso di questa ricerca. Il musicista si è sovente soffermato anche sul suo rapporto tormentato con il padre, che ha costituito lo spunto per numerosi brani e monologhi dal vivo.
I personaggi pittoreschi e improbabili che popolavano le ambientazioni urbane dei primi dischi hanno subìto una rapida evoluzione verso un maggiore realismo, lasciando progressivamente spazio a persone comuni afflitte dai medesimi problemi economici o familiari che Springsteen aveva conosciuto attraverso i suoi genitori e i suoi amici d'infanzia. A partire da Darkness on the Edge of Town, la precarietà e la mancanza di lavoro si sono affermate come soggetti ricorrenti nei suoi testi, al punto che Springsteen – anche con riferimenti politici espliciti, seppur non del tutto pertinenti – iniziò a essere definito «l'eroe della classe lavoratrice» («working-class hero»), essendo identificato come l'artista che dava voce a quella grossa fetta della società americana nota come «blue collars» (i «colletti blu», ovvero gli operai con la tuta da lavoro, in contrapposizione alla categoria dei cosiddetti «colletti bianchi»). Dopo l'apice della popolarità raggiunto con Born in the U.S.A., Springsteen diede alle stampe tre album più introspettivi, anche se non completamente autobiografici (Tunnel of Love, Human Touch e Lucky Town), focalizzati sul tema delle relazioni interpersonali.Il topos della fuga, soggetto centrale in Born to Run, fu in seguito declinato come volontà di lasciare l'insicurezza finanziaria e l'iniquità sociale alla ricerca di migliori condizioni di vita, collegandosi all'idea originaria del «sogno americano» che secondo Springsteen consiste essenzialmente nella speranza di «vivere qui come una famiglia, dove i forti possono aiutare i deboli e i ricchi possono aiutare i poveri», non solo nella ricerca del mero successo economico. La mancata concretizzazione di questa prospettiva è divenuta l'argomento di molte canzoni a sfondo sociale a partire dagli anni ottanta: nell'album The Ghost of Tom Joad, in particolare, il cantautore descrive la condizione di coloro che hanno sofferto le conseguenze della grande depressione degli anni trenta (con echi di Steinbeck e Guthrie) e la sorte del tutto analoga dei disoccupati e degli immigrati clandestini messicani degli anni novanta. Dopo l'ottimismo di Working on a Dream del 2009, in cui il musicista esorta gli ascoltatori a spendersi per la realizzazione del «sogno» incarnato nella figura del presidente Barack Obama, il tema della promessa non mantenuta tornò a essere centrale tre anni dopo nel disco Wrecking Ball.Nel complesso, i testi di Springsteen mostrano «diverse facce dell'America, compresi i suoi aspetti maledetti, la sua parte di sconfitta». Tuttavia le sue canzoni sono sempre pervase da un messaggio di speranza, da una fede venata di religiosità nella possibilità di avverare i desideri individuali e collettivi.
Nei primi anni della sua carriera, Bruce Springsteen non manifestò mai apertamente le sue preferenze politiche né affrontò nelle sue canzoni particolari tematiche legate all'attualità o alla cronaca. La prima circostanza in cui l'artista si espose pubblicamente affrontando un tema controverso fu con la canzone Roulette, scritta come reazione all'incidente alla centrale nucleare di Three Mile Island; Springsteen rimase molto colpito dal fatto, anche perché avvenne in Pennsylvania a poca distanza dal suo New Jersey, e prese parte a due dei concerti dell'evento No Nukes nel settembre del 1979, quando si schierò in modo esplicito contro l'energia nucleare aderendo al collettivo Musicians United for Safe Energy.
Fino agli anni ottanta l'attivismo del musicista si era limitato alla causa dei reduci del Vietnam e al sostegno alle food bank che recuperavano cibo per gli indigenti. Nel 1985 Springsteen affiancò Steven Van Zandt nella realizzazione dell'album collettivo Sun City contro l'apartheid in Sudafrica e nello stesso anno partecipò alla registrazione di We Are the World, appoggiando la campagna di beneficenza USA for Africa con il gotha della musica statunitense dell'epoca. Sempre più attento ai temi sociali, nel 1988 prese parte alla tournée Human Rights Now! promossa da Amnesty International; successivamente iniziò a devolvere parte dei proventi dei suoi concerti ad associazioni caritatevoli, cominciando inoltre a organizzare spettacoli di beneficenza nella sua Freehold.Con il successo di Streets of Philadelphia per il film Philadelphia del 1993, il cantante intervenne nell'emergente dibattito sull'AIDS con un testo che mette a tema la sofferenza e il pregiudizio. Solo nel 2000 Springsteen affrontò nuovamente un argomento controverso firmando il pezzo American Skin (41 Shots), una canzone dedicata allo studente africano Amadou Diallo, ucciso dalla polizia di New York con 41 colpi di pistola. Il brano fu suonato durante le date newyorkesi del Reunion Tour, provocando aspre polemiche e il risentimento di parte dell'amministrazione cittadina nonché del sindacato di polizia locale. Dopo gli attentati dell'11 settembre 2001 e l'album The Rising, il musicista continuò a scrivere canzoni che – pur potendo essere lette come risposte a eventi di stretta attualità – si configurano soprattutto come una riflessione personale sull'America e sulle promesse non mantenute del cosiddetto «sogno americano».Ai tempi dell'iniziativa No Nukes del 1979, Springsteen era considerato l'artista più apolitico fra quelli presenti alla manifestazione antinuclearista. In realtà nel 1972, prima del suo esordio su disco, si era esibito in alcuni spettacoli acustici nel New Jersey per sostenere il candidato democratico George McGovern, poi sconfitto dal presidente uscente Richard Nixon. Nel novembre del 1980, durante un proprio concerto tenutosi subito dopo l'elezione di Ronald Reagan alla presidenza, il cantautore per la prima volta si espose pubblicamente con una dichiarazione smaccatamente politica:
In occasione della successiva campagna elettorale, Reagan stesso – fraintendendone il significato – tentò di utilizzare Born in the U.S.A. come inno politico; l'artista rifiutò categoricamente di essere associato al presidente repubblicano, ma respinse altresì qualsiasi impiego della sua musica da parte democratica. La posizione di Springsteen divenne più palese quando nel 1990 prese parte ad alcuni spettacoli finalizzati a raccogliere fondi a favore del Christic Institute, un'organizzazione di sinistra, e poi prestò la propria immagine per contrastare un progetto di legge californiano volto a limitare i diritti degli immigrati clandestini in ambito sanitario.Il cantante tornò a impegnarsi in prima persona solo molti anni dopo, come reazione alla politica dell'amministrazione Bush e alla guerra in Iraq. In occasione delle elezioni del 2004, aderì al Vote for Change Tour, organizzato a sostegno del candidato democratico John Kerry in opposizione al presidente in carica George W. Bush. In previsione della successiva tornata elettorale del 2008, l'artista si schierò apertamente a favore di Barack Obama, poi eletto presidente, con un messaggio di sostegno sul suo sito web e partecipando attivamente alla campagna; la canzone The Rising fu utilizzata come colonna sonora per i comizi del candidato insieme a City of Blinding Lights degli U2. Nel 2009, inoltre, l'artista manifestò il proprio appoggio a favore del riconoscimento dei matrimoni fra persone dello stesso sesso.
Bruce Springsteen è stato uno degli artisti rock più interessati dal fenomeno dei dischi pirata (o bootleg) sin dalla fine degli anni settanta: il successo ottenuto dai suoi lunghi concerti favorì la distribuzione di dischi non ufficiali contenenti le registrazioni delle sue esibizioni dal vivo. I bootleg furono inoltre per anni l'unico mezzo attraverso il quale venivano diffuse le numerosissime canzoni dell'artista che, dopo essere state scartate dagli album in studio, continuavano a essere riproposte regolarmente in concerto.
Le lunghe esibizioni dal vivo hanno sempre costituito uno dei principali tratti peculiari dell'attività di Bruce Springsteen, contribuendo allo stesso tempo a incrementare in misura significativa la sua popolarità.Il seguente è l'elenco delle tournée intraprese dal cantautore nel corso della sua carriera.
2017-2018 - Springsteen on BroadwayBruce Springsteen ha venduto, fino a tutto il 2010, più di 27 milioni di biglietti incassando oltre un miliardo di dollari; meglio hanno fatto solo i Rolling Stones e gli U2. La sua tournée di maggior successo è stata quella di Born in the U.S.A. del biennio 1984-1985 con 4 796 683 biglietti venduti. Quella che ha fatto registrare i maggiori intrioiti fino al 2010 è stata quella di Magic che ha incassato 243 milioni di dollari, seguita dal The Rising Tour con 221 milioni di dollari. Il tour di Wrecking Ball ha superato i precedenti, incassando più di 355 milioni di dollari tra il 2012 e il 2013.
Come nel caso di altri artisti di successo, le canzoni di Springsteen sono state utilizzate nella colonna sonora di molti film, in alcuni casi scritte e registrate appositamente. La prima canzone inedita concessa al mondo del cinema fu Light of Day per il film omonimo di Paul Schrader del 1987, cantata però da Joan Jett e dal protagonista Michael J. Fox. Per Streets of Philadelphia, dal film di Jonathan Demme Philadelphia, il cantautore ha vinto l'Oscar alla migliore canzone. Ha in seguito ottenuto una nomination allo stesso premio per Dead Man Walkin' dal film omonimo di Tim Robbins.Nel 2000 Springsteen esordì come attore in un cameo del film Alta fedeltà di Stephen Frears tratto dal romanzo omonimo di Nick Hornby, apparendo in sogno al protagonista mentre imbraccia la sua Telecaster.Nel luglio del 2013 è stato distribuito nelle sale cinematografiche il film-documentario Springsteen & I, prodotto da Ridley Scott, che documenta la vita e la carriera di Bruce Springsteen attraverso gli occhi e il racconto dei suoi fan in tutto il mondo.Springsteen ha pubblicato nel luglio del 2014 sul suo sito web un cortometraggio intitolato Hunter of Invisible Game, basato sull'omonima canzone presente nell'album High Hopes. Si è trattato del suo esordio come regista (coadiuvato dal suo documentarista storico Thom Zimny).Nel 2019 è uscito il film Blinded by the Light - Travolto dalla musica (Blinded by the Light) di Gurinder Chadha, adattamento cinematografico delle memorie di un giornalista musicale britannico cresciuto con una grande passione per la musica di Springsteen e per il quale il cantautore ha accettato di fornire i diritti delle sue canzoni.
Springsteen ha ottenuto nella sua carriera svariati premi e riconoscimenti, tra i quali il Polar Music Prize nel 1997, un premio Oscar per la canzone Streets of Philadelphia nel 1994, due Golden Globe (nel 1994, sempre per Streets of Philadelphia, e nel 2009, per The Wrestler) e venti Grammy Award in varie categorie. Lo speciale televisivo Live in New York City ha vinto due Emmy Award. Nel 2018 Springsteen è stato insignito di uno speciale Tony Award per il suo spettacolo teatrale Springsteen on Broadway.
Otto dei suoi album sono stati inclusi nella lista dei 500 migliori album secondo Rolling Stone e tre dei suoi brani nella lista delle 500 migliori canzoni redatta dalla medesima rivista. Nel 1999 è entrato a far parte della Rock and Roll Hall of Fame e nello stesso anno l'asteroide 23990 è stato battezzato in suo onore. È stato insignito del Kennedy Center Honors nel 2009 e della Medaglia presidenziale della libertà, massima onorificenza civile statunitense, nel 2016.
(EN) Jeff Burger (a cura di), Springsteen on Springsteen: Interviews, Speeches and Encounters, Chicago Review Press, 2013, ISBN 978-1-61374-434-5.
 Peter Ames Carlin, Bruce, ebook, Milano, Mondadori, 2013, ISBN 978-88-520-3979-9.
 Leonardo Colombati, Bruce Springsteen. Come un killer sotto il sole. Il grande romanzo americano, 5ª ed., Milano, Sironi Editore, 2011, ISBN 978-88-518-0140-3.
(EN) Marc Dolan, Bruce Springsteen and the Promise of Rock 'n' Roll, New York, W. W. Norton & Company, 2012, ISBN 978-0-393-08421-4.
(EN) Marc Eliot, Down thunder road: the making of Bruce Springsteen, con Mike Appel, New York, Simon & Schuster, 1992, ISBN 0-671-78933-3.
(EN) Clinton Heylin, E Street Shuffle. The Glory Days of Bruce Springsteen & the E Street Band, ebook, Londra, Constable & Robinson Ldt., 2012, ISBN 978-1-78033-580-3.
 Rob Kirkpatrick, Magic in the night. Le parole e la musica di Bruce Springsteen, Milano, Baldini & Castoldi, 2014, ISBN 978-88-6852-290-2.
 Ermanno Labianca, American skin. Vita e musica di Bruce Springsteen, 2ª ed., Firenze, Giunti, 2002, ISBN 88-09-02897-X.
(EN) Dave Marsh, Bruce Springsteen - Two Hearts: The Definitive Biography, 1972-2003, New York, Routledge, 2004, ISBN 978-0-415-96928-4.
(EN) Dave Marsh, Bruce Springsteen on Tour: 1968-2005, New York, Bloomsbury USA, 2006, ISBN 978-1-59691-282-3.
(EN) Louis P. Masur, Runaway Dream: Born to Run and Bruce Springsteen's American Vision, New York, Bloomsbury Publishing USA, 2009, ISBN 978-1-60819-101-7.
 Marina Petrillo, Nativo americano: la voce folk di Bruce Springsteen, Milano, Feltrinelli Editore, 2010, ISBN 978-88-07-49097-2.
(EN) Christopher Phillips; Louis P. Masur (a cura di), Talk About a Dream: The Essential Interviews of Bruce Springsteen, New York, Bloomsbury Publishing USA, 2013, ISBN 978-1-62040-073-9.
 Christopher Sandford, Springsteen. Il futuro del rock'n'roll. La biografia definitiva, traduzione di Stefania Cherchi, Roma, Arcana, 2003, ISBN 88-7966-220-1.
(EN) Robert J. Wiersema, Walk Like a Man: Coming of Age With the Music of Bruce Springsteen, Greystone Books, 2011, ISBN 978-1-55365-845-0.
(EN) Kenneth Womack; Jerry Zolten; Mark Bernhard (a cura di), Bruce Springsteen, Cultural Studies and the Runaway American Dream, Farnham, Ashgate Publishing, Ltd., 2013, ISBN 978-1-4094-9525-3.
(EN) Michael Campbell, Rock and Roll. An Introduction, con James Brody, 2ª ed., Belmont, Thomson Shirmer, 2008, ISBN 978-0-534-64295-2.
(EN) Bryan K. Garman, A Race of Singers: Whitman's Working-class Hero from Guthrie to Springsteen, Chapel Hill, UNC Press Books, 2000, ISBN 978-0-8078-4866-1.
 Ezio Guaitamacchi, 1000 concerti che ci hanno cambiato la vita, 1ª ed., Milano, Rizzoli, 2010, ISBN 978-88-17-04222-2.
(EN) Clinton Heylin, Bootleg: The Rise & Fall of the Secret Recording History, 1ª ed., Londra, Music Sales Group, 2003, ISBN 978-1-84449-151-3.
 Alessandro Portelli, Canoni americani: oralità, letteratura, cinema, musica, Roma, Donzelli Editore, 2004, ISBN 978-88-7989-846-1.
(EN) Gary Wien, Beyond the Palace, 1ª ed., Trafford Publishing, 2003, ISBN 978-1-4120-0314-8.
(EN) Bruce Springsteen, su Enciclopedia Britannica, Encyclopædia Britannica, Inc. 
 Bruce Springsteen, su Discografia nazionale della canzone italiana, Istituto centrale per i beni sonori ed audiovisivi. 
