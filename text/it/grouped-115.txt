
Lorenzo di Piero de' Medici, detto Lorenzo il Magnifico (Firenze, 1º gennaio 1449 – Careggi, 8 aprile 1492), fu signore di Firenze dal 1469 alla morte, il terzo della dinastia dei Medici. È stato anche uno scrittore, mecenate, poeta e umanista, nonché uno dei più significativi uomini politici del Rinascimento, sia per aver incarnato l'ideale del principe umanista, sia per l'oculatissima gestione del potere.
Lorenzo divenne, insieme al fratello minore Giuliano, signore de facto di Firenze dopo la morte del padre Piero. Nei primi anni di governo (1469-1478), il giovane Lorenzo condusse una politica interna volta a rinforzare da un lato le istituzioni repubblicane in senso filo-mediceo, dall'altro a sopprimere le ribellioni delle città sottoposte a Firenze (celebri i casi di Prato e Volterra). Sul fronte della politica estera, invece, Lorenzo manifestò il chiaro disegno di arginare le ambizioni territoriali di Sisto IV, in nome dell'equilibrio della Lega Italica del 1454.
Per questi motivi, Lorenzo fu oggetto della Congiura dei Pazzi (1478), nella quale il fratello Giuliano de' Medici rimase assassinato. Il fallimento della congiura provocò l'ira di papa Sisto, del re di Napoli Ferrante d'Aragona e di tutti coloro che erano intimoriti dal rafforzamento del potere mediceo su Firenze. Seguirono, pertanto, due anni di guerra contro Firenze, nella quale il prestigio interno e internazionale del Magnifico si rafforzarono enormemente grazie alla sua abilità diplomatica e il suo carisma, con cui riuscì, da un lato a sgretolare la coalizione anti-fiorentina, dall'altro a mantenere unite le forze interne alla Repubblica.
Divenuto negli anni ottanta l'ago della bilancia della politica italiana, trattato come un sovrano dai monarchi stranieri, Lorenzo legò il suo nome al periodo di massimo splendore del Rinascimento fiorentino, circondandosi di intellettuali - Poliziano, Ficino, Pico della Mirandola - e di artisti quali Botticelli e il giovane Michelangelo. Con la sua prematura scomparsa nel 1492, Firenze si ribellò all'inetto figlio Piero per consegnare il potere nelle mani del frate Girolamo Savonarola. Come conseguenza, la rivalità dei signori italiani, non più frenati dalla diplomazia di Lorenzo, permise a Carlo VIII di Francia di scendere in Italia e dare inizio alle guerre franco-spagnole del XVI secolo.
Quando Lorenzo nacque, la famiglia Medici era all'apice del suo potere politico nella Repubblica fiorentina, controllando le varie e complesse istituzioni repubblicane deputate al funzionamento dello Stato. Il nonno di Lorenzo, Cosimo, era riuscito, grazie all'enorme fortuna finanziaria del suo banco, a legare a sé numerosi politici fiorentini e a farsi portavoce del malessere popolare, dovuto alla soffocante oligarchia di nobili capeggiata dagli Albizzi.
Nel 1434, dopo appena un anno di esilio a Venezia, Cosimo rientrò a Firenze, esiliò gli Albizi e, seguendo un modello politico già adottato nell'antichità da Ottaviano Augusto, mantenne le istituzioni repubblicane vigenti dandole in appalto a uomini del suo entourage, e formalmente si ritirò a vita privata. Il controllo reale, però, rimaneva in mano a Cosimo: ciò ha spinto gli storici a definire tale forma di governo ''criptosignoria'', ove l'anima dell'orientamento politico repubblicano stava nelle mani di un unico uomo e della sua famiglia.
Figlio di Piero di Cosimo de' Medici e di Lucrezia Tornabuoni, Lorenzo nacque il 1º gennaio 1449 (secondo il vecchio calendario fiorentino, nel 1448) a Firenze, nel Palazzo Medici Riccardi, e fu battezzato il 6 di quel medesimo mese in occasione dell'Epifania. Lorenzo, insieme al fratello Giuliano, ricevette una profonda educazione umanistica e un'accurata preparazione politica, entrambe seguite attentamente dal nonno Cosimo e dai genitori.
Nella fanciullezza, Lorenzo fu seguito e preparato da Gentile da Urbino, mentre dal 1457 la sua educazione passò nelle mani di umanisti come Cristoforo Landino, Giovanni Argiropulo per gli studi su Omero, Marsilio Ficino per la filosofia neoplatonica e Antonio Squarcialupi per la danza. Il nonno Cosimo si affezionò in modo particolare al nipote Lorenzo, col quale era solito conversare e discutere. Il giovinetto manifestò un precoce interesse verso l'Accademia neoplatonica, e a soli 12 anni era solito partecipare alle dotte disquisizioni del Ficino nella Villa di Careggi.
Lorenzo non era che un adolescente allorché lo zio Giovanni, secondogenito di Cosimo il Vecchio e successore designato alla guida del Banco dei Medici, morì nel 1463 dopo una vita piena di stravizi. La salute cagionevole del proprio primogenito Piero (soprannominato "il Gottoso" a causa della malattia che lo affliggeva, la gotta) aveva infatti spinto Cosimo a decidere che fosse Giovanni a succedergli alla guida del Banco di famiglia. Con la morte di quest'ultimo, l'anziano Cosimo cadde in uno stato melanconico, continuamente assillato dal problema della successione. Fu così che pensò di riporre le proprie speranze nei figli di Piero: Lorenzo e Giuliano sarebbero potuti divenire aiutanti e successori del padre infermo. Prima di morire, Cosimo raccomandò a Piero di non trascurare l'educazione dei due ragazzi, e di trattarli come se fossero uomini nonostante la loro giovane età.
Prima di fargli fare il suo ingresso nella vita politica cittadina, il padre Piero pensò di affidare a Lorenzo alcune missioni diplomatiche a Milano e a Venezia, dove vi erano due filiali del Banco dei Medici. Il giovane Lorenzo avrebbe così potuto acquisire una panoramica generale della situazione politica italiana e saggiare di persona gli animi dei vari governanti. Il 17 aprile 1465 il giovane Medici conobbe nella città di Pisa il principe Federico di Napoli, diretto a Milano per rappresentare il fratello Alfonso al suo matrimonio con Ippolita Maria Sforza. Lorenzo, che nel frattempo aveva stretto amicizia con Federico, fu costretto a partire dalla Toscana in direzione di Venezia, seguendo un percorso che l'avrebbe portato a conoscere le principali personalità politiche dell'epoca: a Bologna Lorenzo conobbe Giovanni Bentivoglio, mentre a Ferrara fu accolto da Borso d'Este.
Dalla città estense proseguì per Venezia, dove fu presentato al doge Cristoforo Moro. Conclusa l'esperienza veneziana, il giovane Medici si recò a Milano dove conobbe Francesco Sforza, amico e alleato del nonno Cosimo. In quella che era la capitale del Ducato di Milano il giovane Lorenzo fu informato da Pigello Portinari, direttore della locale filiale medicea, sul come comportarsi durante il colloquio col duca. Il soggiorno milanese, tuttavia, durò poco: egli dovette infatti rientrare a Firenze per accompagnare Ippolita Maria Sforza (con la quale strinse una profonda amicizia e, in seguito, una collaborazione politica) e Alfonso, ormai novelli sposi, lungo il tragitto che li avrebbe portati nel Regno partenopeo.
Lorenzo ripartì nel 1466 per recarsi a Roma, dove si trovava un'importante filiale del Banco dei Medici gestita da Giovanni Tornabuoni, fratello della madre Lucrezia. Piero il Gottoso aveva dato precise istruzioni di verificare l'andamento della banca, e fu proprio Lorenzo a firmare il contratto che assicurava ai Medici una partecipazione nelle miniere di allume scoperte a Tolfa, vicino Civitavecchia, in accordo col papa Paolo II. Da Roma, Lorenzo giunse, attraverso la via Appia, a Gaeta ove soggiornava la corte del Re Ferrante d'Aragona, che lo ricevette con molte cerimonie pubbliche. Successivamente, Ferrante gli concesse un incontro privato in cui il giovane Medici ebbe modo di portare al sovrano i saluti del padre e di descrivergli alcune delle problematiche interne e familiari. Nel rientrare a Firenze Lorenzo poteva ritenersi soddisfatto dell'esito del suo viaggio, ma la situazione interna dello Stato non permetteva di stare tranquilli.
L'8 marzo del 1466 sopraggiunse un grave colpo alla stabilità del potere mediceo, ovvero la morte improvvisa di Francesco Sforza, duca di Milano e convinto sostenitore della criptosignoria medicea. A seguito del vuoto di potere generatosi a Milano (Galeazzo Maria Sforza, l'erede al trono, era in Borgogna al momento del decesso del padre), in concomitanza con la salute cagionevole e la politica finanziaria di Piero il Gottoso (finalizzata alla riscossione immediata dei prestiti che il padre Cosimo aveva elargito alle famiglie nobili fiorentine in cambio della loro fedeltà), che aveva tra l'altro manifestato l'intenzione di fidanzare il figlio Lorenzo con la nobildonna romana Clarice Orsini e non con una fiorentina come la tradizione voleva, il partito antimediceo si risvegliò.
Il primo fra i nemici di Piero, il ricchissimo Luca Pitti, alleatosi con la famiglia degli Acciaiuoli e con Diotisalvi Neroni (quest'ultimo amico di lunga data di Cosimo il Vecchio), organizzò una congiura indirizzata all'esautoramento di Piero e al suo innalzamento quale nuovo arbitro della Repubblica. Pitti e gli altri congiurati poterono contare, inoltre, sul sostegno estero della casa degli Este: il marchese Borso inviò infatti a Firenze il fratellastro Ercole a capo di 1300 uomini, pronti a intervenire per supportare l'insurrezione interna. Il colpo di stato, nello specifico, prevedeva l'assassinio di Piero lungo il tragitto dalla villa di Careggi a Firenze, itinerario che egli era solito percorrere senza una grande scorta.
Il piano di Pitti, però, fu prontamente sventato dallo stesso Piero il quale, prevenendo l'azione dei congiurati, si armò e avvisò tutti i suoi sostenitori di organizzare la controffensiva. Nel contempo, Piero riuscì a convincere Pitti a passare nella fazione medicea e, con l'aiuto di 2000 fanti milanesi inviati da Galeazzo Maria Sforza, riuscì a ripristinare la sua autorità. Dei restanti congiurati, Diotisalvi Neroni, Angelo Acciaiuoli e Niccolò Soderini furono esiliati, mentre l'Arcivescovo di Firenze Giovanni de' Diotisalvi dovette ritirarsi a Roma. Luca Pitti, sebbene non subì alcuna persecuzione giudiziaria, venne punito da tutto il popolo fiorentino, che non lo considerò più uno dei suoi maggiori cittadini e anzi lo evitava e ne parlava irrispettosamente. Il ruolo di Lorenzo fu sicuramente importante, in quanto sostenne attivamente il padre e guidò il gruppo di armati legati ai Medici, distinguendosi nella difesa della vita paterna lungo la via che da Careggi portava a Firenze.
Mentre Firenze stava combattendo una coalizione veneto-ferrarese finalizzata a porre fine all'egemonia medicea, Piero de' Medici provvide a presentare Lorenzo come suo legittimo successore alla guida della famiglia. Poco dopo la fallita congiura del 1466, infatti, Piero fece sedere il diciassettenne Lorenzo al proprio posto nella Balìa e nel Consiglio dei Cento. Con lo scopo di rafforzare ulteriormente la posizione della famiglia Medici, Piero e Lucrezia Tornabuoni si decisero a porre in atto il progetto di matrimonio tra il giovane Lorenzo e la romana Clarice Orsini.
Clarice, proveniente da una delle più nobili famiglie romane, fu esaminata e giudicata direttamente da Lucrezia nel corso di un suo soggiorno a Roma del 1468, il cui resoconto fu inviato in modo assai dettagliato a Piero. Il progetto matrimoniale fu avallato da entrambe le famiglie: i Medici, oltre a ricevere 6000 fiorini romani, puntavano a entrare nella cerchia patrizia pontificia e assumere un carattere più cosmopolita; gli Orsini, d'altro canto, si sarebbero imparentati con la famiglia più ricca d'Europa. Dal canto suo, Lorenzo aveva visto la ragazza e manifestato la sua approvazione alla madre a cui lasciò il compito di preparargli il matrimonio.
Nei suoi ricordi (una sintetica raccolta di importanti informazioni ed eventi della sua vita compilata nel 1472) Lorenzo specificò le due fasi del fidanzamento: il momento in cui Clarice gli fu data come promessa sposa nel 1468 (ovvero quando l'unione venne celebrata per procura a Roma il 10 dicembre 1468, con Filippo de' Medici quale rappresentante di Lorenzo) ed il momento successivo in cui le nozze ebbero luogo il 4 giugno del 1469 con rito religioso a Firenze, cui seguirono grandi feste patrocinate da Piero. Negli stessi ricordi,  egli inoltre annotò la gravidanza della moglie e la nascita dei primi figli (Lucrezia,  Piero e due gemelli morti poco dopo la nascita) e concluse pregando Dio di proteggere lei ed i loro figli da ogni pericolo.
I due erano molto diversi: Lorenzo era gaudente, intriso di cultura neoplatonica e amante della vita, mentre Clarice era di educazione rigida e austera, profondamente religiosa e poco edotta di letteratura e cultura umanistica. Ciononostante, la corrispondenza fra i due mostrava toni di affetto e rispetto reciproco e vi è motivo di credere che un sentimento sincero nacque fra loro negli anni. Lorenzo non dedicò alcuna poesia alla consorte, tuttavia si considera che la sua lirica seguiva la scia di Petrarca, quindi la scuola trobadorica e le teorie di Andrea Cappellano secondo cui l'Amor Cortese può essere soltanto adulterino ed esclude un rapporto matrimoniale. Tenendo presente il contesto e la mentalità di quel tempo, dedicare quel tipo di versi alla propria moglie poteva essere inconsueto, se non percepito come di poco gusto e irrispettoso della sua figura di consorte legittima.
Lorenzo, comunque, adempì ai suoi doveri coniugali e la coppia concepì dieci figli nell'arco dei primi dieci anni di matrimonio. A differenza di suo padre e suo nonno, egli non ebbe figli illegittimi, né si conoscono con certezza sue amanti durante il matrimonio con la Orsini. Nonostante le differenze caratteriali, Lorenzo amò a modo suo la consorte e la morte della donna, che avvenne qualche anno dopo per tubercolosi, fu un duro colpo: in una lettera a Papa Innocenzo VIII, Lorenzo espresse tutto il suo dolore e la difficoltà nell'accettare la perdita e mancanza della sua carissima e dolcissima consorte.
Piero de' Medici non poté assaporare i frutti della sua politica matrimoniale: completamente distrutto dalla gotta e dalle complicazioni che ne derivarono, morì il 2 (altre fonti attestano il 3) dicembre 1469 per un'emorragia cerebrale. L'appena ventenne Lorenzo assunse quindi il potere su Firenze insieme al fratello Giuliano, ricevendo la fiducia da parte dei politici legati ai Medici. Seguendo le orme del nonno e del padre, Lorenzo non accettò ufficialmente il potere, volendo essere considerato un semplice cittadino di Firenze pur praticamente accentrando nelle proprie mani il potere della città e dello Stato.
Nonostante fosse pari al nonno per tatto politico, Lorenzo manifestò apertamente la sua sete di potere, suscitando riprovazione e timori da parte degli altri magnati. Nel periodo dal 1469 al 1472, difatti, Lorenzo sopì tutte le rivalità tra famiglie fiorentine in modo da diventare supremo arbitro in ogni questione. Il rafforzamento della famiglia Medici, a livello istituzionale, fu determinato dalla costituzione del Consiglio maggiore (luglio 1471) e dal rafforzamento del Consiglio dei Cento, quest'ultimo in mano a esponenti filomedicei, al quale fu conferita l'autorità di promulgare leggi senza l'interferenza degli organi popolari.
Lorenzo e il fratello Giuliano non si erano neppure abituati all'idea di governare, che i vecchi nemici del padre Piero fecero sentire ancora la loro voce. Infatti, Diotisalvi Nerone e gli altri fuoriusciti, credendo di approfittare dell'inesperienza dei due giovani fratelli, complottarono con Borso d'Este per abbattere definitivamente i Medici, e sobillarono i pratesi alla rivolta contro Firenze, in quanto questa era la città sottomessa più vicina. Come però riassume il critico George Friedrick Young, il colpo di Stato fu scoperto anzitempo:
Nel 1472 Lorenzo, spinto sia da motivazioni economiche che politiche, decise di muovere guerra contro Volterra. Il Medici, infatti, anelava da un lato acquisire le ricche risorse di allume appena scoperte, mentre dall'altro intendeva rafforzare il prestigio interno ed estero dello Stato (e della sua famiglia) sottomettendo una città importante della Toscana. La guerra fu repentina, e terminò il medesimo anno con il sacco della città da parte delle truppe guidate da Federico da Montefeltro, che agì con una tale violenza verso i volterrani da suscitare disdegno nell'animo dell'opinione pubblica fiorentina. Per affermare il dominio fiorentino su Volterra, Lorenzo decise di costruire una imponente rocca che sfoggiava le più moderne soluzioni difensive dell'epoca, anticipando molte caratteristiche della futura fortificazione alla moderna.
Nonostante i successi in politica estera, il rafforzamento interno e la politica di magnificenza condotta da Lorenzo, il potere della famiglia Medici era ancora oggetto d'attriti da parte di alcuni fiorentini, ma ancor più determinanti si rivelarono le macchinazioni di alcuni dei più importanti potentati italiani. Papa Sisto IV, che inizialmente era in cordiali rapporti con Lorenzo, entrò in collisione con quest'ultimo a causa del progetto pontificio di occupare le piazzaforti strategiche di Imola e Faenza, due città assai vicine al confine settentrionale della Repubblica (1473-1474), e Città di Castello, noto avamposto degli interessi fiorentini in Umbria. Una simile manovra strategica avrebbe di fatto comportato l'accerchiamento di Firenze, situazione inaccettabile per la signoria medicea.
La tensione si acuì ulteriormente di fronte al rifiuto da parte di Lorenzo, principale banchiere del Vaticano, di versare al papa la somma di 40.000 fiorini necessaria per acquisire Imola dagli Sforza. L'opposizione del Medici era ben motivata: l'obiettivo di Sisto IV era infatti quello di mettere Firenze nelle mani dell'ambizioso nipote Girolamo Riario, estendendo la sfera d'influenza dello stato pontificio fino a determinare la sottomissione dell'intera Italia centrale alla politica papale. Il rifiuto di Lorenzo provocò un inasprimento dei rapporti diplomatici tra Firenze e lo Stato della Chiesa. Istigato dal nipote, papa Sisto IV cominciò a tessere una ragnatela di intrighi contro i Medici, coinvolgendo l'arcivescovo di Pisa Francesco Salviati, il duca d'Urbino Federico da Montefeltro, il re di Napoli Ferrante e la Repubblica di Siena.
Furono stabiliti dei contatti con i principali esponenti del fronte antimediceo interno a Firenze, tra i quali spiccavano l'antica e ricchissima famiglia magnatizia dei Pazzi, intimorita dal crescente potere di Lorenzo e dal sovvertimento di alcune strutture repubblicane. Il processo che dall'inasprimento dei rapporti tra Signoria e Papato portò alla congiura richiese quattro anni. Ciò si spiega con il contemporaneo evolversi della situazione politica italiana: fu infatti soltanto dopo la morte violenta del duca di Milano Galeazzo Maria Sforza (26 dicembre 1476), con cui Lorenzo aveva sempre mantenuto ottimi rapporti, e lo scoppio della conseguente guerra civile tra la reggente Bona di Savoia e Ludovico il Moro, che i congiurati si decisero ad agire allo scoperto. Essi intendevano approfittare del temporaneo indebolimento dei Medici, rimasti privi dei mezzi militari degli alleati che avevano sostenuto il loro potere negli anni passati.
Un primo tentativo di eliminazione fisica dei due giovani Medici fu fatto il giorno 25 aprile, quando Jacopo de' Pazzi pensò di avvelenare le pietanze riservate a Lorenzo e Giuliano. Quest'ultimo, però, ebbe un'indisposizione che non gli permise di partecipare al ricevimento, costringendo così i congiurati ad agire in modo diverso. L'occasione si ripresentò il giorno successivo, cioè il 26 aprile 1478. Mentre stavano ascoltando la messa in Santa Maria del Fiore, al momento dell'elevazione dell'ostia consacrata i due fratelli furono aggrediti: Giuliano fu colpito a morte dai sicari Bernardo Bandini Baroncelli e Francesco de' Pazzi, mentre Lorenzo, ferito in modo lieve dal sacerdote volterrano Antonio Maffei, si salvò riparandosi in sagrestia, aiutato da alcuni amici tra cui il Poliziano e Francesco Nori, che interpose il suo corpo al pugnale del sicario, salvandogli la vita.
Le sorti di Lorenzo, asserragliato nella sagrestia, furono alla fine determinate dalla sollevazione popolare in suo favore: il popolo infatti, venuto presto a conoscenza dell'attentato sacrilego, si sollevò al grido di "palle! palle!" (in allusione alle palle poste sullo stemma dei Medici), scagliandosi contro i congiurati. Contemporaneamente, il gonfaloniere Cesare Petrucci, dopo aver saputo dell'attentato, arrestò in Palazzo Vecchio alcuni congiurati guidati dall'arcivescovo Salviati, facendoli quindi impiccare.
La vendetta contro i Pazzi e i loro alleati fu terribile, perché diventasse così un esempio contro chi avesse mai voluto, in futuro, minare il potere mediceo sulla città. Infatti Lorenzo procedette a una serie di esecuzioni in Piazza della Signoria, tra cui quella dei due principali animatori del complotto: Jacopo e il nipote Francesco de' Pazzi, catturati mentre tentavano la fuga da Firenze. Degli altri membri della famiglia, soltanto Guglielmo fu risparmiato, in quanto estraneo ai fatti e anche perché era il marito di Bianca, sorella del Magnifico.
Guglielmo e la moglie, per l'appartenenza alla famiglia dei Pazzi, furono però costretti all'esilio. Infine Bernardo Bandini, che tentò addirittura di ottenere protezione dal sultano Maometto II, fu rimpatriato e giustiziato. La popolarità di Lorenzo era al culmine, in quanto visto come oggetto d'odio da parte di pochi facinorosi privi di seguito popolare. Difatti, le solenni esequie che Lorenzo fece officiare a San Lorenzo per il fratello Giuliano videro la partecipazione di tutta la cittadinanza fiorentina. Il tragico attentato spinse Lorenzo a far cessare per un decennio, quindi fino al 1488, tutte le manifestazioni legate al Carnevale.
Sisto IV, sdegnato dal trattamento riservato ai congiurati e soprattutto per l'impiccagione di un ecclesiastico, iniziò una guerra aperta contro Lorenzo: scomunicò questi e i maggiorenti della Repubblica; chiuse e arrestò i membri del banco mediceo romano; si alleò apertamente con Ferdinando I di Napoli, con Siena, Lucca e Urbino; e dichiarò guerra a Firenze, alleata di Milano e di Venezia. Lorenzo, sostenuto dai cittadini e dal clero toscano (che a sua volta scomunicò il papa), si accinse alla preparazione della difesa militare. Dopo mesi di lotte estenuanti, in cui la debole Firenze ricevette scarsi aiuti da parte dei suoi alleati e vide la defezione di alcuni generali di ventura da lei inviati, la guerra ebbe una svolta nel 1479, quando la coalizione antifiorentina prese, dopo un lungo assedio, Colle Val d'Elsa.
Lorenzo, consapevole della situazione, su consiglio di Ludovico il Moro e col consenso della Signoria lasciò di nascosto Firenze, affidando al gonfaloniere Tommaso Soderini il governo dello Stato in sua assenza. Quindi salpò di nascosto dal porto di Vada e si recò coraggiosamente a Napoli il 18 dicembre per trattare con re Ferdinando. Questi, trattenendo onorevolmente per tre mesi l'illustre ospite, sperava che Firenze, davanti alla prolungata assenza di Lorenzo, si ribellasse passando dalla parte del Papa ma, vista la fedeltà dei fiorentini al loro signore, il re napoletano accondiscese alle richieste del Magnifico ritirando le sue truppe dalla Toscana. A far pressione su Ferdinando fu però anche la nuora Ippolita Maria Sforza la quale, dotata di ottima cultura e dell'abilità politica del padre Francesco, cercò da un lato di mantenere il fratello Ludovico il Moro nell'alleanza con Firenze, dall'altra di convincere il medesimo a continuare le trattative con il re di Napoli per impedire la caduta di Lorenzo in nome dell'antica alleanza che correva fra le due famiglie.
L'impressione che suscitò l'ardita impresa di Lorenzo a Napoli fu grandissima. Al rientro in patria, avvenuto il 13 marzo 1480, Lorenzo fu salutato dai Fiorentini come salvatore della patria, mentre Sisto IV, circondato dalla nuova coalizione tra Firenze, Napoli e Ferrara e terrorizzato per la presa di Otranto da parte dei Turchi, offrì la pace e sciolse Lorenzo dalla scomunica il 3 dicembre 1480. Il successo dell'impresa diplomatica di Lorenzo, facilitato come si è visto anche dall'influenza dell'ormai amica Ippolita Maria Sforza a Napoli, lo consacrò come vero e proprio deus ex machina dell'equilibrio degli Stati italiani. Difatti, se non ci fosse stato quest'atto di coraggio da parte del Medici, l'Italia sarebbe sprofondata nuovamente in quelle guerre fratricide che avevano dissanguato la Penisola prima della Pace di Lodi del 1454, favorendo così le mire espansionistiche di vicini minacciosi quali il Regno di Francia. Niccolò Machiavelli, nelle sue Istorie fiorentine, così giudica il trionfo mediceo:
Il prestigio che Lorenzo ne ricavò in politica estera fu immenso, tanto che uno storico successivo, Filippo de' Nerli (1486-1557), lo definì "l'ago della bilancia" della politica italiana. Difatti, l'abilità diplomatica del Medici fu riconosciuta da tutti i Signori della Penisola, fattore che Lorenzo utilizzò per mantenere un clima di pacificazione generale, finalizzata a mantenere vivo il sogno di suo nonno Cosimo con la creazione della Lega Italica. Inoltre, l'abilità e la persuasione con cui Lorenzo seppe allontanare dall'Italia le mire dei francesi lo resero un personaggio di importanza internazionale, tanto che i vari sovrani d'Europa lo consideravano al pari di un monarca, più che un semplice cittadino di una Repubblica. Lorenzo fu addirittura consigliere di sovrani quali l'imperatore Federico III d'Austria, Mattia Corvino re d'Ungheria, e di altri principi europei.
L'occasione per dimostrare questo suo nuovo e rinnovato ascendente sui principi italiani si ebbe quando Sisto IV e Venezia, dopo aver respinto l'esercito turco assediato a Otranto (operazione facilitata anche dalla morte di Maometto II), ripresero le ostilità in Italia, attaccando il Ducato di Ferrara. Il papa e la Serenissima, infatti, desideravano spartirsi i domini del duca Ercole, motivando quest'azione anche con il matrimonio di quest'ultimo con Eleonora, figlia di Ferdinando di Napoli, ora nemico di Sisto IV e dei Veneziani. La guerra contro Ferrara si concluse nell'agosto del 1484 con la firma della pace di Bagnolo, che prevedeva l'annessione del Polesine da parte di Venezia. Ferrara, per tutto il conflitto, dovette sostenere l'intero peso bellico a causa dello scarso sostegno che Ferdinando diede nel frenare le truppe pontificie, ma riuscì a mantenersi indipendente attraverso la mediazione stessa del Magnifico.
Quasi nello stesso tempo in cui le due parti stipulavano la pace, il vecchio Sisto IV morì (12 agosto), eliminando dalla scena politica un pericoloso nemico e perturbatore della pace italiana. Nel successivo conclave fu eletto il cardinale genovese Giovanni Battista Cybo, che assunse il nome pontificale di Innocenzo VIII. Con il nuovo pontefice, uomo di scarsa levatura politica, i Medici si legarono ancora di più al papato, grazie alla benevolenza che il Santo Padre nutriva per il Magnifico. Quest'ultimo, infatti, era convinto che solo l'alleanza tra Firenze, Napoli e lo Stato della Chiesa avrebbe tenuto gli stranieri lontani dal suolo italiano.
Approfittando dei rapporti cordiali tra Lorenzo e il Papa, il primo riuscì a ottenere che il figlio Giovanni, il futuro Papa Leone X, ricevesse la berretta cardinalizia. In cambio, Lorenzo avrebbe dato in sposa sua figlia Maddalena al figlio legittimato del papa, Franceschetto Cybo, cosa che avvenne nel 1488. Nel marzo del 1487, sempre nell'ottica di questa politica filo-romana, Lorenzo fece sposare il primogenito Piero con una parente della moglie Clarice, Alfonsina Orsini figlia di Roberto Orsini, rafforzando così ulteriormente la sua casata e dandole ancor di più un respiro internazionale.
Forte del successo ottenuto dopo il 1480, Lorenzo riuscì, grazie ora all'uso della diplomazia, ora all'uso della forza militare (nonostante non avesse ricevuto una vera e propria educazione militare in senso lato), a espandere i confini della Repubblica. Nel 1484 le truppe fiorentine strapparono ai genovesi Pietrasanta, importante avamposto militare da cui Firenze poteva minacciare, in caso di guerra, Lucca.
Nel 1487 fu la volta di Sarzana e della fortezza di Sarzanello, conquistate dai genovesi e rimaste in mano di Firenze dopo che i liguri tentarono di riconquistarle. Anche i rapporti con le altre repubbliche toscane migliorarono: Lucca, all'inizio ostile a Lorenzo e ora minacciata dalla fortezza di Sarzana, strinse con Firenze un'alleanza; lo stesso valse per la tradizionale nemica di Firenze, Siena, ove Lorenzo riuscì a imporre un governo lui favorevole.
Forte di questi successi in politica estera, Lorenzo concentrò ulteriormente il potere nelle sue mani attraverso l'istituzione del Consiglio dei Settanta, organo di governo formato da membri filomedicei che doveva discutere sia di affari amministrativi che di guerra. Ciò comportò di fatto lo scemare dell'autorità dei Priori e del Gonfaloniere di Giustizia, i quali avevano compiti disparati e non permettevano una così rapida attività governativa in caso di necessità.
La vera forza di questo nuovo organo di potere, nato per rinforzare il potere mediceo dopo il pericolo del 1478, consisteva nel fatto che la scelta dei membri non era soggetta a rotazione, un'eccezione assoluta all'interna del sistema democratico fiorentino. La creazione di un tale consesso, che apparentemente non inficiava la validità e funzionalità delle altre strutture repubblicane, quali il Consiglio dei Cento o lo stesso Gonfaloniere, doveva essere pro tempore, della durata di soli cinque anni per provvedere ai bisogni delle guerre in corso. Questa politica di accentramento continuò fino al 1490, allorché Lorenzo provvide a restringere ulteriormente il consiglio dei 70 fino a diciassette membri, il cui collegio era presieduto direttamente dal capofamiglia dei Medici e presiedeva le questioni economiche.
Inoltre, Lorenzo provvide a instaurare dei legami parentali con alcune nobili famiglie fiorentine, dando in sposa la figlia maggiore Lucrezia a Jacopo Salviati il 10 settembre 1486, famiglia cui appartenne quel Francesco Salviati che aveva attentato alla vita di Lorenzo pochi anni prima. La penultima figlia, Contessina, fu destinata a Piero Ridolfi, ma il matrimonio fu celebrato nel 1494 quando Lorenzo era ormai morto da due anni.
Sotto il governo di Lorenzo, la città di Pisa, conquistata dai fiorentini nel 1406, manifestò i primi segni di rinascita dopo un lungo periodo di stagnazione e di crisi dovute alle misure restrittive imposte dalla Firenze degli Albizzi. Lorenzo si accorse che era necessario ridare alla città, unico porto della Repubblica, una serie di benefici che ne facessero ripartire l'economia e la vita sociale: la costruzione di nuovi edifici civili e pubblici, la riapertura dello Studio nel 1473 e l'incoraggiamento dell'attività marinara (basti ricordare il trattato commerciale che Enrico VII d'Inghilterra stipulò con Firenze, rendendo la città il fulcro degli scambi tra Inghilterra e Italia), diedero a Pisa un nuovo ruolo economico e culturale. La gestione di buona parte di questi interventi fu il frutto della collaborazione di Lorenzo Morelli, Filippo dell'Antella e di Piero Guicciardini che nel 1491, dopo aver assunto poteri straordinari all'interno del Consiglio dei Settanta di Pisa, avviarono un'opera di ricostruzione che sarebbe stata resa infruttuosa dalla morte di Lorenzo il Magnifico l'anno seguente.
Gli ultimi anni di Lorenzo furono contrassegnati sì dalla stima e dalla gloria politica, ma anche dalla severa censura morale che, a Firenze, si stava diffondendo a causa del domenicano Girolamo Savonarola. Ferrarese di origine, il Savonarola fu chiamato nel 1482 dal Magnifico, attratto dalla sua fama di abile oratore. Davanti però agli insuccessi iniziali che il frate raccolse, il Savonarola fu allontanato per sei anni da Firenze, città a cui sarebbe stato nuovamente destinato nel 1490 per l'insistenza di Lorenzo. Le motivazioni del richiamo da parte del Magnifico sono da addurre all'influenza del filosofo neoplatonico Giovanni Pico della Mirandola, fortemente attratto dalle tematiche catartiche e apocalittiche sviluppate dal Savonarola durante i soggiorni bolognesi e ferraresi di quegli anni.
Il ritorno del frate, che diventerà nel 1491 Priore del Convento di San Marco, segnò un inizio di turbamento emotivo per il Magnifico, accusato di essere il corruttore dei costumi fiorentini con il suo paganesimo classicheggiante e di aver soppresso le libertà repubblicane. Nonostante ciò, Lorenzo rimase sempre imperturbabile di fronte all'inflessibilità morale del domenicano, del quale condivideva, probabilmente, la necessità di riforma della Chiesa.
Già dalla seconda metà degli anni '80, la salute di Lorenzo cominciò lentamente e inesorabilmente a declinare a causa della piaga ereditaria della famiglia Medici, la gotta. Cercò sempre più di trovare refrigerio e salute nelle terme toscane, ma con scarso successo. Ormai vedovo da alcuni anni (Clarice era morta il 30 luglio 1488 nell'indifferenza dei fiorentini), nella primavera del 1492 Lorenzo ebbe il tracollo definitivo. Benché non avesse una forma grave quale quella del padre Piero, Lorenzo andò incontro alla morte in così giovane età a causa della gangrena causata da un'ulcera, sottovalutata dai medici l'anno precedente, complicanza che causò un rapido deterioramento fisico.
Trasportato alla Villa di Careggi, Lorenzo il Magnifico, dopo aver cercato di avvertire suo figlio ed erede Piero sulle misure da prendere per la gestione della politica interna ed estera di Firenze, si spense all'età di soli 43 anni nella notte dell'8 aprile. Al momento del trapasso, Lorenzo era circondato dai suoi amici più cari, tra i quali Giovanni Pico della Mirandola e il Poliziano, e dai parenti, oltre che confortato religiosamente dal Savonarola stesso.
La scomparsa del Magnifico lasciò i fiorentini in uno stato di sgomento e, in parte, di dolore. Il 9 aprile, la salma del Magnifico fu portata nel Convento di San Marco per il rito funebre (voluto senza pompa, secondo quanto richiesto dallo stesso Lorenzo), e poi deposta nella Sagrestia Vecchia della Basilica di San Lorenzo, la chiesa di famiglia. Solo decenni più tardi, le spoglie sue e del fratello Giuliano furono traslate nella Sagrestia Nuova, in un sarcofago preparato da Michelangelo stesso.
L'esclamazione della Signora di Imola, oltre a rimarcare la liberalità del defunto, vuole anche sottolineare la gravissima perdita, per l'Italia, del più abile politico italiano, sentimento condiviso anche dagli altri principi della penisola. Lorenzo, infatti, fu capace di mantenere in piedi la Lega Italica creata dal nonno Cosimo quasi quarant'anni prima, evitando guerre di cui avrebbero potuto approfittare le potenze straniere. Il successore di Lorenzo, Piero, non si dimostrò all'altezza nel gestire la grave situazione, governando con alterigia e assumendo un atteggiamento servile davanti alla minaccia di Carlo VIII, re di Francia. Piero, nel 1494, fu così costretto a lasciare Firenze, mentre la Penisola precipitava nelle guerre d'Italia.
Delineare brevemente l'importanza dell'impronta culturale voluta dal Magnifico non è impresa semplice. Lorenzo arrivò, infatti, a incarnare il significato stesso del Rinascimento: liberale, gaudente, accorto, intelligente e votato sinceramente alla missione umanistica, Lorenzo invitò letterati e artisti presso il palazzo di famiglia in Via Larga (l'attuale Palazzo Medici Riccardi), ospitandoli talvolta anche nelle altre ville medicee durante le sue trasferte. Il nutrito gruppo di letterati e umanisti che frequentarono la sua casa fu vario ed eterogeneo: si va dal platonismo di Cristoforo Landino e di Marsilio Ficino all'eclettismo di Pico della Mirandola, per poi passare dalla filologia preziosa ed erudita di Agnolo Poliziano al realismo comico-toscano che aleggia nel Morgante di Luigi Pulci. Quest'eterogeneità era dovuta alla versatilità stilistico-retorica del Magnifico stesso, attento e curioso verso ogni ramo dello scibile umano e delle tendenze letterarie del rinascente volgare.
Fu infatti il Magnifico, consigliato dal Landino e dal Ficino, a ridare forza e vigore all'Accademia neoplatonica di Careggi, già fondata dal Ficino stesso nel 1462 su incarico di Cosimo de' Medici, seguendo così il gusto del "secondo umanesimo". Nei consessi filosofici che si tenevano a Careggi, organizzati secondo un modello accademico moderno, si sedevano al tavolo non solo Ficino, Landino e Poliziano, ma anche gli stessi Giuliano e Lorenzo de' Medici, instaurando così una singolare comunione spirituale e intellettuale tra i "protetti" e i "protettori". Difatti, furono assai stretti i rapporti d'amicizia di Lorenzo con i dotti e gli umanisti che frequentavano la sua cerchia, affidando al Poliziano incarichi relativi alla vita domestica di casa Medici. Questi per esempio ricoprì il ruolo di educatore dei suoi figli fino al 1479, quando l'umanista ebbe violenti screzi con Clarice Orsini sull'educazione dei figli che lo costrinsero ad allontanarsi da quel ruolo
Lorenzo, consapevole che il suo potere si basava sul consenso e sul beneficio che la sua persona poteva arrecare a Firenze, si distinse nella costruzione di numerose opere civili volte a guadagnarsi il sostegno collettivo. Membro, a partire dal 1470, della commissione (chiamata degli Operai del Palagio) incaricata di rinnovare l'assetto artistico di Palazzo Vecchio, Lorenzo continuò fino alla fine della sua vita a interessarsi dei progetti urbanistici e artistici volti a ornare Firenze. Patrocinò la ristrutturazione del Quartiere intorno al Battistero di San Giovanni, offrì contributi al restauro di chiese (in particolare il bando per ornare la facciata di Santa Maria del Fiore nel 1491) e costruì palazzi importanti dal sapore brunelleschiano-albertiano.
L'intensa attività come cultore dell'arte permise al Magnifico di entrare in contatto con i maggiori artisti del tempo: Antonio del Pollaiolo, Filippino Lippi e Sandro Botticelli lavorarono per lui, venendo ora usati come addobbatori delle sue feste, ora come diffusori della cultura figurale fiorentina al di fuori dei confini toscani. Il Magnifico protesse, oltre ai pittori, anche lo scultore Andrea del Verrocchio (che realizzò il Cenotafio di Niccolò Forteguerri sul Duomo di Pistoia) e l'architetto Giuliano da Sangallo, promotore di quell'eclettismo usato per i lavori pubblici che sarà la base architettonica per la Villa di Poggio a Caiano.
In campo musicale, il Medici fu protettore e compagno del compositore fiammingo Heinrich Isaac, che istruì i suoi figli. Preoccupazione di Lorenzo fu anche quella di promuovere la nascita delle future generazioni di artisti fiorentini, fondando nel Giardino di San Marco la prima Accademia d'Arte che la storia ricordi, dove furono accolti i più promettenti artisti che fuoriuscivano dalle botteghe del Verrocchio e del Ghirlandaio. Tra questi giovani, che potevano usufruire come modelli delle statue classiche di proprietà di Lorenzo e dei consigli dell'allievo di Donatello, Bertoldo di Giovanni, c'era anche un giovanissimo Michelangelo Buonarroti, che frequentò il giardino dal 1489 al 1492 e si conquistò l'ammirazione del Magnifico per le sue doti innate, tanto da accoglierlo come un suo figlio e farlo mangiare alla sua stessa tavola.
L'amore per la cultura e l'arte dimostrata dal Magnifico e il patronato nei confronti dei nuovi promettenti artisti fiorentini non era dettato solo dal gusto in sé per l'arte visiva. Lorenzo, da scaltro politico, intendeva usare l'arte a fini "politici", suggerendo agli altri principi italiani alcuni dei suoi migliori artisti per far risaltare l'immagine di Firenze quale "novella Atene":
Lo stesso Leonardo da Vinci, dietro suggerimento di Lorenzo a Ludovico il Moro, fu inviato a Milano inizialmente come musico, per poi dimostrare il suo genio quale realizzatore di feste, di giochi e, soprattutto, come pittore e ingegnere militare.
L'ambiente letterario fiorentino, non soltanto umanista ma anche volgare, forgiò nel Magnifico un animo artistico polivalente capace di passare dai toni popolari (esempi ne sono la Nencia da Barberino o i celebri Canti carnascialeschi) a quelli elevati della sacra rappresentazione, sulla scia di quel movimento di rinnovamento morale promosso dal Savonarola, fino in uno sperimentalismo che vide Lorenzo «cimentar[si] con ogni tipo di verso, forma e genere». La produzione del Magnifico, ritenuta essere «una delle maggiori figure letterarie tra il Petrarca e l'Ariosto», è intrisa fortemente di una vena realistica che si discosta dal puro intellettualismo culturale dell'élite umanistica e filosofica, per affondare le proprie radici nella dimensione quotidiana della Firenze di fine Quattrocento.
A causa dei numerosi impegni politici, Lorenzo non ebbe il tempo di un Poliziano o di un Boiardo per dedicarsi appieno alla poesia e alla letteratura in generale, raffinando così il proprio stile e producendo un corpus lirico innovatore. Si tende, infatti, classificare l'esperienza artistica di Lorenzo tra i poli dell'eclettismo e di un «serio ''dilettantismo''», in cui si vede l'arte poetica quale
Con Lorenzo, supportato dal Pulci e dal Poliziano, la lunga stagione dell'umanesimo "puro" ebbe termine: dagli anni '70 in poi, infatti, la letteratura italiana in volgare ricominciò a riprendere vigore, dando inizio alle premesse per lo sviluppo di quello che nel secolo successivo diventerà il classicismo volgare e ponendo fine a quello che Croce definì il secolo senza poesia. Il ritorno al volgare, però, non era dettato da un semplice gioco letterario: il recupero della grande tradizione lirica trecentesca fiorentina (Dante, Petrarca e Boccaccio) rientrava nel progetto culturale di Lorenzo nell'imporre definitivamente, come lingua colta, il fiorentino presso gli altri potentati italiani, come emergerà nell'antologia letteraria della Raccolta aragonese.
Non stupisce pertanto che Lorenzo si rifaccia al petrarchismo per il ricchissimo materiale lessicale e retorico del Canzoniere e allo sperimentalismo boccacciano. Del Boccaccio, per l'esattezza, riprende la dimensione popolana che emerge ne La Nencia da Barberino, basata sul genere letterario della satira del villano che affonda le proprie radici nella dimensione feudale e cortese, ma anche tutta quella vena popolare propria del Decameron, modello del realismo toscano tanto amato dal Pulci.
Quando Pulci, però, entrò in disgrazia a causa dei continui dissidi con l'odiatissimo Ficino (1473 circa), la produzione laurenziana si spostò definitivamente sull'asse filosofico neoplatonico, influenza che rafforzò in Lorenzo l'amore per il dolce stil novo e Dante, ammiratissimo dal Ficino per la sua vicinanza al platonismo, in particolare a discapito del Petrarca. In quest'ottica la produzione del Magnifico si orientò verso una poesia amorosa dal valore morale ed elevato (questa è l'intenzione del Lorenzo de Comento sopra alcuni dei suoi sonetti), rinchiuso poi dal «naturalismo classicista» del Poliziano.
Come mette in luce Giulio Ferroni, a partire dal 1480 Lorenzo si concentrò su una produzione letteraria che riecheggiasse gli umori e la sensibilità di Firenze, addentrandosi quindi nello spirito civico con un notevole tatto psicologico. Nello specifico, tale connubio poesia-espressione civile ha portato Lorenzo a produrre opere apparentemente in contrasto fra di loro, la cui compresenza anche a livello cronologico si può spiegare in base alla letteratura offerta.
Da un lato, Lorenzo si dedicò alla produzione religiosa, componendo Laudi e la Rappresentazione dei Santi Giovanni e Paolo del 1490, ovvero una sacra rappresentazione composta sulla scia del clima di inquietudine nato dalle predicazioni savonaroliane.
Dall'altro, il clima festaiolo del Carnevale fiorentino, intenso nel suo clima di baldoria e gioiosità, viene dipinto mirabilmente ne I canti carnascialeschi (1490, quindi dello stesso anno della sacra rappresentazione), il cui gioiello poetico è rappresentato dalla celeberrima Canzona di Bacco.
Primo periodo (anni '60-1472/73)La produzione di questo periodo si rifà maggiormente alla tradizione lirica-cortese mediata dalla letteratura toscana, tutta incentrata sulla celebrazione delle bellezze della natura, della giovinezza e delle donne
Corinto, composta quando Lorenzo aveva 15 anni (quindi 1464-65), egloga in terzine di carattere mitologico, rielaborato poi nel 1486.
Nencia da Barberino, scritta tra il 1469 e il 1473, riprende il tema della "satira del villano", trattando il personaggio del contadino nella sua tipica rozzezza, semplicità e villania. È una parodia del tema del pastore innamorato, in quanto il pastore Varella tenta, con le sue rozze parole, di far innamorare di sé l'adorata Nencia.
La Novella di Giacoppo e la Novella di Ginevra risalgono al 1469. La prima è strutturata sul modello delle novelle boccacciane, mentre la seconda, incompleta, commenta in chiave psicologica l'amore giovanile di Luigi Lanfranchi, ventenne, per la giovanissima Ginevra de' Griffi.
Beoni (o Simposio, con evidente ironico riferimento all'omonimo dialogo platonico), poemetto di poco antecedente al 1473 (Ficino lo commentò nel 1469), in cui si deride l'amore platonico e si burla un gruppo scelto di beoni fiorentini.
La caccia col falcone (1473), conosciuto anche col nome di Uccellagione di starne dal nome che William Roscoe le diede nella prima edizione da lui curata, è un poemetto comico composto in ottave in cui si descrive la caccia al falcone da parte di Lorenzo e dei suoi amici.Influsso neoplatonico e letteratura impegnata (1473-1480)De summo bono (1473), in cui si tratta dell'amore platonico, è conosciuta anche sotto il nome di Altercazione e viene accennata da Ficino nel proemio della sua epistola De felicitate.
Capitoli e Laude, scritta all'inizio della conversione neoplatonica produzione sacra che si ricollega alla tradizione religiosa del XII/XIII secolo.
Selve d'amore, databili intorno al 1474 e rimaste incompiute (nonostante alcuni presunti rimaneggiamenti), sono due libri contraddistinti dall'uso degli strambotti. Loro modello sono le Silvae di Stazio, autore molto amato dal Poliziano, e si concentrano su vicende d'amore mitologiche improntate su tematiche disparate.Il Comento sopra i miei sonetti, stesi intorno al 1480, si propone di analizzare 41 sonetti in chiave filosofica l'antico amore per Lucrezia Donati.
Raccolta aragonese, in cui Lorenzo mostra la sua attenzione per la cultura in questa raccolta di testi poetici dal Duecento ai suoi tempi, con l'intento di provare l'apporto dei lirici toscani (tra i quali spiccano Dante e Petrarca) sulle restanti produzioni letterarie volgari italiane. Fu preparata dal Poliziano intorno al 1476 e donata il medesimo anno a Federico, figlio di Ferdinando I di Napoli.
Gli ultimi anniL'Ambra, poemetto bucolico di 48 stanze composto successivamente al 1486 e avente per oggetto la natura del terreno denominato Ambra su cui poi sorgerà la villa di Poggio a Caiano, rimarca il giovanile Corinto, rielaborato proprio in quegli anni medesimi.
Canti carnevaleschi, destinati a essere cantati con accompagnamento musicale durante il carnevale, fra questi ricordiamo la celebre Canzona di Bacco.
Sacra rappresentazione dei Santi Giovanni e Paolo, del 1491, in cui si rappresentano le vicende dei due apostoli, ma che, in alcuni passaggi, si può avvertire una lezione etica e politica da trasmettere al figlio Piero, erede e successore del Magnifico.Il CanzoniereDiscorso diverso riguarda il Canzoniere laurenziano (contenente 2 ballate, 5 sestine, 8 canzoni e 151 sonetti), il quale spazia dal 1465 fino a un massimo del 1476-77, e quindi composto prima del Comento sovra citato. Le liriche ivì contenute mostrano il passaggio dalla lirica comico-realista del Pulci al petrarchismo, fino a quei componimenti vicini, come sensibilità, al platonismo ficiniano. Emilio Bigi, al contrario, non considera l'esistenza di un corpus poetico compatto e unitario, distinguendo tra le Canzoni e le restanti Rime:
La storiografia è stata pressoché favorevole all'operato del Magnifico, il principe ideale del Rinascimento e fautore della pace e della prosperità. Gli storiografi del XVI secolo, davanti ai disastri delle guerre d'Italia, risaltarono la figura di Lorenzo de' Medici quale politico eccellente e dotato di quella modestia e sagacia capace di unire i riottosi principi italiani. Machiavelli, nella conclusione delle sue Istorie fiorentine scrisse che:
Non diversamente Francesco Guicciardini delinea l'importanza politica che rivestiva la figura del Magnifico:
A differenza del Machiavelli, però, Guicciardini si sofferma, con il suo occhio analitico e indagatore, a esaminare anche i vizi e le mancanze di Lorenzo, operando una sinossi con il nonno Cosimo. La conclusione che Guicciardini trae su Lorenzo è che quest'ultimo sia inferiore al nonno, nonostante affermi che «per la virtù e per la fortuna l'uno e l'altro fu sì grandissimo, che forse dalla declinazione di Roma in qua non ha avuto Italia uno cittadino privato simile a loro». Cosimo, tra i due, è superiore non soltanto perché dovette conquistare il potere ed esercitarlo con moderazione per trent'anni (mentre Lorenzo si arrischiò a perderlo andando a Napoli), ma anche per l'equilibrio e la magnificenza verso le opere pubbliche, a differenza del nipote che si concentrò anche sull'edilizia privata. Inoltre, Cosimo fu un abilissimo banchiere, dote che invece mancò al nipote, che lasciò il banco mediceo, alla sua morte, con gravi debiti da sanare; in compenso, in Lorenzo «abondorono...eloquenzia destrezza ingegno universale in dilettarsi di tutte le cose virtuose e favorirle; in che Cosimo al tutto mancò...».
Nel mese di dicembre del 1468, Lorenzo e la patrizia romana Clarice Orsini, figlia di Jacopo, esponente della potentissima famiglia Orsini, si scambiarono la promessa di unirsi. Fatto che avvenne il 4 giugno 1469, con festeggiamenti grandi e spettacolari.
I due ebbero in tutto dieci figli, alcuni dei quali di primaria importanza per la storia dell'Italia rinascimentale e di Firenze.
La figura del Magnifico è stata oggetto di interpretazioni in film, sceneggiati e serie televisive nel corso degli anni.
In L'arcidiavolo (1966, regia di Ettore Scola), film basato liberamente sulla celebre storia di Niccolò Machiavelli e interpretato da Vittorio Gassman e da Claudine Auger, il ruolo del Magnifico è ricoperto da Gabriele Ferzetti.
Ne La primavera di Michelangelo (1990, regia di Jerry London), miniserie televisiva incentrata sulla giovinezza del grande artista, il ruolo di un morente Lorenzo è ricoperto da Ian Holm.
Lorenzo è uno dei personaggi principali della serie televisiva statunitense Da Vinci's Demons (2013-2015), in cui è interpretato da Elliot Cowan.
Lorenzo, interpretato da Daniel Sharman, è il protagonista della seconda stagione della serie televisiva anglo-italiana I Medici: The Magnificent (2018).
Vanna Arrighi, ORSINI, Clarice, vol. 79, Roma, Istituto dell'Enciclopedia Italiana, 2013, Dizionario Biografico degli Italiani, SBN IT\ICCU\TO0\1888404. URL consultato il 9 settembre 2015.
 Mario Ascheri, Istituzioni Medievali, Bologna, Il Mulino, 1994, SBN IT\ICCU\RLZ\0224367.
 Emanuela Bianchi, GRAZZINI, Gaetano, vol. 59, Roma, Istituto dell'Enciclopedia Italiana, 2002, Dizionario Biografico degli Italiani, SBN IT\ICCU\IEI\0196670. URL consultato il 19 ottobre 2015.
 Emilio Bigi, Scritti scelti di Lorenzo de' Medici, Torino, UTET, 1965  [1955], SBN IT\ICCU\SBL\0426500.
 Alfredo Bosisio, Il basso Medioevo, vol. 4, Novara, Istituto geografico De Agostini, 1968, La Storia Universale, SBN IT\ICCU\SBL\0106101.
 Antonio Cappelli, Lettere di Lorenzo de' Medici detto il Magnifico conservate nell'Archivio palatino di Moderna, Modena, Carlo Vincenzi, 1863, SBN IT\ICCU\MOD\0421326. URL consultato il 20 agosto 2015.
 Liana Castelfranchi Vegas, L'arte del Quattrocento in Italia e in Europa, Milano, Jaca Book, 1996, ISBN 88-16-40406-X. URL consultato l'11 settembre 2015.
 Franco Cesati, I Medici, storia di una dinastia europea, Firenze, Mandragora, 1999, ISBN 88-85957-36-6.
 Loredana Chines, Giorgio Forni, Giuseppe Ledda ed Elisabetta Manetti, Dalle origini al Cinquecento, a cura di Ezio Raimondi, Milano, Bruno Mondadori, 2007, La Letteratura Italiana, ISBN 978-88-424-9164-4. URL consultato il 15 ottobre 2015.
 Gianfranco Contini, Letteratura italiana del Quattrocento, Firenze, Sansoni Editore, 1998  [1976], ISBN 88-383-0323-1.
 Benedetto Croce, Il secolo senza poesa, Roma-Bari, Laterza, 1933, Poesia popolare e poesia d'arte. Studi sulla poesia italiana dal Tre al Cinquecento, SBN IT\ICCU\IEI\0100452.
 Giacomo Dal Sasso e Roberto Coggi (a cura di), Compendio della Somma teologica di San Tommaso d'Aquino, Bologna, Edizioni Studio Domenicano, 1996  [1989], ISBN 88-7094-032-2. URL consultato il 10 settembre 2015.
Lorenzo de' Medici, Poesie, ora in:  Lorenzo de' Medici, Poesie, a cura di Ilvano Caliaro, Garzanti Editore, 1996, ISBN 88-11-58597-X.
 Giovanni Delle Donne, Lorenzo il Magnifico e il suo tempo, Roma, Armando, 2003, ISBN 88-8358-446-5. URL consultato il 9 settembre 2015.
 Giulio Ferroni, La letteratura dell'Umanesimo: il mondo umanistico e signorile (1380-1494), vol. 4, Milano, Mondadori, 2006, Storia della Letteratura Italiana, SBN IT\ICCU\IEI\0251205.
 Irene Fosi, MEDICI, Lucrezia de', vol. 73, Roma, Istituto dell'Enciclopedia Italiana, 2009, Dizionario Biografico degli Italiani, SBN IT\ICCU\RMS\2456358. URL consultato il 27 agosto 2015.
 Claudio Gallico, L'età dell'Umanesimo e del Rinascimento, a cura di Società italiana di musicologia, vol. 4, Torino, EDT, 1991, Storia della musica, ISBN 88-7063-106-0. URL consultato l'11 settembre 2015.
 Eugenio Garin, L'umanesimo italiano, Roma-Bari, Editori Laterza, 2000  [1993], ISBN 88-420-4501-2.
 Aurelio Gotti, Vita di Michelangelo Buonarroti, vol. 1, 2ª ed., Firenze, Tipografia della Gazzetta d'Italia, 1876, SBN IT\ICCU\LO1\0385810. URL consultato l'11 settembre 2015.
 Salvatore Guglielmino e Hermann Grosser, Dal Duecento al Cinquecento, 1. Storia, Milano, Principato, 2000, Il sistema letterario, ISBN 88-416-1309-2.
Francesco Guicciardini, Storie fiorentine, ora in: Francesco Guicciardini, Storie fiorentine, a cura di Alessandro Montevecchi, 1ª ed., Milano, Rizzoli, 1998, ISBN 88-17-17233-2.
Id., Storia d'Italia, ora in:  Francesco Guicciardini, Storia d'Italia, vol. 1, Firenze, Tipografia Borghi e Compagni, 1837, SBN IT\ICCU\NAP\0595525. URL consultato il 10 settembre 2015.
 John Rigby Hale, Firenze e i Medici, a cura di Maurizio Papini, Milano, Mursia, 1980, SBN IT\ICCU\RLZ\0045253.
 Dale Kent, MEDICI, Cosimo de’, vol. 73, Roma, Istituto dell'Enciclopedia Italiana, 2009, Dizionario Biografico degli Italiani, SBN IT\ICCU\RMS\2456358. URL consultato il 30 ottobre 2015.
 Antonio Menniti Ippolito, Francesco I Sforza, duca di Milano, vol. 50, Roma, Istituto dell'Enciclopedia Italiana, 1998, Dizionario Biografico degli Italiani, SBN IT\ICCU\IEI\0122955. URL consultato il 22 agosto 2015.
 Veronica Mele, Dietro la politica delle potenze: la ventennale collaborazione tra Ippolita Sforza e Lorenzo de’ Medici, in Bullettino dell’Istituto Storico Italiano per il Medioevo, nº 115, giugno 2013,  pp. 375-423, SBN IT\ICCU\CFI\0566653. URL consultato l'8 ottobre 2015.
Niccolò Machiavelli, Le Istorie fiorentine, ora in: Niccolò Machiavelli, Le istorie fiorentine, a cura di Giovanni Battista Niccolini, 3ª ed., Firenze, Le Monnier, 1857, SBN IT\ICCU\TO0\0983910. URL consultato il 9 settembre 2015.
 Patrizia Meli, MEDICI, Piero de', vol. 73, Roma, Istituto dell'Enciclopedia Italiana, 2009, Dizionario Biografico degli Italiani, SBN IT\ICCU\UBO\3742646. URL consultato il 13 settembre 2015.
 Pier Nicola Pagliara, GIAMBERTI, Giuliano, detto Giuliano da Sangallo, vol. 54, Roma, Istituto dell'Enciclopedia Italiana, 2000, Dizionario Biografico degli Italiani, SBN IT\ICCU\CFI\0493965. URL consultato il 30 settembre 2015.
 Roberto Palmarocchi, SAVONAROLA, Girolamo, vol. 30, Roma, Istituto dell'Enciclopedia Italiana, 1936, Enciclopedia Italiana, SBN IT\ICCU\LO1\0339109. URL consultato il 27 agosto 2015.
 Agostino Paradisi, Ateneo dell'uomo nobile: opera legale, storica, morale, politica, e cavalleresca, divisa in dieci tomi, vol. 2, Venezia, Antonio Bortoli, 1708, SBN IT\ICCU\CFIE\003120. URL consultato il 19 ottobre 2015.
 Agostino Paradisi, Ateneo dell'uomo nobile: opera legale, storica, morale, politica, e cavalleresca, divisa in dieci tomi, vol. 3, Lione, Anisson, Posuel e Rigaud, 1711, SBN IT\ICCU\CFIE\003121. URL consultato il 19 ottobre 2015.
 Marco Pellegrini, Innocenzo VIII, Roma, Istituto dell'Enciclopedia italiana, 2000, SBN IT\ICCU\CFI\0494959. URL consultato il 19 ottobre 2015.
 William Roscoe, Vita di Lorenzo de' Medici: detto il magnifico del dottore Guglielmo Roscoe, a cura di Gaetano Mecherini, 1-2, 2ª ed., Pisa, Didot, 1816, 27912585. URL consultato il 9 settembre 2015.
 William Roscoe, Vita di Lorenzo de' Medici: detto il magnifico del dottore Guglielmo Roscoe, a cura di Gaetano Mecherini, 3-4, 2ª ed., Pisa, Didot, 1816, 27912585. URL consultato il 9 settembre 2015.
 Nicolai Rubinstein, The government of Florence under the Medici (1434-1494), Oxford, Clarendon Press, 1966, OCLC 504431.
 Nicola Saladino, Lorenzo il Magnifico e il Rinascimento fiorentino, Colognola ai Colli, Demetra, 2001, ISBN 88-440-2291-5. URL consultato il 12 settembre 2015.
 Ernesto Sestan, Le origini delle signorie cittadine: un problema storico esaurito?, a cura di Giorgio Chittolini, Bologna, Il Mulino, 1979, La crisi degli ordinamenti comunali e le origini dello Stato del Rinascimento,  pp. 53-75, SBN IT\ICCU\SBL\0338782.
 Giovanni Tabacco, Egemonie sociali e strutture del potere nel medioevo italiano, Torino, Einaudi, 1974, SBN IT\ICCU\PUV\0431633.
 Francesco Tateo, Ficino, Marsilio, a cura di Umberto Bosco, Roma, Istituto dell'Enciclopedia Italiana, 1970, Enciclopedia Dantesca, SBN IT\ICCU\RLZ\0163867.
 Francesco Tateo, Lorenzo de' Medici e Angelo Poliziano, a cura di Carlo Muscetta, vol. 14, Roma-Bari, Laterza, 1972, Letteratura Italiana Laterza, SBN IT\ICCU\UBO\0184909.
 Ingeborg Walter, Lorenzo il Magnifico e il suo tempo, Roma, Donzelli, 2005, ISBN 88-7989-921-X. URL consultato il 9 settembre 2015.
 Ingeborg Walter, MEDICI, Lorenzo de', vol. 73, Roma, Istituto dell'Enciclopedia Italiana, 2009, Dizionario Biografico degli Italiani, SBN IT\ICCU\RMS\2456358. URL consultato il 30 settembre 2015.
 Ingeborg Walter, MEDICI, Piero de', vol. 73, Roma, Istituto dell'Enciclopedia Italiana, 2009, Dizionario Biografico degli Italiani, SBN IT\ICCU\RMS\2456358. URL consultato il 24 agosto 2015.
 Francesca Maria Vaglienti, Galeazzo Maria Sforza, vol. 51, Roma, Istituto dell'Enciclopedia Italiana, 1998, Dizionario Biografico degli Italiani, SBN IT\ICCU\IEI\0127840. URL consultato il 22 agosto 2015.
(IT, EN) Carlo Arrivabene Valenti Gonzaga, I poeti italiani: selections from the italians poets, forming an historical view of the development of italian poetry from the earliest times to the present, vol. 4, London, Rolandi - Dulau, 1855, SBN IT\ICCU\RAV\0193746.
 Marcello Vannucci, Le donne di Casa Medici, Roma, Newton&Compton Editori, 2006, ISBN 88-541-0526-0.
 Giorgio Vasari, Vita del gran Michelagnolo Bvonarrroti, Firenze, Stamperia de' Giunti, 1568, SBN IT\ICCU\CFIE\015241. URL consultato l'11 settembre 2015.
 Paola Ventrone, Politica e attualità nella sacra sappresentazione fiorentina del Quattrocento, in Annali di storia moderna e contemporanea (Vita e Pensiero), vol. 14, 2008,  pp. 319-348, ISSN 1124-0296.
 George Frederick Young, I Medici, a cura di Giuseppina Taddei Saltini, Firenze, Salani, 1987, ISBN 88-7782-003-9.
 Maria Luisa Rizzatti, I Medici, direttore Enzo Orlandi, vol. 5, Milano, Mondadori, 1972, Le grandi famiglie d'Europa, SBN IT\ICCU\SBL\0576893.
Adriana Assini, Giuliano e Lorenzo. La primavera dei Medici, Napoli, Scrittura & Scritture, 2019, ISBN 9788885746152.
 Barbara Frale, In nome dei Medici. Il romanzo di Lorenzo il Magnifico, Roma, Newton Compton, 2018, ISBN 978-88-227-2117-4.
 Mediateca di Palazzo Medici Riccardi - Dialogo tra Rinascimento e Contemporaneo, Provincia di Firenze, 2007. URL consultato il 9 settembre 2015 (archiviato dall'url originale il 31 ottobre 2015).
 Storia di Volterra - La guerra con Firenze, Comune di Volterra. URL consultato il 9 settembre 2015.
 Giuseppe Bonghi, Progetto Quattrocento, Biblioteca dei Classici Italiani di Giuseppe Bonghi - 1996, 23 settembre 2004. URL consultato il 19 ottobre 2015.
 Alessandro Cane, Lorenzo de' Medici, Oilproject. URL consultato il 19 ottobre 2015.
 Ufficio Stampa e comunicazione - C.I.S.I.A.U. - Laboratorio di Cultura Digitale (a cura di), Università di Pisa - homepage, Università di Pisa. URL consultato il 19 ottobre 2015.

I Los Angeles Lakers sono una delle trenta squadre di pallacanestro che militano nella NBA (National Basketball Association), il campionato professionistico degli Stati Uniti d'America. I Lakers disputano le loro partite casalinghe allo Staples Center che dividono con i rivali Los Angeles Clippers e con la squadra femminile Los Angeles Sparks.
I Lakers hanno vinto complessivamente 16 titoli NBA (secondi solo ai Boston Celtics), cinque dei quali a Minneapolis prima di trasferirsi a Los Angeles nella stagione 1960-1961.Detengono, al termine della stagione 2008-2009, il record del più alto numero di partite vinte (2.905) e il più alto numero di finali disputate (31). Detengono anche il record di vittorie consecutive per uno sport professionistico americano (ovviamente record anche NBA) pari a 33, stabilito tra il 5 novembre 1971 e il 7 gennaio 1972.
Sono 25 i membri della Hall of Fame che hanno indossato la maglia dei Lakers; altri quattro (John Kundla, Bill Sharman, Pat Riley e Phil Jackson) hanno allenato la squadra. Ben 4 giocatori dei Lakers (Kareem Abdul-Jabbar, Magic Johnson, Shaquille O'Neal e Kobe Bryant) hanno vinto il premio come miglior giocatore dell'anno (MVP).
La storia dei Lakers comincia nel 1946 quando Ben Berger e Maurizio Chalfen comprarono i Detroit Gems dalla National Basketball League per 15.000 dollari. La squadra fu trasferita a Minneapolis nel 1947. Potendo contare già su una squadra solida con Jim Pollard e il playmaker Herm Schaefer, l'unico innesto di spessore fu il centro George Mikan considerato tra i pionieri del basket americano. Con quest'ultimo a guidare la squadra i Lakers vinsero, al loro primo anno, la propria Division con un record di 43 vittorie e 17 sconfitte. Nel campionato BAA del 1949 i Lakers continuarono il loro dominio battendo i Washington Capitols 3-1 in finale, e vincendo ancora il titolo nel 1950 contro i Syracuse Nationals per 4-2. La stagione seguente, la squadra migliorò il proprio record portandolo a 44 vittorie e 24 sconfitte vincendo la Western Division. Nei play-off vinsero in tre partite contro gli Indianapolis Olympians, ma furono sconfitti dai Rochester Royals il turno successivo. La squadra detiene il record per la partita con il minor punteggio nella storia dell'NBA assieme ai Fort Wayne Pistons: il 22 novembre 1950, i Lakers erano in vantaggio fino all'ultimo quarto, quando i Pistons si portarono in testa e vinsero per 19 a 18. Questo avvenne in un periodo in cui non erano ancora state introdotte regole che velocizzassero il gioco, come ad esempio la regola dei 24 secondi. Nella stagione 1951-1952 i Lakers vinsero 40 partite terminando al secondo posto nella propria Division. In finale, contro i New York Knicks, i giallo-viola si imposero dopo sette partite molto combattute. Con un record di 48-22 i Lakers nella stagione 1952-1953 andarono nuovamente alle finali NBA battendo prima i Fort Wayne Pistons nella finale di Conference e poi i Knicks per il titolo, Mikan divenne il primo Laker a vincere l'MVP dell'All-Star Game. Sebbene la stella dei Lakers, George Mikan, patì un problema al ginocchio per l'intera stagione 1953-1954 egli riuscì a segnare 18 punti di media a partita grazie anche all'aiuto del rookie Clyde Lovellette. La squadra vinse, così, il terzo titolo consecutivo battendo i Syracuse Nationals in sette gare. In seguito al ritiro di Mikan al termine della stagione, la squadra riuscì comunque a vincere 40 partite. Nonostante la vittoria contro i Royals al primo turno dei play-off, la squadra fu sconfitta dai Fort Wayne Pistons il turno successivo. Negli ultimi cinque anni della decade i Lakers non riuscirono più a vincere almeno il 50% delle partite e non tornarono più a disputare le finali. Con l'arrivo della stella Elgin Baylor che vinse il NBA Rookie of the Year Award e il MVP dell'All-Star Game nel 1958-1959 i Lakers tornarono alle finali dove furono sconfitti per 4-0 dai Boston Celtics.
Al loro ultimo anno a Minneapolis i Lakers stabilirono un record negativo di 25 vittorie 50 sconfitte ottenendo così il diritto per la seconda chiamata al draft e scelsero Jerry West proveniente dall'Università della Virginia Occidentale. Durante l'offseason del 1960 la squadra diventò la più importante della costa occidentale quando Bob Short decise di spostarsi a Los Angeles. Nonostante la squadra potesse contare sui futuri Hall of Famers Elgin Baylor, Jerry West e Gail Goodrich le speranze di vittoria del titolo non si concretizzarono nei loro primi cinque anni a Los Angeles, poiché la squadra perse 4 finali NBA contro i Boston Celtics di Bob Cousy e Bill Russell nel 1962, 1963, 1965, 1966. Dopo aver giocato per sette stagioni alla Los Angeles Memorial Sports Arena la squadra si spostò in un nuovo palazzetto, il Forum. Nella stagione 1967-1968, i Lakers furono nuovamente sconfitti alle finali dai Celtics. Il 9 luglio 1968 fu acquistato Wilt Chamberlain dai Philadelphia 76ers per Darrell Imhoff, Archie Clark e Jerry Chambers. I Lakers e i Celtics si incontrarono di nuovo alle finali del 1969 con i lacustri che avevano il vantaggio del campo in tutta la serie, con l'eventuale gara decisiva in casa. Tuttavia non poterono nulla contro gli storici rivali e persero il titolo in sette gare. I Celtics ottennero così il loro undicesimo titolo in tredici anni. Jerry West fu nominato primo Finals MVP ed è l'unico giocatore ad aver vinto il premio nonostante avesse perso le finali. Nel 1970 la squadra tornò a disputare le finali e per la prima volta gli avversari non furono i Celtics. I New York Knicks vinsero 4-3. La stagione seguente i Lakers persero contro i Milwaukee Bucks guidati da Lew Alcindor (ora conosciuto come Kareem Abdul-Jabbar) alle finali della Western Conference.
La stagione 1971-72 portò forti cambiamenti. Il proprietario della franchigia Jack Kent Cooke prese come allenatore Bill Sharman, mentre Elgin Baylor annunciò il ritiro all'inizio della stagione dopo aver appreso di avere un problema alle gambe. La squadra, tuttavia, riuscì a vincere 14 partite di fila a novembre e 16 partite di fila a dicembre. A gennaio seguirono altre tre vittorie consecutive prima di arrestare a 33 vittorie consecutive la straordinaria striscia record contro i Milwaukee Bucks. Quell'anno i Lakers vinsero 69 partite stabilendo il nuovo record NBA rimasto tale fino a quando i Chicago Bulls vinsero 72 partite nella stagione 1995-1996. Chamberlain ottenne la media personale più bassa di punti a partita (14,8), ma guidò la classifica dei rimbalzi con una media di 19,2 a partita. Jerry West fu il miglior uomo assist della stagione con 9,7 assist e una media di 25 punti a partita e vinse MVP dell'All-Star Game. Alla fine della stagione Bill Sharman fu nominato coach dell'anno. Alle finali i Lakers sconfissero i New York Knicks ottenendo, così, il loro primo titolo a Los Angeles (sesto complessivo) e Chamberlain fu eletto Finals MVP.
Durante la stagione 1972-73 i Lakers non riuscirono a migliorare il record di vittorie dell'anno precedente, ma vinsero comunque la propria Division con 60 vittorie. Wilt Chamberlain vinse di nuovo il titolo come miglior rimbalzista. La squadra trionfò contro i Chicago Bulls dopo sette partite durante le semifinali di Conference, e poi sconfisse i Golden State Warriors nelle finali della Western Division.
Nel 1973 i Lakers incontrarono nuovamente i Knicks in finale, ma stavolta furono battuti nettamente in cinque partite. L'anno successivo Chamberlain si ritirò dopo 15 anni di carriera NBA. La stagione 1973-74 proseguì con i problemi alle gambe per Jerry West che giocò solo 31 partite. Gail Goodrich guidò la squadra a vincere la Pacific Division con un record di 47-35. Ai play-off i Lakers furono sconfitti dai Milwaukee Bucks alle semifinali di Conference. La stagione seguente iniziò con il ritiro di West dopo 14 anni di carriera NBA.
Dopo aver saltato i playoff nella stagione 1974-75 i Lakers acquistarono Kareem Abdul-Jabbar, il giocatore più forte del campionato a quei tempi. Esperto in ganci cielo e stoppate, Abdul-Jabbar vinse il premio di MVP nella stagione 1975-76 guidando la classifica nei rimbalzi, nelle stoppate e nei minuti giocati. Alla fine della stagione la squadra non riuscì comunque a qualificarsi per i play-off con un record negativo di 40-42. West sostituì Bill Sharman alla guida della squadra e al termine della stagione 1976-77 i Lakers ottennero il record di 53-29 con Abdul-Jabbar eletto ancora MVP. Sconfissero i Golden State Warriors in sette gare, ma furono battuti alle finali di Conference dai Portland Trail Blazers. Per la stagione successiva i Lakers acquistarono Jamaal Wilkes da Golden State e Adrian Dantley da Indiana e scelsero Norm Nixon ai draft. Nei primi due minuti della prima gara della stagione 1977-78 contro i Milwaukee Bucks, Abdul-Jabbar prese a pugni Kent Benson per un gomito troppo alto e si ruppe la mano. La squadra vinse 45 partite senza Abdul-Jabbar nei due mesi successivi. Durante la stagione 1978-79 arrivò il forte difensore Michael Cooper e il team ottenne un record di 47-35, ma fu battuto dai Seattle SuperSonics alle semifinali.
Durante il draft del 1979 i Lakers selezionarono Magic Johnson da Michigan State con la prima scelta assoluta, ricevuta grazie a una trade di due anni prima con i New Orleans Jazz. I Lakers vinsero 60 partite nell'anno da rookie di Magic Johnson con Abdul-Jabbar che vinse il suo terzo titolo di MVP. I Lakers ai playoffs batterono nell'ordine Phoenix Suns e Seattle SuperSonics e sconfissero in gara-6 delle finali del 1980 i Philadelphia 76ers grazie a un'ottima prestazione da parte di Johnson che giocò da centro a causa di un infortunio ad Abdul-Jabbar. Finì la partita decisiva con 42 punti, 15 rimbalzi e 7 assist e permise ai Lakers di vincere il settimo titolo (il secondo a Los Angeles), venendo nominato MVP delle finali, riconoscimento mai ottenuto da nessun rookie nella storia della NBA.
L'anno dopo la squadra terminò al secondo posto dietro i Phoenix Suns nella Pacific Division con un record di 54-28 nonostante l'infortunio a Magic Johnson. Ma gli Houston Rockets, guidati da Moses Malone, stopparono i Lakers al primo turno dei playoff. Il proprietario Jerry Buss acquistò il centro Bob McAdoo e licenziò Paul Westhead (con Magic Johnson che durante l'anno ebbe delle frizioni con lui tanto da richiedere la trade) come allenatore capo dopo che i Lakers iniziarono la stagione 1981-1982 con un record di 7-4. Buss promosse da allenatore in seconda ad allenatore capo Pat Riley il 19 novembre e la squadra vinse 17 delle sue 20 partite successive. Dopo aver vinto il titolo della Pacific Division la squadra proseguì la propria striscia vincente ai play-off vincendo nove partite di fila ed aggiudicandosi il titolo di campione con un record di 12-2 battendo i Phoenix Suns, i San Antonio Spurs e i Philadelphia 76ers con Johnson eletto ancora MVP delle finali. Nel draft NBA 1982 i Lakers scelsero James Worthy dal Nord Carolina. Vinsero la Pacific Division con un record di 58-24, avanzando alle finali NBA del 1983 dopo aver battuto Portland e San Antonio nei primi due rounds. I Sixers, tuttavia, guidati da Julius Erving e Moses Malone, vinsero il campionato con quattro vittorie consecutive. Nel 1983-1984 iniziò un nuovo capitolo della rivalità coi Boston Celtics guidati da Larry Bird, Robert Parish e Kevin McHale che sconfissero i Lakers in finale. Con la stagione 1984-85, lo "Showtime" dei Lakers raggiunse l'apice del successo. La squadra vinse per la quarta volta consecutiva la Pacific Division. In finale i Lakers persero gara-1 contro i Celtics di Larry Bird col punteggio di 148-114 in quello che oggi è ricordato come il “Massacro del Memorial Day”. Tuttavia i giallo viola riuscirono a resistere e a battere i Celtics in gara sei al Boston Garden laureandosi campioni per la nona volta con Abdul-Jabbar MVP delle finali.
Nella stagione 1985-86 nelle prime 27 partite i Lakers ottennero ben 24 vittorie e conclusero la season con 62 vittorie vincendo il loro quinto titolo consecutivo della Pacific Division. Comunque gli Houston Rockets sconfissero i Lakers nella finale della Western Conference in cinque partite con un tiro all'ultimo decimo di secondo di Ralph Sampson. L'anno successivo i Lakers rafforzarono la loro panchina con Mychal Thompson e Wes Matthews e ottennero ben 65 vittorie, la seconda miglior prestazione di sempre della franchigia. I Lakers arrivarono alle finali per la terza volta consecutiva dopo aver battuto Denver, Golden State e Seattle contro i Boston Celtics di Larry Bird e li sconfissero conquistando gara-4 al Boston Garden con un tiro in gancio di Magic a due secondi dalla fine, in una serie che fu vinta dai Lakers per 4-2. Johnson vinse il suo primo MVP della stagione regolare. Nella stagione 1987-88 i Lakers vinsero il loro settimo consecutivo titolo della Pacific Division e sconfissero in finale i Detroit Pistons per 4-3. James Worthy fu nominato MVP delle finali. Nella stagione 1988-1989 la squadra vinse 57 partite arrivando facilmente in finale con un record 11-0 e Johnson vinse l'MVP. Anche questa volta gli avversari furono i Detroit Pistons che riuscirono ad avere la meglio con un netto 4-0 grazie anche agli infortuni di Byron Scott e Magic Johnson.
Il 28 giugno 1989 Kareem Abdul-Jabbar dopo 20 anni di carriera professionistica annunciò il ritiro e venne sostituito da Vlade Divac e Sam Perkins nel posto di centro, Pat Riley alla sua ultima stagione alla guida dei Lakers vinse il premio coach dell'anno mentre Johnson l'MVP dell'All-Star Game e l'MVP, ma i Lakers fallirono l'approdo in finale a causa della sconfitta in semifinale di conference con i Phoenix Suns. Nel 1990-91 la squadra disputò un'altra finale, ma fu sconfitta dai Chicago Bulls di Michael Jordan in cinque partite. Il 7 novembre 1991 Magic Johnson annunciò di essere risultato positivo ad un test dell'HIV e che si sarebbe ritirato immediatamente lasciando i Lakers con il solo James Worthy come unico superstite della squadra plurivincitrie degli anni '80. Nella prima stagione senza Magic i lakers vinsero solo 43 partite, mentre in quella successiva solo 39. In questi due anni approdò comunque ai playoffs perdendo al primo turno prima contro Portland (1-3), poi contro Phoenix (2-3). Durante la stagione 1993-1994 Worthy si ritirò, mentre arrivarono la giovane guardia Nick Van Exel e il centro Sam Bowie, il team si aggiudicò appena 33 partite non qualificandosi per i play-off per la quarta volta nella propria storia. La stagione 1994-1995 vide l'arrivo di Del Harris come head coach e la formazione tornò ai playoffs, grazie a un record di 48-34, dopo un solo anno di assenza, battendo Seattle 3-1 al primo turno ma venendo sconfitta in semifinale di conference da San Antonio (2-4). L'anno seguente vide il ritorno in campo di Magic Johnson a seguito del ritiro per i problemi di HIV. La squadra migliora il suo record, 53-29, ma viene sconfitta al primo turno dei playoffs per 1-3 da Houston.
Nel 1996 i Lakers acquistarono il free agent Shaquille O'Neal e il rookie Kobe Bryant dagli Charlotte Hornets per Vlade Divac (che avrebbe dovuto cedere il ruolo di centro titolare a O'Neal), ponendo le basi per un duo che avrebbe garantito grandi soddisfazioni negli anni a venire. Usarono la loro 24ª scelta del draft per selezionare Derek Fisher. Durante la stagione fu scambiato Cedric Ceballos con i Phoenix Suns per Robert Horry, mentre fu preso anche Eddie Jones.
O'Neal guidò la squadra ad un record di 56-26, il loro miglior risultato dal 1991 saltando 31 partite per un infortunio. I Lakers sconfissero i Portland Trail Blazers al primo turno dei playoffs nel 1997. O'Neal realizzò in gara 1 contro Portland ben 46 punti realizzando la migliore prestazione di un Laker ai play-off dopo i 53 punti di Jerry West contro i Celtics nel 1969. Al turno successivo i Lakers furono sconfitti 4-1. La stagione 1997-98 cominciò come mai era successo con un record positivo di 11-0. Per tutta la stagione i giallo viola lottarono contro i Seattle SuperSonics per la testa della Pacific Division. Negli ultimi due mesi della stagione i Lakers vinsero 22 delle 25 partite restanti aggiudicandosi la Division. Al primo turno dei play-off i Lakers sconfissero Portland 4-1. Nel turno successivo affrontarono i SuperSonics che nonostante la vittoria in gara 1 non poterono fare nulla contro i Lakers che si aggiudicarono le successive quattro partite. Furono battuti dagli Utah Jazz alle finali di Conference per 4-0. Shaq e Kobe intanto garantivano sempre maggiore sostanza e Los Angeles aveva da ben sperare per il futuro. In estate i Lakers puntellarono la panchina con veterani di grande qualità come Glen Rice, Dennis Rodman e Derek Harper. I Lakers si presentarono oltre che con questi nuovi acquisti anche con un nuovo allenatore in quanto Del Harris venne rimpiazzato da Kurt Rambis; in stagione la squadra ebbe delle difficoltà ma raggiunse i playoffs da quarta a ovest con un record di 31-19 (la stagione fu accorciata per via del lockout). Dopo avere superato al primo turno gli Houston Rockets, i gialloviola si fermarono alle semifinali di conference contro i San Antonio Spurs futuri campioni NBA in 4 partite.
I Lakers all'inizio del nuovo millennio dominarono la scena del basket statunitense vincendo tre titoli NBA consecutivi (2000 contro gli Indiana Pacers, 2001 contro i Philadelphia 76ers, 2002 contro i New Jersey Nets); in tutti e tre i casi il centro Shaquille O'Neal vinse il MVP delle finali, O'Neal vinse anche l'MVP e l'MVP dell'All-Star Game nel 1999-2000. In questo fantastico triennio, i Lakers fecero probabilmente la cavalcata più travolgente nel 2001: dal primo turno dei playoff alle finali persero infatti una sola partita (per di più all'overtime) contro gli altri finalisti, i Philadelphia 76ers. Nel 2001-2002 ci fu anche la consacrazione di Kobe Bryant che vinse l'MVP dell'All-Star Game.
Nel 2002-2003 Mitch Richmond si ritirò, mentre i Lakers giocarono ancora una volta con i favori del pronostico, ma furono sconfitti in semifinale di conference dai futuri vincitori di quella stagione, i San Antonio Spurs.
Desiderosi di riconquistare subito il titolo, prima dell'inizio della stagione 2003-04 i Los Angeles Lakers acquistarono due futuri Hall of Famers accomunati dal non aver ancora vinto un titolo Nba: il regista Gary Payton e l'ala grande Karl Malone. Per ultimo si unì un altro giocatore in cerca dell'ultimo anello in carriera, Horace Grant. Tuttavia la stagione partì molto male per la squadra per via delle accuse di stupro rivolte a Kobe Bryant; questa cosa non giovò al team e alla sua chimica in quanto creò un'ulteriore spaccatura tra Bryant e O'Neal. Durante i play-off i Lakers sconfissero in semifinale di conference i San Antonio Spurs, e in finale di conference la squadra che aveva dominato la stagione regolare, i Minnesota Timberwolves di Kevin Garnett; si presentarono così alle finali contro i Detroit Pistons per una sfida che gran parte dei media riteneva solo una formalità. I Pistons, invece, dominarono le finali vincendole per 4-1. Il rapporto non idilliaco fra le due stelle della squadra, Shaquille O'Neal e Kobe Bryant, unito ad una generale sottovalutazione del valore della squadra di Detroit (che, anche successivamente, si dimostrò invece uno dei migliori team della lega) permisero l'allora clamoroso upset.
Il coach dei Lakers, Phil Jackson, si ritirò al termine di quella stagione; la dirigenza lacustre, considerati i dissapori tra le due star della squadra, scelse di puntare su Kobe Bryant e di cedere O'Neal. L'anno successivo la stagione dei Lakers fu fallimentare: la squadra non si qualificò per i play-off, alla mancata chimica di squadra si aggiunsero problemi come l'infortunio di Bryant e l'abbandono a metà stagione del coach Rudy Tomjanovich.
Al termine della stagione, la dirigenza convinse Phil Jackson a tornare alla guida dei Lakers. L'allenatore riuscì a portare la squadra nuovamente ai play-off, dove perse al primo turno contro i Phoenix Suns. Sempre al primo turno contro Phoenix si fermò anche la stagione successiva dei Lakers.
Nell'estate 2007 Bryant si lamentò pubblicamente della dirigenza della squadra, colpevole di non aver comprato rinforzi, e chiese di essere ceduto (il Mamba si arrabbiò in particolare per non avere ceduto Andrew Bynum, con cui non ebbe un buon rapporto, per prendere Jason Kidd). Malgrado le numerose voci di un suo trasferimento imminente, la cessione di Bryant non si concretizzò.
Nel 2007-08 i Lakers sembravano destinati ad un'altra annata mediocre, ma l'esplosione del giovane centro Andrew Bynum permise alla squadra di ritornare tra le prime posizioni della Western Conference. Proprio in concomitanza con il raggiungimento del primo posto della conference ad oltre quattro anni di distanza dall'ultima volta, Bynum s'infortunò alla caviglia, costringendo così il team a fare a meno di lui per oltre un mese. Condizionato o meno da tale infortunio, il general manager dei Lakers Mitch Kupchak decise di agire sul mercato: il 1º febbraio 2008, a pochi giorni dalla trade deadline, riuscì ad acquistare, approfittando della cattiva stagione dei Memphis Grizzlies, il leader della squadra del Tennessee, l'ala-centro Pau Gasol. Gasol, uno dei migliori cestisti europei, arrivò in seguito ad uno scambio molto vantaggioso (per taluni troppo), dato che costò a L.A. due scelte future al primo giro del draft, il fratello di Gasol (Marc, a quel tempo ancora in Spagna) e tre giocatori di basso livello (Crittenton, McKie e Brown). L'acquisto si è rivelato azzeccato, infatti, a due giornate dal termine (prima dei play-off) i Lakers hanno conquistato il loro primo titolo division dal 2004 e pochi giorni dopo, il 16 aprile battendo i Sacramento Kings si sono assicurati anche la testa della Western Conference.
Nei play-off hanno battuto i Denver Nuggets di Carmelo Anthony e Allen Iverson conquistando il diritto di disputare le semifinali della Western Conference. Al secondo turno dei play-off riescono a battere, anche se con una certa difficoltà, gli Utah Jazz, vincendo l'ultima partita fuori casa. I Lakers nella finale di conference hanno affrontato e sconfitto i temibili Spurs (campioni per 3 volte in 5 anni) i detentori del titolo. LA ha sconfitto gli Spurs, che sembrano aver perso il cinismo di sempre, per 4-1, riuscendo a vincere una fondamentale partita in casa dei texani. I Lakers tornano così in finale dopo 4 anni, assaporando la possibilità di incontrare gli antichi rivali di Boston, la squadra con il miglior record di tutta la stagione NBA 2007-08: sarà la decima sfida Celtics-Lakers in finale, la prima dopo ben 21 anni, che perderanno per 4-2.
La stagione 2008-09 rappresenta per i Los Angeles Lakers l'occasione della riscossa. Chiudono la Regular Season con un ottimo record, 65 vittorie e 17 sconfitte, con il quale si aggiudicano la Pacific Division ed il miglior record della Western Conference, secondi nella lega solo ai Cleveland Cavaliers dell'MVP LeBron James. Giunti ai Playoffs, i Lakers affrontano nell'ordine gli Utah Jazz, battuti 4-1, gli Houston Rockets, superati in sette partite, e in finale di Conference battono i Denver Nuggets per 4 a 2, approdando così alle NBA Finals, dove incontrano gli Orlando Magic. I Lakers sconfiggono la franchigia della Florida in 5 gare, Kobe Bryant viene nominato MVP delle Finals e Phil Jackson conquista il suo decimo titolo NBA come allenatore, superando Red Auerbach.
La stagione 2009-10 vede i Lakers grandi favoriti per la vittoria finale (assieme ai Cleveland Cavaliers di LeBron James), anche per via di una formazione praticamente immutata rispetto a quella dell'anno precedente. L'unico scambio, infatti, ha visto la partenza di Trevor Ariza e l'arrivo dello specialista difensivo Ron Artest. Lo stesso Artest si era reso protagonista di accese "discussioni" con Kobe Bryant nelle stagioni precedenti ma, all'arrivo a Los Angeles, ha immediatamente mostrato grande partecipazione con la star dei Lakers. I Lakers chiudono la stagione con il miglior record della Western Conference, 57-25, il terzo della lega dietro Cleveland e Orlando, vincendo così la Pacific Division. Ai Playoffs i Lakers battono prima gli Oklahoma City Thunder di Kevin Durant, vera sorpresa del campionato, quindi spazzano via gli Utah Jazz in 4 partite e approdano in finale di Conference contro i Phoenix Suns, sconfitti 4-2. In finale i Lakers ritrovano i Boston Celtics, sorprendentemente tornati in finale 2 anni dopo la vittoria contro i californiani, avendo battuto Miami e le superfavorite Cleveland e Orlando. Trascinati da Kobe Bryant, MVP delle Finals e da Pau Gasol e grazie all'apporto decisivo di Fisher e Artest (definito dal coach Phil Jackson il vero MVP di gara 7), i Lakers agguantano il trofeo vincendo per 4-3, recuperando uno svantaggio di 13 punti nel terzo quarto. La serie, equilibratissima, aveva visto L.A. perdere la seconda in casa, vincere la prima in trasferta, perdere le altre e affrontare le ultime 2 partite allo Staples Center sotto 3-2. Con le vittorie in gara 6 e gara 7 i Lakers si aggiudicano il sedicesimo titolo della loro storia, avvicinandosi al record di 17 titoli vinti proprio dai Boston Celtics. Con questa vittoria, Jackson conquista l'undicesimo titolo da allenatore (cui si deve aggiungere un campionato vinto da giocatore) mentre i due co-capitani Bryant e Fisher vincono il loro quinto anello.La stagione 2010-11 si apre con la notizia che sarà l'ultima di coach Phil Jackson alla guida della franchigia. I Lakers ingaggiano Steve Blake per rimpiazzare il partente Jordan Farmar e Matt Barnes come vice-Artest. Arriva inoltre il veterano centro Theo Ratliff che prende il posto di Josh Powell. Come l'anno precedente, i Lakers finiscono a quota 57 vittorie, che però stavolta non gli valgono la prima posizione nella Western Conference. Nei playoff, i californiani battono i New Orleans Hornets al primo turno, ma le loro opportunità di realizzare il three-peat vengono stroncate dai Dallas Mavericks - futuri vincitori del titolo - che si impongono a sorpresa con un netto 4-0 al secondo turno, trascinati da uno strepitoso Dirk Nowitzki. Al termine della stagione Jackson, come promesso, annuncia il suo ritiro.
Il 25 maggio 2011 la società annuncia l'ingaggio di Mike Brown, ex allenatore dei Cleveland Cavaliers, come nuovo head coach dei Lakers. Pochi giorni dopo la fine del lockout e prima dell'inizio della stagione i Lakers mettono in piedi una trade a tre squadre con gli Houston Rockets e i New Orleans Hornets per portare a Los Angeles il playmaker All-Star Chris Paul, cedendo Lamar Odom a New Orleans e Pau Gasol a Houston. Con la trade ormai data quasi per conclusa il commissioner NBA David Stern, in qualità di amministratore della franchigia della Louisiana (La NBA ha rilevato nel corso del 2010 gli Hornets ed è in cerca di un compratore disposto a lasciare la squadra a New Orleans) ha rifiutato l'offerta citando "basketball reasons". Successivamente i Lakers hanno abbandonato l'idea di prendere Paul ed hanno mandato Odom ai Dallas Mavericks in cambio di una trade exception ed una scelta futura al draft. Durante la stagione i Lakers sistemano il ruolo di playmaker con Ramon Sessions, giocatore di buon livello ma non certo al livello di Chris Paul, e cedendo al contempo Derek Fisher. Nella serie 2011-2012 i Lakers si qualificano per i play-off, dove incontrano nel primo turno i Denver Nuggets. Arrivati a gara 4 con il vantaggio dei Los Angeles per 3-1, i Denver riescono nell'impossibile portando la serie sul 3-3. In gara 7 i Lakers trionfano con 9 punti di vantaggio, accedendo al turno successivo. Qui incontrano gli Oklahoma City Thunder, appena arrivati da un netto 4-0 contro i campioni in carica Dallas Mavericks. Dopo una sonora sconfitta in gara uno in trasferta con 29 punti di svantaggio, in gara due si dimostrano ben più combattivi, anche se verranno sconfitti 77-75. In casa vincono la terza gara per 99-96, ma le seguenti gare quattro e cinque verranno dominate dai Thunder, che passano in finale di conference per 4-1.
La stagione 2012-13 inizia con un colpo di mercato: viene infatti ingaggiato il playmaker Steve Nash: 2 volte MVP e 8 volte All-Star; con questo acquisto i Lakers rientrano tra le squadre favorite per il titolo NBA. Dopo l'ingaggio di Nash i Lakers concentrano le loro forze sull'ingaggio di Dwight Howard dagli Orlando Magic. Il 26 luglio 2012, in attesa di Howard, i Lakers ingaggiano il veterano Antawn Jamison (6° uomo dell'anno nel 2004 e 2 volte All-Star). L'11 agosto arriva finalmente il tanto atteso ingaggio di Howard; per arrivare a lui i Lakers attuano una trade che coinvolge 4 squadre e 11 giocatori tra i quali, oltre ad Howard, Andrew Bynum, Andre Iguodala e Jason Richardson. Nonostante questo, la squadra ha una partenza disastrosa (bilancio iniziale di 1-4), che costa il posto a Brown. Il club giallo-viola pensa di sostituirlo con Phil Jackson ma le condizioni poste dall'11 volte campione NBA da allenatore (come uno staff personalizzato e selezionato da lui, e la possibilità di non affrontare trasferte lunghe) non convincono la dirigenza che sceglie così di affidare la squadra a Mike D'Antoni. Nonostante il nuovo allenatore, la stagione non migliora e i Lakers riescono a stento a qualificarsi per i play-off, chiudendo con un bilancio di 45-37. A completare la già sfortunatissima stagione, poco prima dei play-off Bryant subisce un gravissimo infortunio, che gli fa chiudere anticipatamente la stagione, mettendo addirittura a rischio la successiva. Il 19 febbraio 2013 muore, a causa di un cancro, lo storico proprietario dei Lakers Jerry Buss. Ai play-off i Lakers, ormai privi di ogni speranza dopo l'infortunio di Bryant, incontrano al primo turno i San Antonio Spurs, dai quali vengono facilmente sconfitti per 4-0.
Prima della stagione successiva Howard (che era in cattivi rapporti con Kobe Bryant che lo ha definito soft e bambino) firma con gli Houston Rockets. I Lakers, per sostituirlo, mettono sotto contratto il veterano Chris Kaman e tagliano Metta World Peace. Al draft viene selezionata l'ala grande Ryan Kelly dall'Università Duke. La stagione si rivela però disastrosa: la squadra, letteralmente falcidiata dagli infortuni, chiude con un record di 27-55, al penultimo posto in Western Conference, non riuscendo a qualificarsi ai play-off per la prima volta dal 2005 e per la sesta volta nella sua storia. Dopo la chiusura della stagione regolare D'Antoni rassegna le sue dimissioni. Verrà poi sostituito dall'ex stella (da giocatore) gialloviola Byron Scott.Grazie alla deludente stagione, i Lakers ottengono la 7ª scelta al draft, con la quale selezionano l'ala grande Julius Randle. Nella stagione 2014-15 vengono acquistati il playmaker Jeremy Lin, l'ala piccola Nick Young e l'ala grande Carlos Boozer. La squadra ottiene risultati molto scarsi e chiude al penultimo posto in Western Conference con un record di 21-61. Il maggior problema dei Lakers è giudicato la sofferenza sotto il ferro in mancanza di giocatori abili difensivamente.
Al Draft 2015 i Lakers scelgono il playmaker D'Angelo Russell con la seconda scelta e acquistano il centro Roy Hibbert, l'ala grande Brandon Bass, il playmaker Lou Williams e l'ala piccola Metta World Peace, alla sua seconda avventura in gialloviola. La squadra conclude la stagione con un deludente record di 17-65, peggior record della storia della franchigia, e per il terzo anno consecutivo senza playoff. Il 25 aprile 2016, i Lakers annunciano l'esonero di Byron Scott che ha allenato i Lakers per due stagioni, raccogliendo un record di 38-126. A fine stagione Kobe Bryant, capitano e leader della squadra, si ritira dopo 20 stagioni con i Lakers.Il 30 aprile 2016 i Lakers decidono di affidare la squadra a Luke Walton per la stagione 2016-2017. Al Draft NBA 2016 i Lakers ottengono ancora una volta la seconda scelta assoluta, con la quale selezionano l'ala Brandon Ingram. Durante il periodo di free-agency i Lakers effettuano due acquisti molto discussi a causa degli ingaggi che sembrano non rispettare il reale valore dei giocatori, ovvero il centro Timofey Mozgov e l'ala Luol Deng, oltre a scambiare Ater Majok e due scelte future del secondo giro del draft per il play José Calderón. Il 21 febbraio vengono licenziati il genaral manager Mitch Kupchak e il presidente delle operazioni cestistiche Jim Buss, ritenuti i principali responsabili delle sventure della compagine losangelina per far spazio rispettivamente a Rob Pelinka e a Magic Johnson. La stagione termina per il Lakers ancora con un record negativo, 26-56, il terzo peggiore dell'intera lega, migliorando quello dell'anno precedente ma comunque non sufficiente per approdare ai playoffs.Il 23 giugno 2017 durante il Draft NBA 2017 i Lakers selezionano il playmaker di UCLA Lonzo Ball con seconda scelta assoluta e l'ala/centro Tony Bradley dell'Università della Carolina del Nord a Chapel Hill con la scelta 28, che varrà poi scambiato con gli Utah Jazz per la guardi Josh Hart e il centro Thomas Bryant, entrambi rookie selezionati in quello stesso draft. Durante la serata scambiano inoltre coi Brooklyn Nets il centro Mozgov e il play D'Angelo Russell per il centro Brook Lopez e l'ala rookie Kyle Kuzma, scelto la sera stessa con la chiamata numero 27. Nel mese di luglio la selezione dei Lakers formata da rookie e sophmore della squadra e da giocatori senza contratto vince la NBA Summer League di Las Vegas, competizione che vede i giocatori della squadra Lonzo Ball vincere il titolo di MVP e Kyle Kuzma vincere il titolo di Mvp delle finali. Durante la free-agency i Lakers acquistano la guardia Kentavious Caldwell-Pope e il centro Andrew Bogut. La squadra inizialmente sembra procedere sulla falsa riga di quella dell'anno precedente, ovvero trovandosi in una situazione di classifica deficitaria a causa delle molte sconfitte. nel periodo compreso tra gennaio e febbraio i risultati si risollevano procedendo con un periodo piuttosto positivo, portandosi ad un record di 23-34 precedentemente all'All-Star Game e 28-34 immediatamente dopo. Durante questo periodo si è verificato anche uno scambio piuttosto importante che ha coinvolto Lakers e Cavaliers: i Lakers mandano in Ohio la guardia Jordan Clarkson e l'ala grande Larry Nance jr. in cambio del play Isaiah Thomas, l'ala grande Channing Frye e la scelta di Cleveland al Draft. Dopo un finale di stagione altalenante la squadra termina la stagione col record di 35-47, migliorando notevolmente il record dell'anno precedente, terminando all'11º posto la Western Conference e rimanendo quindi per il quinto anno consecutivo fuori dai playoffs.
Nell'estate del 2018 il duo Pelinka-Johnson riesce a ingaggiare il free-agent più ambito, ovvero Lebron James, con un quadriennale da 154 milioni di dollari. Viene confermato il gruppo di giovani della squadra dell'anno precedente (Ball, Ingram, Kuzma e Hart) oltre a Kentavious Caldwell-Pope, mentre con il restante spazio salariale vengono ingaggiati giocatori all'ultimo anno del proprio contratto, come l'ex play dei Celtics Rajon Rondo, le ali Michael Beasley e Lance Stephenson e il centro Javale McGee, campione NBA con i Golden State Warriors. Julius Randle lascia i gialloviola dopo quattro anni per trasferirsi a New Orleans alla corte di Anthony Davis. A stagione in corso, per aggiungere profondità al roster, aggiungere esperienza in difesa e per avere una alternativa valida a Javale McGee viene ingaggiato, a campionato NBA iniziato, il trentaseienne ex campione NBA con i Mavericks e migliore difensore del 2012 Tyson Chandler. La squadra vive tuttavia una stagione complicata, buona fino a dicembre ma complicata da lì in poi per via di un infortunio di LBJ e di problemi di spogliatoio dopo la mancata trade che avrebbe portato Anthony Davis a LA in febbraio, che hanno portato la squadra all'estromissione dai playoffs già in marzo.
Di seguito è riportato il record dei Lakers stagione per stagione sia in regular season che nei playoffs:
I Lakers sono la seconda squadra più titolata della storia dell'NBA dopo i Boston Celtics, potendo vantare 16 titoli NBA, 31 titoli Conference (record assoluto) e 23 titoli di Division. Tra il 5 novembre 1971 e il 7 gennaio 1972 i Los Angeles Lakers vinsero 33 partite consecutive in NBA, stabilendo il record della categoria.
Il nome Los Angeles Lakers (letteralmente "I lacustri di Los Angeles") deriva dalla fondazione della franchigia, quando era insediata a Minneapolis. Questa città infatti è situata nel Minnesota, stato soprannominato spesso "Terra dei 10.000 laghi". Con lo spostamento a Los Angeles hanno mantenuto il loro nome, nonostante la nuova città e la California non abbiano particolari laghi. Ciò dà motivo di confusione ad alcuni, i quali attribuiscono la denominazione a Los Angeles (L.A., alla quale si aggiungerebbe la terminazione -ers come in newyorker, per esempio).
I Lakers giocano, nelle partite in cui sono in casa, in tenuta color giallo con bordi viola e bianchi. In match in trasferta la loro divisa è viola con bordi gialli e bianchi. Nei giorni festivi o in altre occasioni non è raro vederli in bianco con bordi giallo-viola. Hanno effettuato soltanto un cambio di stile nella loro storia, peraltro neanche molto appariscente.
Il loro logo è piuttosto semplice, una scritta stampatello color viola bordata di bianco su un pallone color oro. Esistono anche altre forme più semplificate, come la sola "L" nello stesso stile.
Bill Sharman (sia per la sua carriera di giocatore nei Boston Celtics che come allenatore dei Lakers)
22 Elgin Baylor, F, 1958-1971 (inclusa l'ultima stagione della squadra a Minneapolis)
MIC Chick Hearn, Telecronista, 1960-2002Minneapolis Lakers: a fianco ai loro numeri ritirati, i Lakers hanno appeso un banner con i nomi di sei Hall-of-Famers che furono giocatori chiave nei successi della franchigia durante gli anni a Minneapolis:
Antonia Cunningham, Guinness World Records 2002, Milano, Mondadori, 2002, ISBN 88-04-49721-1.
 Roland Lazenby, The Show: The Inside Story of the Spectacular Los Angeles Lakers In The Words of Those Who Lived It, McGraw-Hill, 2005, ISBN 978-0-07-143034-0.
 Richard J. Shmelter, The Los Angeles Lakers Encyclopedia, edizione illustrata, McFarland, 2016, ISBN 978-07-86-49334-0.
 Shea Serrano, Basket (e altre storie), traduzione di S. Lombardi, illustrazioni di A. Torres, Mondadori Electa, 2018, ISBN 978-88-91-81790-7.
(EN) Los Angeles Lakers, su Enciclopedia Britannica, Encyclopædia Britannica, Inc.
Louis Angely, nato Louis Jean Jacques Angely (Lipsia, 1º febbraio 1787 – Berlino, 16 novembre 1835), è stato un commediografo, attore e regista tedesco.
Fu l'iniziatore del teatro popolare berlines; inventò infatti popolari personaggi teatrali come Kluck e fu prolifico autore di vaudeville e Singspiele.
Figlio di Jeanne Marie e di Jean Gorges Louis Angely, cantore della chiesa riformata francese, Louis Angely nacque a Lipsia nel 1787. Debuttò come attore nel 1808 a Stettino. Recitò a Riga, Reval e Jelgava, spesso in ruoli comici, giungendo nel 1826 al Teatro di Corte tedesco di Pietroburgo.
Dal 1828, lavorò a Berlino - sia come attore che in veste di regista - nel nuovo Königsstädtisches Theater in Alexanderplatz che era stato inaugurato nel 1824. Nel 1830, Angely si ritirò dalle scene, continuando però a scrivere commedie.
Morì a Berlino, il 16 novembre 1835. Fu sepolto nella chiesa riformata francese (Liesenstraße). Durante la costruzione delle fortificazioni del confine orientale tra il settore di Berlino Ovest con la DDR, la tomba venne spianata.
Louis Angely compose principalmente farse e commedie leggere sulla falsariga del vaudeville francese adattato in uno stile propriamente berlinese. Il suo lavoro di maggior successo fu la farsa Das Fest der Handwerker che si richiamava a modelli berlinesi senza rimandare ad alcuna influenza francese. Angely fu il primo interprete di Kluck, un personaggio teatrale diventato poi tanto popolare da influire con i suoi modi di dire sul linguaggio del berlinese comune.
Fu uno dei librettisti che lavorarono alla traduzione di Le Maçon, l'opera di Auber che, nella versione tedesca, prese il titolo di Maurer und Schlosser.
I fratelli Arthur (1864-1946), Richard (1866-1916) e Max Brausewetter (1867-1927), tutti e tre scrittori, erano suoi parenti attraverso la loro madre, sua nipote Natalie Saunier.

Louis Isadore Kahn alla nascita Itze-Leib Schmuilowsky (Kuressaare, 20 febbraio 1901 – New York, 17 marzo 1974) è stato un architetto statunitense, di origini ebraiche.
Emigrato nel 1906 in Pennsylvania, dove conseguì la laurea in architettura nel 1924, aprì nel 1935 un suo primo atelier e nel 1947 iniziò a insegnare alla Yale University, incarico che terminò nel 1957 quando iniziò a insegnare alla scuola di design dell'Università della Pennsylvania. Influenzato dalla monumentalità degli edifici classici e dalle rovine greche e romane, l'architettura di Kahn si concretizzò in edifici dalle solenni forme euclidee e dalla simmetria monolitica, come il Salk Institute o l'edificio del Parlamento bengalese a Dacca
Louis Kahn nacque nel 1901 a Kuressaare, nell'isola di Saaremaa, nell'allora governatorato di Estonia dell'Impero Russo, da una famiglia di umili origini. All'età di tre anni rimase ustionato al volto a causa di alcuni tizzoni ardenti del camino che diedero fuoco al grembiule che indossava e che gli causarono delle cicatrici che portò per tutta la vita. Nel 1906 Louis si trasferì con i fratelli e la madre Bertha negli Stati Uniti, a Philadelphia, dove il padre Leopold era emigrato nel 1904. Il 15 maggio 1914 divenne cittadino statunitense e l'anno seguente cambiò il suo nome.
Il talento per il disegno gli permise di ottenere una serie di borse di studio che lo mantennero sino alla laurea in architettura ottenuta all'Università della Pennsylvania nel 1924 e iniziò a collaborare con John Molitor, dove grazie alle sue capacità nel 1926 lavorò alla progettazione del Sesquicentennial Exposition. Quattro anni più tardi, intraprese un viaggio in Europa di cui sono conservati un corpus di schizzi, dove rimase particolarmente impressionato dalla cittadina medievale di Carcassone e dai castelli scozzesi, ritenuti esempi di classicismo e modernismo. Tornato negli Stati Uniti l'anno successivo, iniziò a lavorare con Paul Cret, un architetto Beaux-Arts noto per i suoi edifici caratterizzati da un raffinato senso delle proporzioni.
Tra il 1930 e il 1932 lavorò nello studio Zantzinger, Boire & Medary, mentre nel 1932 Kahn si unì a Dominique Berninger fondando l'Architectural Research Group; nel 1935 si iscrisse all'American Institute of Architects (AIA) e aprì un proprio studio a Philadelphia. Durante i successivi anni ebbe diversi incarichi e realizzò alcune opere minori, fino al 1941 quando si associò con George Howe, uno degli architetti più affermati della East Coast. La collaborazione tra i due non portò a risultati significativi e nello stesso anno l'architetto di origini tedesche Oscar Stonorov entrò a far parte dello studio come terzo socio; Howe ne uscì l'anno successivo. Fu Stonorov a far conoscere a Kahn gli edifici e gli scritti di Le Corbusier. Durante la breve collaborazione di Howe, Stonorov e Kahn, lo studio produsse il Carver Court Housing Developement a Coatesville, Pennsylvania, per la Federal Public Housing Authority (l'ente federale per l'edilizia residenziale pubblica), il cui lessico si sarebbe ritrovato in seguito nei progetti residenziali di Kahn.
Nel 1947 Kahn, assunto da Howe, allora direttore del dipartimento di architettura, iniziò ad insegnare progettazione alla Yale University. Iniziò a tenere conferenze ed esporre le idee per iscritto. In questo periodo l'attività di progettista di Kahn passò quasi inosservata ma l'incarico di docente, la commessa per l'ampliamento di Yale, ottenuta qualche anno dopo, e l'attribuzione del prestigioso Rome Prize, misero Kahn in condizione di riprendere l'attività progettuale. Nel 1953 divenne membro onorario dell'American Institute of Architects e solo all'età di circa cinquant'anni iniziò ad affermarsi nel campo dell'architettura. Nel giro di un decennio Kahn divenne una figura di fama mondiale, diventando un esponente di primo piano dell'architettura moderna americana, al quale si deve la rilettura dell'insegnamento contemporaneo della disciplina. Kahn non aveva studiato la dottrina modernista dell'International Style; aveva invece una solida formazione tradizionale Beaux-Arts; proprio questo aspetto gli consentì di lavorare come progettista ai margini dell'International Style, per poi emergere come figura trainante con una visione propria alla metà del secolo.
Nel 1959 tenne emblematicamente il discorso conclusivo all'ultimo CIAM (Congresso Internazionale di Architettura Moderna), ad Otterlo nei Paesi Bassi, intitolato New Frontiers in Architecture ("nuove frontiere nell'architettura"); siglò la conclusione dell'esperienza portante del primo Movimento Moderno. Nel 1961 invece ricevette una sovvenzione dalla Graham Foundation for Advanced Studies in the Fine Arts per studiare il movimento del traffico di Filadelfia e per ristrutturare la viabilità della città. In questi anni, si susseguirono prestigiosi incarichi, tra cui l'Istituto di ricerca di Jonas Salk (1959), la sede del Parlamento del Bangladesh a Dacca (1962), il centro congressi a Venezia (1969) e la Sinagoga Hurva di Gerusalemme (1968).
Numerosi i riconoscimenti tra cui si possono citare la medaglia d'oro dell'American Institute of Architects (1971) e la Royal Gold Medal (1972).
Ma un passaggio molto importante della sua vita, e soprattutto nella sua formazione di architetto, fu probabilmente il viaggio che fece tra il 1950 e il 1951 nel Mediterraneo, e il suo soggiorno all'American Academy di Roma, quando Kahn iniziò un nuovo corso alla sua vita professionale. Scrive al suo studio il 6 dicembre 1950:
Tra il 1951 e il 1953 Kahn si occupò dell'ampliamento della galleria d'arte della Yale University, opera che illustrò il nuovo pensiero dell'architetto. Dalla configurazione triangolare della scala pubblica all'interno di un vano cilindrico fino alle casseforme di metallo tetraedriche per gettare i solai di calcestruzzo, la struttura consisteva in forme geometriche pure. L'edificio era il prodotto del soggiorno di Kahn a Roma e del suo studio dell'antichità in Europa. Complessivamente questi aspetti indicavano un cambiamento fondamentale nella sua ideologia e nella sua pratica della disciplina, che ne fece un esponente di primo piano dell'architettura moderna americana.
Contemporaneamente all'ampliamento della Yale University Art Gallery, Kahn progettò la City Tower per il Tomorrow's City Hall (1952-1957), in collaborazione con la socia Anne Tyng. Rimasto sulla carta, l'edificio illustra chiaramente la visione dell'architetto, disposto ad abbandonare l'International Style per una nuova architettura moderna, contestuale e critica. Questo grattacielo presenta numerosi aspetti della nuova visione di Kahn, in particolare l'approccio seriale risultante in caratteristiche macrostrutturali. Il progetto si può intendere come un ponte "ideologico" tra il pensiero avanguardista di Buckminster Fuller degli anni trenta e i movimenti di avanguardia degli anni sessanta in Europa (Archigram) e in Giappone (metabolism), dove i concetti di molteplicità e monumentalità si tradussero in macrostrutture che criticavano e sviluppavano il principio modernista secondo cui "la forma segue la funzione".
Il senso dello storicismo di Kahn è legato alla vocazione monumentale. L'interesse verso la massa del muro e la forza della materia lo rese lontano dai suoi contemporanei, come i funzionalisti che parlavano in termini di leggerezza, trasparenza, movimento e bandirono termini come robustezza e forza, sinonimi di regimi passati. Per i venticinque anni successivi, Kahn progettò e costruì quanto aveva visto in quel periodo di soggiorno nei luoghi di antiche civiltà.
Gli schizzi che fece di rovine egiziane, greche e romane varranno una vita d'architetto; la forza spettrale delle ombre proiettate sui volumi ciechi, il buio assoluto che riempie i vani dei livelli inferiori, il cielo scrutato attraverso le aperture di quelli superiori sono vissute come un'esperienza architettonica.
Le caratteristiche di serialità (la reiterazione delle masse) e monumentalità vennero a contraddistinguere in misura crescente l'opera successiva di Kahn, concretizzandosi in edifici dalle solenni forme euclidee.
Un ritorno al "primitivo", all'interesse per le piramidi, per i dolmen, per le colonne dei templi greci, per le opere romane; Kahn non cercava l'originalità o l'impiego di nuovi materiali, bensì si sforzava di esprimere la pesantezza come legge della natura per meglio modulare lo spazio e la luce con una struttura perenne. Sia le costruzioni a padiglione che delimitano il cortile del Salk Institute for Biological Studies, sia l'effetto semplice e ritmico della First Unitarian Church and School che ricorda le rovine dell'antica Roma o della simmetria monolitica del parlamento di Dacca, contribuiscono a conferire agli edifici di Kahn maggiore spiritualità.
Molti dei suoi progetti, soprattutto quelli in Pakistan e Bangladesh, evocano un senso di atemporalità. La massa ipergeometrica di questi progetti sfidava le dimensioni architettoniche normative, con vaste aperture circolari o triangolari che bucavano superfici più ampie. A un esame più attento, risultava che queste forme derivavano il loro lessico formale dall'essere realizzate con materiali semplici, come mattoni o calcestruzzo.
Gli edifici appaiono per quello che sono, non vengono rivestiti in alcun modo, per Kahn una struttura deve rappresentare in maniera chiara il sistema d'assemblaggio di ogni pezzo (a volte evidenziando con marmo i segni delle casseforme), confermare ogni caratteristica e ruolo dei singoli elementi, portanti o secondari.
Il genio di Kahn rappresenta un'autentica rarità nella teoria e pratica dell'architettura. La sua visione, le sfide che si era posto, la sua perseveranza sono espresse al meglio nella conclusione del suo saggio del 1944 Monumentality, nel quale illustra gli ideali che avrebbe conseguito trent'anni dopo:
Durante la sua vita Kahn ebbe tre figli da tre donne diverse, con la prima delle quali rimase sposato fino alla morte. Nel 1930 sposò Esther Virginia Israeli; la figlia avuta da lei, Sue Ann, nacque nel 1940. Nei primi anni '50 l'architetto intrecciò una relazione con la più importante collaboratrice del suo studio, Anne Griswold Tyng, la cui influenza su Kahn si riscontra in molti progetti, dall'ampliamento della Yale University al Jewish Community Center (1959) di Trenton, New Jersey. La loro figlia, Alexandra Tyng, nacque nel 1954. Anne iniziò a lavorare per Kahn nel 1945, quando era socio di Stonorov. Anne rivela che nel 1960 il loro rapporto divenne "platonico", lasciando intendere che Kahn era già legato ad un'altra donna. La nuova donna era un'altra progettista di talento del suo studio, Harriet Pattinson, che lavorava su un altro piano. Pattinson ebbe un ruolo fondamentale nella progettazione del Kimbell Art Museum (1972) di Fort Worth in Texas; anche da questa donna Kahn ebbe un figlio Nathaniel, nato nel 1963.
Tyng e Pattiinson rimasero entrambe socie dello studio una volta chiusa la relazione con Kahn. La vita dell'architetto ruotava intorno a tre famiglie; questa sua esistenza frammentata assunse una dimensione ironica al momento della sua morte avvenuta nel 1974, quando fu stroncato da un infarto nella toilette degli uomini alla Pennsylvania Station di New York al ritorno da Ahmedabad per una supervisione del cantiere dell'Istituto Indiano di Amministrazione che veniva realizzando insieme al parlamento di Dacca. Aveva con sé soltanto il passaporto, nel quale però aveva cancellato l'indirizzo, così non poté essere identificato per tre giorni, finché il suo studio non riuscì a ricostruire i suoi ultimi spostamenti. Al funerale fu la prima volta che i suoi figli si trovarono tutti riuniti, ma sarebbero passati venticinque anni prima che si incontrassero di nuovo per raccontarsi i ricordi d'infanzia legati al padre, in vista del film intitolato My Architect (2003) che il figlio Nathaniel si accingeva a girare.
Per pochi altri architetti si può parlare propriamente di ricerca, ma nell'opera di Louis Kahn l'attività teorica, quella didattica e quella professionale si fondono in un risultato unitario. In sintesi, il suo contributo si articola secondo due punti.
Innanzitutto Kahn configurò, secondo una consuetudine comunemente accettata, il primo superamento delle teorie del Movimento Moderno, sebbene egli sia stato un architetto che operò nel solco del movimento stesso, quindi lontano dall'approccio storicista antimoderno. Il principio fondamentale del Movimento Moderno, espresso dal noto slogan "la forma segue la funzione", viene rovesciato: in Kahn è la funzione che prende corpo all'interno di una forma, che è in primo luogo lo specchio dell'"ordine". In altre parole Kahn sembra postulare una forma generale, che si concretizza con uno schema planimetrico razionale, e utilizzarla per soddisfare una necessità d'uso. Tale processo è ben chiarito dai famosi schizzi per la First Unitarian Church.
Altra questione è l'attitudine, si potrebbe definire, maieutica che Kahn pratica sia come pedagogo che come artista. Egli non si stanca di porre domande sull'essenza delle cose, ne ricerca l'origine, il fondamento, e crede fermamente che in questo lavoro risieda la più autentica fonte di ispirazione. L'architettura sorge dal porsi domande su cosa è l'architettura, secondo un moto perpetuo. In questo senso egli dichiara:
In definitiva se Kahn è lontano da un approccio mistico, quale quello dell'architettura espressionista, la sua opera rappresenta una risposta ad una necessità di una nuova spiritualità.
Le opere di Louis Kahn hanno significativamente influenzato l'International Style; conosciuto per la sua capacità di creare architetture monumentali e per la sua sensibilità, quasi "poetica", nello studio degli spazi, infuse tutti i suoi progetti con il suo profondo personale coinvolgimento. Isamu Noguchi lo ha definito "un filosofo tra gli architetti". I suoi lavori si rivelarono spesso tecnicamente innovativi e altamente raffinati.
Kahn si interessò notevolmente degli "spazi servi", cioè degli ambienti che hanno un ruolo di supporto al resto delle strutture, come scale, corridoi, oltre ai servizi igienici e ogni altro spazio che ha "funzioni tecniche", come cantine e ripostigli. Tra i materiali da lui utilizzati maggiormente, vi erano mattoni rustici e il cemento scoperto, in contrapposizione a superfici altamente raffinate come il travertino. Oltre alla sua influenza sugli architetti contemporanei, come Muzharul Islam e Tadao Andō, alcune sue opere, in particolare il City Tower Project di Philadelphia, ispirarono i maggiori esponenti dell'architettura high-tech della seconda metà del XX secolo, come Renzo Piano, Richard Rogers e Norman Foster. Tra i suoi apprendisti e collaboratori vi sono stati Muzharul Islam, Moshe Safdie, Robert Venturi e Jack Diamond.
1955-57 Edificio per il Trenton Bath House, 999 Lower Ferry Road, Ewing, New Jersey
1956 – Wharton Esherick Studio, 1520 Horseshoe Trail, Malvern, Pennsylvania (progettato con Wharton Esherick)
1957/62 – Fred E. and Elaine Cox Clever House, 417 Sherry Way, Cherry Hill (New Jersey)
1958/62 – Tribune Review Publishing Company Building, 622 Cabin Hill Drive, Greensburg, Pennsylvania.
1959/61 – Esherick House, 204 Sunrise Lane, Chestnut Hill, Filadelfia, Pennsylvania.
1959/65 - Salk Institute for Biological Studies, La Jolla (San Diego), California.
1960/65 – Dormitori Erdman Hall Dormitories, Bryn Mawr College, Morris Avenue, Bryn Mawr, Pennsylvania.
1961/75 – Point Counterpoint II, chiatta usata dalla American Wind Symphony Orchestra.
1965/72 - Biblioteca e Mensa della Phillips Exeter Academy, Exeter, New Hampshire.
1973 - Franklin Delano Roosevelt Memorial (Franklin D. Roosevelt Four Freedoms Park), Roosevelt Island, New York (realizzato 2010-2012)
1979/81 – Libreria Flora Lamson Hewlett della Graduate Theological Union, Berkeley, California.
Louis Kahn non lasciò testi compiuti ma un ampio inventario di articoli e interviste. Qui di seguito alcuni titoli:
Louis Kahn, idea e immagine, a cura di Christian Norberg-Schulz, Roma, Officina, 1980.
Architettura è. Louis I. Kahn, gli scritti, a cura di Maria Bonaiti, Milano, Electa, 2002.
Louis I. Kahn. L'uomo, il maestro. Testo inglese a fronte, a cura di Alessandra Latour, Roma, Kappa, 1986.In inglese
Urs Büttiker, Louis I. Kahn: Licht und Raum - Light and Space, Basel, Birkhäuser, 1993.
Alexandra Tyng, Beginnings: Louis I. Kahn's Philosophy of architecture, New York, John Wiley & Sons, 1984.
David B. Brownlee, David De Long, Louis I. Kahn. In The Realm Of Architecture, Milano, Rizzoli, 1995, ISBN non esistente.
 Patricia Cummings Loud, Louis I. Kahn. I musei, Electa, Milano, 1991, ISBN 978-88-435-3572-9.
 Rosario Di Petta, Louis Isidore Kahn. La misura dell'eterno, Roma, Aracne, 2010, ISBN 978-88-548-3307-4.
 Gioia Gattamorta, Luca Rivalta, Andrea Savio, Louis I. Kahn. Itinerari, Roma, Officina, 1996, ISBN non esistente.
 Romaldo Giurgola, Jaimini Mehta, Louis I. Kahn, Bologna, Zanichelli, 1981, ISBN 88-08-03108-X.
 Peter Gössel, Gabriele Leuthäuser, Architettura del XX secolo, Colonia, Taschen, 2008, ISBN 978-3-8365-0914-5.
(EN) Jan Hochstim, introduzione di Vincent Scully, The Painting and Sketches of Louis I. Kahn, New York, Rizzoli, 1991, ISBN 0-8478-1381-9.
 Alessandra Latour, Louis I. Kahn, l’uomo, il maestro, Roma, Edizioni Kappa, 1986, ISBN non esistente.
(EN) Robert McCarter, Louis I. Kahn, Londra, Phaidon, 2005, ISBN 0-7148-4045-9.
Michael Merrill: Louis Kahn: Drawing to Find Out. Lars Müller Publishers, Zürich 2010. ISBN 978-3-03-778221-7
Michael Merrill: Louis Kahn: On the Thoughful Making of Spaces. Lars Müller Publishers, Zürich 2010. ISBN 978-3-03778-220-0
(DE)  Michael Merrill: Das Franklin D. Roosevelt Memorial von Louis Kahn. In: Bauwelt, 2012/17, pp. 6–10.
(DE)  Luigi Monzo: Der Park der vier Freiheiten. In: STEIN : Zeitschrift für Naturstein, 131.2014/5 (Maggio), pp. 14–18.
 Christian Norberg Schulz, Louis Kahn. Idea e Immagine, Roma, Officina Edizioni, 1980, ISBN 84-85434-14-5.
(EN) Heinz Ronner, Sharad Jhaveri, Louis I. Kahn Complete Work 1935-1974, Basilea, Boston, Birkhäuser, 1976, ISBN non esistente.
 Joseph Rosa, Louis I. Kahn, 1901-1974. Spazio illuminato, Colonia, Taschen Verlag, 2007, ISBN 978-3-8228-2679-9.
 Vincent Scully, Louis I. Kahn, Milano, Il Saggiatore, 1963, ISBN non esistente.
Nathaniel Kahn, My architect. Alla ricerca di Louis Kahn, DVD, con libro, Milano, Feltrinelli, 2005.
In italianosito del icar del Politecnico di Bari Archiviato il 25 gennaio 2006 in Internet Archive. con schede e disegni dei singoli edifici
Pompei, Roma e l'Antico: Louis I. Kahn e l'inesauribile “fonte” di Maria BonaitiIn inglese l'archivio Louis Kahn dell'Università della Pennsylvania, su design.upenn.edu. URL consultato il 14 gennaio 2006 (archiviato dall'url originale il 28 ottobre 2006).
(DE, EN, ES, FR, IT) Louis Kahn, in International Architecture Database, Berlino, archINFORM.
 pagina monografica del sito Vitruvio, su vitruvio.ch. URL consultato il 17 gennaio 2006 (archiviato dall'url originale il 4 ottobre 2006).
sito relativo al film My Architect dedicato all'architetto e girato da suo figlio Nathaniel Kahn
 una collezione di fotografie di vari edifici di Louis Kahn, su naquib.com. URL consultato il 14 gennaio 2006 (archiviato dall'url originale il 24 novembre 2005).
Louny è una città della Repubblica Ceca, capoluogo del distretto omonimo, nella regione di Ústí nad Labem.

Love the Clairvoyant è un cortometraggio muto del 1914 diretto da Maurice Costello e Robert Gaillord
Distribuito dalla General Film Company, il film - un cortometraggio in una bobina - uscì nelle sale cinematografiche statunitensi il 20 luglio 1914. In Danimarca fu distribuito il 15 maggio 1915 con il titolo Costellos Kone.

Lucchini RS S.p.A. (ex Lucchini Sidermeccanica S.p.A. e dove l'acronimo "RS" sta per Rolling Stock, cioè materiale rotabile) è una società italiana, di proprietà della famiglia Lucchini (attraverso la holding Sinpar S.p.A.) e separatasi nel luglio 2007 dal resto del Gruppo Lucchini, rimasto di proprietà del gruppo russo Severstal.
L'Azienda è specializzata nella produzione di materiale rotabile per treni, tram e metro (ruote, cerchioni e assili ferroviari e sale montate complete). Inoltre è attiva anche nella produzione di forgiati, getti, acciai per utensili e lingotti da forgia.
La sede della società è a Brescia, ma lo stabilimento produttivo è a Lovere (Bergamo) dove è presente tutto il processo produttivo dell'acciaio: acciaieria, fucinatura, fonderia, meccanica rodeggi e meccanica pesante.
Zhibo Lucchini (Taiyuan, Cina)Nel 2007 la Lucchini RS si è unita in una joint venture con la cinese Zhibo Transport Equipment per costruire il più grande impianto al mondo di manutenzione per le sale montate destinate ad equipaggiare i treni ad alta velocità cinesi. La rete cinese di treni ad alta velocità è la maggiore per lunghezza delle linee (circa 7.500 km alla fine del 2010), velocità operativa dei treni (record mondiale di velocità per un treno di serie il 4 dicembre 2010, 486.1 km/h ottenuti dal treno CSR Sifang CRH380A), numero di treni in esercizio (circa 450 unità a fine 2010) e velocità di espansione.
Lucchini India è una società nata nel Maggio 2010 in Joint Venture maggioritaria (55%) con la società Bharat Connect Ltd della famiglia indiana Kanoria. Nel gennaio 2012 Lucchini RS ha acquistato la quota del 45% detenuta dal socio indiano.
Nel dicembre 2010, Lucchini RS ha allacciato alla rete elettrica un impianto fotovoltaico a tetto da circa 1 MWp, in grado di produrre circa 1,2 milioni di KWh all'anno. Tale impianto a tetto rappresenta al momento dell'allacciamento una delle realizzazioni italiane di maggiori dimensioni.
Nel 2013 Lucchini RS, ha siglato un accordo con Italcertifer - società di certificazione del Gruppo FS - con il quale le assegna il ruolo di fornitore esclusivo per l'Italia delle attività di test, verifica e certificazione di componenti ferroviari. Nella Convenzione, è anche previsto che Italcertifer possa avere il ruolo di fornitore privilegiato per l'estero con la possibilità di estendere la collaborazione anche con le controllate europee del Gruppo industriale di Lovere.
Per espandere il proprio network nella zona tedescofona dell'Europa il gruppo Lucchini, insieme all'austriaca SMW Metallverarbeitung GmbH, costituisce una nuova società denominata Lucchini Central Europe GmbH, detenendone il 75% delle quote. L'amministratore delegato è Manfred Zorn, già CEO di SMW. La nuova joint venture si rivolge al mercato tedesco, austriaco e svizzero.
Il 27 giugno 2014 Lucchini RS acquisisce dal Tribunale di Liegi uno stabilimento per la produzione di materiale ferroviario, costituendo una nuova società chiamata LBX ed espandendo il proprio network nella zona francofona dell'Europa.
Il 3 settembre 2014 viene reso noto che la Lucchini RS ha siglato un accordo preliminare con l'obiettivo, entro la fine dell'anno, di acquisire il 49% di Mamé Group SpA, società produttrice di componenti forgiati in acciaio con sede a Cividate Camuno (Brescia). L'accordo siglato dal gruppo guidato da Giuseppe Lucchini prevede inoltre un'opzione per acquisire la maggioranza della società camuna entro il 2017.
Il 10 giugno 2015 Antonio Mamé e Giuseppe Lucchini, rispettivamente presidenti di Mamé Group SpA e Lucchini RS SpA firmano l'accordo definitivo relativo all'acquisizione da parte di Lucchini RS di una partecipazione del 75% in una società di nuova costituzione (Lucchini Mamé Forge S.p.A.) che nasce dall'apporto dei rami aziendali delle società operative controllate da Mamé Group Spa. Il presidente è Antonio Mamé, mentre l'amministratore delegato è Giuseppe Moschini.
L'accordo iniziale prevedeva un'acquisizione da parte di Lucchini RS del 49% che si sarebbe trasformato nell'arco di qualche anno in una maggioranza assoluta; per ragioni inerenti alla costruzione societaria necessaria è stato ritenuto più idoneo ed utile un assetto diverso che saltasse la fase intermedia.
Il 1 marzo 2017 Lucchini RS acquisisce Euras, ramo di Acciai Brianza, dando vita a Lucchini Tool Steel, impegnata nella lavorazione e commercializzazione di acciai per utensili.
La nuova acquisizione si inserisce nella strategia industriale di Lucchini RS che prevede un piano di consolidamento e rafforzamento della “Divisione forgiati e fusi” avviata dopo l’acquisizione di Lucchini Mamé Forge.

Lucio Battisti (Poggio Bustone, 5 marzo 1943 – Milano, 9 settembre 1998) è stato un cantante, compositore, arrangiatore e produttore discografico italiano.
Tra i più grandi, influenti e innovativi cantanti e musicisti italiani di sempre, è considerato una delle massime personalità nella storia della musica italiana sia come compositore e interprete dei suoi brani, sia come compositore per altri artisti. In tutta la sua carriera ha venduto oltre 25 milioni di dischi.Abile chitarrista e perfezionista, noto anche per l'attenzione ai dettagli e la cura quasi maniacale che dedicava agli arrangiamenti e agli accordi. La sua produzione ha impresso una svolta decisiva al pop/rock italiano: da un punto di vista strettamente musicale, Lucio Battisti ha rivoluzionato e personalizzato in ogni senso la forma della canzone tradizionale e melodica, spesso combinandola con sonorità e ritmi tipici di svariati generi, riuscendo costantemente a rinnovarsi e ad addentrarsi con versatilità ed eclettismo nel rhythm and blues, prog rock, elettropop, latina, arrivando a toccare anche la new wave, la disco music, il folk, il soul, il beat e altro ancora.Grazie all'armoniosa integrazione della sua musica con i testi scritti da Mogol, a tratti ermetici, Battisti ha segnato un'epoca della cultura musicale e del costume italiani, interpretando in stile poetico temi ritenuti esauriti o difficilmente rinnovabili, come il coinvolgimento sentimentale e gli avvenimenti della vita quotidiana; ha saputo esplorare argomenti del tutto nuovi e inusuali, a volte controversi, spingendosi fino al limite della sperimentazione pura nel successivo periodo di collaborazione con Pasquale Panella, caratterizzato da strutture musicali originali e disarticolate e da un rapporto col testo spinto ai limiti del non sense.Per queste ragioni, Battisti è oggi legittimato quale vero e proprio genio della musica nonché punto di riferimento per il panorama musicale italiano; la sua popolarità sembra aumentare gradualmente anche fuori dai confini nazionali, merito anche di alcuni album e singoli pubblicati in spagnolo, inglese, tedesco e francese, cantati e arrangiati da Battisti stesso.
Talvolta criticato per le sue doti vocali, Battisti è stato anche una figura schiva e riservata: durante la sua carriera è apparso sporadicamente in pubblico e si è prestato alla stampa con sempre minor frequenza fino a quando ha deciso di ritirarsi completamente dalla scena, non apparendo più neanche nelle copertine dei suoi album.
Lucio Battisti nacque a Poggio Bustone (RI) alle 13.30 del 5 marzo 1943 (un giorno dopo rispetto al collega Lucio Dalla), nella casa di via Roma 40, secondo figlio di Alfiero, impiegato al dazio (1913 - 2008) e Dea Battisti, casalinga (18 aprile 1917 - 12 maggio 1983). La famiglia era completata dalla sorella Albarita (1946 - 2003), mentre il primogenito, anch'egli di nome Lucio (6 marzo 1940 - 26 maggio 1942), era morto a soli 2 anni di età.
Nel 1947 la sua famiglia si trasferì nella frazione Vasche del comune di Castel Sant'Angelo, sempre in provincia di Rieti, e nel 1950 a Roma in Piazzale Prenestino 35. A seguito della promozione in terza media, o forse della licenza media, il giovane Battisti chiese in regalo ai genitori una chitarra. L'interesse per lo strumento fu dovuto anche all'influenza di due ragazzi che abitavano nel suo condominio, dai quali aveva sentito suonare i primi brani stranieri di rock and roll giunti in Italia. Secondo i vari racconti delle primissime esperienze musicali di Battisti (spesso poco attendibili e misti a leggende), a impartirgli le prime lezioni di chitarra fu l'elettricista di Poggio Bustone, Silvio Di Carlo; quello che è sicuro, in ogni caso, è che l'approccio principale fu quello di autodidatta. Vari sono gli artisti musicali che Battisti apprezzava: Ray Charles, Otis Redding (e la musica nera in generale), i Beatles, Donovan e Bob Dylan sono tra quelli che lo hanno maggiormente ispirato nella sua formazione. A circa 20 anni entrò a far parte come chitarrista nel gruppo "Gli Svitati", capeggiati dal pianista e cantante Leo Sanfelice.
L'interesse per la chitarra, dopo il periodo iniziale, andò via via scemando, ma ci fu un notevole ritorno di fiamma nel 1961. Questa passione lo portò a trascurare gli studi (che sosteneva presso l'Istituto Tecnico Industriale Galileo Galilei), suscitando la rabbia del padre Alfiero che, secondo la leggenda, arrivò a sfasciargli la chitarra in testa. Indipendentemente dalla veridicità del fatto, Alfiero minacciò il figlio di non firmargli l'esenzione dalla leva militare (cui Lucio aveva diritto in quanto figlio di un invalido di guerra) se non si fosse diplomato; il giovane Battisti si impegnò a conseguire il diploma alla condizione che il padre firmasse l'esenzione e gli concedesse i due anni allora previsti per il servizio militare per provare a guadagnarsi da vivere con la musica. Il patto fu accettato, e nel luglio del 1962 Battisti si diplomò perito elettrotecnico.
Il periodo di gavetta di Battisti ebbe inizio nell'autunno del 1962, quando cominciò a suonare a Napoli con I Mattatori; la solitudine e la mancanza di soldi, sullo spirare dell'anno, lo portarono tuttavia alla decisione di tornare a casa. Successivamente, fece parte de I Satiri, gruppo romano che accompagnava Enrico Pianori, e che spesso suonava a Roma nel night Cabala. Nello stesso locale suonavano I Campioni, un gruppo ben più famoso che, dopo l'abbandono di Bruno De Filippi, era alla ricerca di un chitarrista. Una prima offerta fu fatta ad Alberto Radius, che però rifiutò, così il leader della band Roby Matano decise di offrire il ruolo a Battisti, che accettò entusiasticamente. Si trasferì quindi a Milano, principale zona di attività dei Campioni, e gravitò nell'ambiente che ruotava attorno al club Santa Tecla, allora tempio del jazz e della nascente musica rock italiana.
Battisti vivrà tutto il resto della sua vita in Lombardia: a Milano (tornando ogni tanto a Rieti) prima nel quartiere popolare del Giambellino, poi nella zona di Città Studi (in una villetta in Largo Rio de Janeiro), per trasferirsi dal 1973 fino alla sua morte in una villa nel residence "Il Dosso di Coroldo" a Molteno (in Provincia di Como all'epoca, ora di Lecco) in Brianza.
All'inizio del 1964, I Campioni partirono per un tour in Germania e nei Paesi Bassi, dove tra l'altro ebbero la possibilità di ascoltare alla radio musica che in Italia non veniva trasmessa.
Fu proprio Matano, che ha più volte rivendicato una sorta di "primogenitura" nella scoperta del talento di Battisti, a spronarlo a scrivere canzoni. Ne nacquero alcuni pezzi, come Se rimani con me, i cui testi erano stati scritti da Matano (ma depositati a nome di Battisti, perché l'amico non era iscritto alla SIAE), che rimasero perlopiù sconosciuti o addirittura mai pubblicati. Alcuni di questi pezzi furono successivamente rimaneggiati da Battisti sulla base di nuovi testi di Mogol, come Non chiederò la carità, che diverrà Mi ritorni in mente.
Il 14 febbraio del 1965, Battisti riesce ad avere un appuntamento con il discografico Franco Crepax: durante il provino, viene notato da Christine Leroux, un'editrice musicale di origine francese giunta a Milano negli anni sessanta, contitolare delle edizioni El & Chris. Cacciatrice di talenti per la casa discografica Ricordi, la Leroux fu una delle prime a credere nel talento di Battisti, e fu lei a procurargli un appuntamento con il paroliere Giulio Rapetti, in arte Mogol.
Riguardo a questo primo incontro con Battisti, Mogol ha raccontato di non essere rimasto particolarmente impressionato dalle canzoni che il giovane musicista gli aveva proposto, ma di aver comunque deciso di collaborare con lui per la sua umiltà nell'ammettere i propri limiti e la voglia di fare e di migliorarsi.
Nel 1966, fu lo stesso Mogol a insistere con Battisti, scettico egli stesso circa le proprie doti vocali, perché cantasse in prima persona le sue canzoni, anziché limitarsi ad affidarle ad altri artisti. Mogol dovette superare non poche resistenze presso la Ricordi, la loro casa discografica, ma alla fine, minacciando di dare le dimissioni, l'ebbe vinta.
Battisti esordì come solista nel febbraio 1966 con il brano Adesso sì, composto e presentato al Festival di Sanremo 1966 dall'esordiente Sergio Endrigo e la cui cover è contenuta nella raccolta Sanremo '66 della Dischi Ricordi. Seguì il primo 45 giri Dolce di giorno/Per una lira, con modestissimi risultati di vendite. Le due canzoni vennero poi portate al successo rispettivamente dai Dik Dik e dai Ribelli capitanati da Demetrio Stratos. Nel circuito degli "addetti ai lavori", Per una lira si fece notare come brano fortemente innovativo nel testo e nella scrittura musicale.
Nel 1967, Mogol e Battisti sono gli autori del brano 29 settembre che, interpretato dagli Equipe 84 e più volte trasmesso nel programma radiofonico Bandiera gialla, si classificò al primo posto nella hit parade. Sempre nel 1967, sono ancora una volta autori di un altro brano interpretato e portato al successo dagli Equipe 84, Nel cuore, nell'anima; per l'ex Camaleonte Riki Maiocchi poi scrissero la celebre Uno in più, considerata una canzone-manifesto della cosiddetta linea verde, con cui Mogol, lavorando con giovani cantanti e autori, come Battisti, intendeva perseguire un rinnovamento della tradizione musicale italiana. Per quanto riguarda la carriera da solista, Battisti produsse il suo secondo singolo, Luisa Rossi/Era, che conteneva un rhythm and blues e una canzone dalle atmosfere quasi medioevali, ma non riscosse grande successo. Ancora nel 1967, Battisti scrisse Non prego per me per Mino Reitano e suonò la chitarra in La ballata di Pickwick, sigla iniziale e finale dello sceneggiato Il Circolo Pickwick, mai pubblicata su disco; la canzone è cantata da Gigi Proietti.
Nel 1968 pubblica il singolo Prigioniero del mondo/Balla Linda. Prigioniero del mondo, una canzone scritta da Carlo Donida con testo di Mogol, che doveva essere originariamente interpretata da Gianni Morandi, fu presentata con scarso successo alla manifestazione Un disco per l'estate 1968. Di questa canzone esiste anche un videoclip, che rappresenta tra l'altro il primo filmato in cui compare il cantante, girato su pellicola in bianco e nero a Tonezza del Cimone. Di maggiore successo è il retro, Balla Linda, una canzone melodica ma già "sperimentale" per i canoni musicali dell'epoca, nel cui testo Battisti e Mogol rifiutano la convenzione delle rime baciate.Con Balla Linda partecipò al Cantagiro 1968, classificandosi quarto ed entrò, per la prima volta con una canzone da lui interpretata, in hit parade; con una versione in inglese intitolata Bella Linda ed eseguita dai The Grass Roots, otterrà un notevole successo anche negli Stati Uniti, piazzandosi al numero 28 della classifica di Billboard.
Durante un viaggio a Londra con Mogol (che per l'occasione si incontra con Bob Dylan), Battisti viene avvicinato dai produttori dei Beatles attraverso Paul McCartney: erano pronti a investire milioni di dollari su di lui per lanciarlo nel mercato americano, ma Battisti rinunciò perché gli pareva eccessivo che i produttori si tenessero il 25%.
Dopo due partecipazioni consecutive come autore al 17° e al 18º Festival della canzone italiana rispettivamente con Non prego per me (interpretata da Mino Reitano e gli Hollies) e La farfalla impazzita (scritta per Johnny Dorelli e Paul Anka), Battisti prese parte come interprete (per la prima e unica volta in carriera) all'edizione numero 19 della rassegna con Un'avventura, un brano dalla venatura rhythm and blues interpretato in coppia con Wilson Pickett, esponente di punta di tale genere musicale.
La partecipazione a Sanremo aumentò di molto la sua popolarità, ma lo espose anche a critiche di vario genere: Alfonso Madeo, sul Corriere della Sera, definì l'interpretazione di Battisti «impacciata», Natalia Aspesi, sul Giorno, criticò duramente la sua voce, parlando di «chiodi che gli stridono in gola», mentre Paolo Panelli, sul Messaggero, ironizzò sulla sua capigliatura anticonformista e «selvaggia», equiparandolo a Pierino Porcospino e ad Attila, re degli Unni.
In concomitanza con la partecipazione al Festival, il 31 gennaio 1969 pubblicò il singolo Un'avventura/Non è Francesca.
Il 4 marzo successivo uscì il suo primo album, intitolato Lucio Battisti, che è una raccolta di brani già pubblicati nei precedenti singoli, più sei brani già editi nelle versioni di altri gruppi e cantanti, qui interpretati da Battisti; il 28 marzo pubblica il secondo singolo dell'anno, Acqua azzurra, acqua chiara/Dieci ragazze.
In primavera, in alcune interviste, rivela il fidanzamento con Grazia Letizia Veronese, di professione segretaria di Miki Del Prete nel Clan Celentano, sua futura compagna di vita; della Veronese si era parlato poco tempo prima in alcune riviste come fidanzata di Gian Pieretti.
Il 15 aprile partecipa per la prima volta a una trasmissione televisiva, Speciale per voi di Renzo Arbore, all'epoca in onda in seconda serata sul secondo canale della Rai. Nella trasmissione viene lanciata la canzone Acqua azzurra, acqua chiara, che diventerà un tormentone estivo nell'estate 1969: con questa canzone, Battisti arriva terzo al Cantagiro 1969 con 861 voti ma vince il Festivalbar di quell'anno con 343 984 preferenze, distaccando I Camaleonti, secondi classificati, di quasi 50 000 voti.
Durante l'estate, esegue il suo primo tour, composto di 21 serate. Sempre durante il periodo estivo, Battisti fonda insieme con Mogol una casa discografica indipendente, la Numero Uno. In questo progetto vengono coinvolti la Formula 3, Bruno Lauzi, Edoardo Bennato, Adriano Pappalardo, Oscar Prudente e altri; tuttavia Battisti non può ancora passare all'etichetta per via degli obblighi contrattuali che lo legano alla Ricordi.
Il 14 ottobre pubblica il terzo singolo dell'anno, Mi ritorni in mente/7 e 40; il lato A è presentato il 19 ottobre con una sua partecipazione nel programma radiofonico Gran varietà condotto da Walter Chiari. Tra i singoli che pubblica quell'anno, questo è quello che incontra il successo maggiore: è l'11º singolo più venduto del 1969 e arriva anche al primo posto in Hit parade.
Nonostante il successo come interprete, la sua attività di autore per altri cantanti non si interrompe: sue sono canzoni di grande successo come Questo folle sentimento, dall'atmosfera vagamente psichedelica, affidata alla Formula 3; Mamma mia, affidata ai Camaleonti; infine Il paradiso della vita (una canzone scritta nel 1968 da Mogol e Battisti per La ragazza 77, ma che non ottiene alcun successo) quell'anno viene ripresa dal gruppo inglese degli Amen Corner, con il titolo (If Paradise Is) Half as Nice, raggiungendo il primo posto delle classifiche di vendita britanniche. Inoltre Patty Pravo, in un viaggio nel Regno Unito, rimane affascinata dal brano degli Amen Corner, ignorando che fosse stato scritto in origine dagli italiani Battisti e Mogol, e decide di farne una cover con il titolo di Il paradiso, rendendo la canzone popolare anche in Italia.
Sebbene sia abbastanza disponibile a rilasciare interviste ai mass media, già in questo periodo comincia a delinearsi il suo carattere: in un'intervista relativa al suo fidanzamento con Grazia Letizia Veronese, seppure in tono scherzoso, definisce i giornalisti dei «dannati curiosi», comincia a manifestare il desiderio di privacy e di non essere costantemente sotto i riflettori («Noi gente dello spettacolo non riusciamo mai a farci gli affari nostri senza che interveniate voi […] a togliere anche quel minimo di riservatezza della nostra vita privata») e la convinzione di dover essere giudicato solo per la sua musica e non per il gossip che si crea attorno al personaggio («Lucio Battisti deve essere giudicato per le canzoni che scrive e per le canzoni che canta»).
Dal 1969 e per tutti gli anni settanta, Lucio Battisti raggiunge il culmine della popolarità e del successo. I suoi album sono costantemente tra i primi posti nelle classifiche di vendita degli anni 1969, 1971, 1972, 1973, 1975, 1976, 1977, 1978 e 1980. Nel 1973, caso raro nella storia discografica italiana, riesce a conquistare il primo ed il secondo posto in classifica (con Il mio canto libero e Il nostro caro angelo), distanziando opere di respiro e successo internazionali come The Dark Side of the Moon dei Pink Floyd (3°) e Don't Shoot Me I'm Only the Piano Player di Elton John (4°).
Durante il 1970 compone Sole giallo, sole nero e Io ritorno solo per la Formula 3, Insieme e Io e te da soli per Mina, Per te per Patty Pravo, Mary oh Mary ed E penso a te per Bruno Lauzi, Io mamma, Uomini e Perché dovrei per una cantante da lui lanciata senza successo, Sara.
Sempre nello stesso anno suona la chitarra nella canzone La prima cosa bella di Nicola Di Bari, che si classifica al secondo posto al Festival di Sanremo.
Il 2 giugno partecipa per la seconda volta a Speciale per voi di Renzo Arbore. Durante il dialogo con il pubblico in sala ribadisce di non essere un cantante politicamente impegnato e ancora una volta viene criticata la sua voce, stavolta dal giornalista e conduttore Renzo Nissim; alla fine Battisti, evidentemente stanco di tutte quelle chiacchiere, tronca bruscamente il discorso dicendo al pubblico: «Sono tre ore che state a parlare e non si è concluso niente! Io propongo delle cose: vi emozionano, vi piacciono, sì o no?»Dopo aver ricevuto un coro di «sì» canta Il tempo di morire e Fiori rosa, fiori di pesco, dimostrando ancora una volta la sua avversione per le discussioni e i pettegolezzi e il desiderio di essere giudicato solo per la sua musica. L'8 giugno 1970 esce il singolo Fiori rosa fiori di pesco/Il tempo di morire, che contiene le due canzoni interpretate in anteprima a Speciale per voi.
Dal 21 giugno al 26 luglio di quell'anno, su iniziativa di Mogol, i due intraprendono un viaggio a cavallo da Milano a Roma; il viaggio sarà raccontato dallo stesso Battisti in tre articoli su TV Sorrisi e Canzoni. Appena tornato dal viaggio iniziò i preparativi per il tour che intraprenderà quell'estate con la Formula 3: dieci date eseguite tra L'altro mondo di Rimini, La Bussola di Viareggio e il locale di Gino Paoli a Sestri Levante. Sarà anche il suo ultimo tour.
Il 2 settembre Battisti vince il Festivalbar 1970 con la canzone Fiori rosa fiori di pesco. In questa occasione annuncia di avere in mente di realizzare un concept album basato sul tema dell'amore visto con angolazioni nuove.
Il 15 ottobre esce il singolo Emozioni/Anna. Nel novembre 1970 il concept album annunciato in occasione del Festivalbar, Amore e non amore, è pronto: essendo però un album piuttosto sperimentale e di difficile comprensione (la metà dei brani sono strumentali e tendenti verso il rock progressivo) la Ricordi decide di metterlo da parte e a dicembre pubblica invece un'altra raccolta, intitolata Emozioni, dove si trovano in versione stereofonica i brani tratti dai singoli già pubblicati, stavolta senza neanche un inedito. Con questa operazione commerciale da parte della Ricordi i rapporti di Battisti con la casa discografica si cominciano a incrinare.
In quel periodo si sparse la notizia di una possibile collaborazione tra Mogol-Battisti e Pete Townshend, dopo che questi rimase affascinato dall'ascolto del brano Emozioni, durante un incontro col duo avvenuto a Londra.
Ad aprile Battisti pubblica il singolo Pensieri e parole/Insieme a te sto bene. Il produttore discografico Alessandro Colombini, prima della pubblicazione, era molto scettico riguardo al singolo ed era sicuro che Pensieri e parole avrebbe decretato la fine del sodalizio Mogol-Battisti, invece il 45 giri ebbe un successo tale da essere definito da Lelio Luttazzi «regina di Hit parade».
In questo anno la stampa inizia a lamentare la calante disponibilità di Battisti a essere intervistato e fotografato, così il 27 aprile si esibisce al Circolo della stampa di Milano appositamente per i giornalisti e le loro famiglie, accompagnato da Mario Lavezzi alla chitarra e Mogol, con lo scopo di far capire che non si tratta di avversione personale contro i giornalisti ma solo della sua volontà di essere giudicato unicamente per la sua musica.Il 1º maggio 1971 partecipa alla trasmissione televisiva Teatro 10, dove canta in playback Pensieri e parole (in un video molto originale che mostra in sovrapposizione due immagini di Battisti che cantano le due parti della canzone) mentre canta dal vivo con la chitarra Eppur mi son scordato di te, canzone all'epoca affidata alla Formula 3. Sembra che Battisti, recandosi negli studi Rai a Roma, dimenticò la propria chitarra a Milano e ne acquistò all'ultimo momento una da pochi soldi alla stazione Termini; nonostante ciò la sua esibizione mandò in visibilio il pubblico, che nel finale iniziò anche a urlare.
Per l'estate Mogol aveva in progetto di ripetere un'impresa simile a quella dell'anno precedente scendendo a nuoto il fiume Po fino alla foce, ma a causa dei reumatismi di Battisti il medico sconsigliò l'impresa e il progetto sfumò. A luglio si reca a Campione d'Italia per dirigere un'orchestra di 25 elementi nell'esecuzione di 7 agosto di pomeriggio, brano proveniente dall'album Amore e non amore, che nel frattempo è "congelato" da otto mesi negli archivi della Ricordi suscitando preoccupazione in Battisti riguardo al fatto che, dopo tutto quel tempo, potesse essere già "superato" e meno moderno delle sue composizioni più recenti.
Sempre nel mese di luglio, finalmente, la Ricordi pubblica l'album Amore e non amore, accompagnato dal singolo Dio mio no/Era; il brano Dio mio no viene censurato, a causa della frase «la vedo in pigiama e lei si avvicina. Dio mio no! Cosa fai? Che cosa fai?» che conteneva dei significati erotici considerati inaccettabili. Il 31 luglio viene registrata negli studi della Rai Tutti insieme, una trasmissione televisiva musicale ideata da Mogol dove si esibiscono dal vivo molti artisti appartenenti (o comunque legati) alla Numero Uno: Lucio Battisti, Alberto Radius, i Dik Dik, i Flora Fauna Cemento, la Premiata Forneria Marconi, Lally Stott, Mia Martini, Mauro Pagani, Adriano Pappalardo, la Formula 3, Bruno Lauzi ed Edoardo Bennato. Verrà trasmessa il 23 settembre, con un ottimo esito soprattutto tra il pubblico più giovane.A settembre scade il contratto che lo legava alla Dischi Ricordi, ed è quindi libero di passare alla Numero Uno. Per ricavare il più possibile da Battisti, che in quel momento godeva di grande popolarità, la Ricordi iniziò a sfruttare al massimo il materiale inedito che, come da contratto, aveva ancora diritto a pubblicare, così il 28 ottobre mette sul mercato un'altra raccolta, Lucio Battisti Vol. 4, a discapito del nome in effetti una semi-antologia, dove i brani inediti sono appena tre, e il 24 ottobre pubblica il singolo Le tre verità/Supermarket. In Le tre verità sono evidenti gli echi internazionali, in particolare dei Led Zeppelin.
A novembre pubblica il suo primo singolo per la Numero Uno, La canzone del sole/Anche per te; per la semplicità degli accordi e l'ispirazione artistica, La canzone del sole è un classico per chi si accinge a imparare a suonare la chitarra.
Il 31 dicembre partecipa alla trasmissione televisiva Cento di queste notti, dove prima di cantare La canzone del sole accenna l'introduzione strumentale di Dio mio no.
Durante questo anno scrive Vendo casa per i Dik Dik, Eppur mi son scordato di te, Nessuno nessuno e Mi chiamo Antonio tal dei tali e lavoro ai mercati generali per la Formula 3, Amor mio e La mente torna per Mina, Amore caro amore bello e L'aquila per Bruno Lauzi, Un papavero per i Flora Fauna Cemento e La folle corsa, interpretata da Little Tony e dalla Formula 3.
Evidentemente turbata dal successo di La canzone del sole/Anche per te, la Ricordi nel marzo del 1972 compie un ulteriore tentativo commerciale pubblicando il singolo Elena no/Una. È l'ultimo brano inedito che la Ricordi ha diritto a pubblicare.
Il 23 aprile Battisti partecipa alla trasmissione televisiva Teatro 10. Presentato da Alberto Lupo, canta in anteprima I giardini di marzo (in playback) e si esibisce dal vivo in un duetto con Mina, interpretando un medley composto da Insieme, Mi ritorni in mente, Il tempo di morire, E penso a te, Io e te da soli, Eppur mi son scordato di te ed Emozioni, accompagnati da Massimo Luca alla chitarra acustica, Angel Salvador al basso, Gianni Dall'Aglio alla batteria, Gabriele Lorenzi alle tastiere e Eugenio Guarraia alla chitarra elettrica. Il duetto è ritenuto una delle esibizioni più importanti della musica pop italiana e sarà l'ultima apparizione televisiva di Battisti in Italia.
Il 24 aprile pubblica il suo primo album per la Numero Uno, Umanamente uomo: il sogno, accompagnato dal singolo I giardini di marzo/Comunque bella. L'album è il secondo più venduto del 1972.
In questo periodo inizia a rifiutarsi di posare per fotografie e rilasciare interviste e, rifiutandone una per il settimanale Sogno, dichiara di preferire l'olio di ricino alla televisione; la stampa, in risposta, inasprisce i toni: Sogno lo accusa di essere incoerente alle sue dichiarazioni (avendo appena partecipato a Teatro 10) e di aver scelto di non farsi più intervistare solo per attirare l'attenzione e farsi pubblicità; Oggi pubblica un dibattito tra musicisti e critici sul tema «Battisti è davvero un fenomeno?» in cui Riz Ortolani lo accusa di «scopiazzare», Augusto Martelli dichiara che «Battisti è un dilettante spaventoso» e «un pallone gonfiato», mentre Aldo Buonocore dichiara che «la sua voce è una lagna, uno strazio».A novembre del 1972 pubblica l'album Il mio canto libero, accompagnato dal singolo Il mio canto libero/Confusione. L'album è il più venduto del 1973 e solo nel giro iniziale di distribuzione vende 450 000 copie.Il 12 dicembre si registra la sua ultima partecipazione ad una trasmissione radiofonica, Supersonic, nella quale interpreta Comunque bella, Innocenti evasioni, La canzone del sole e Sognando e risognando; Fabrizio Zampa su Il Messaggero lo stronca scrivendo che «la sua esibizione è stata una sagra della stonatura e dell'approssimazione». Con l'ultima esibizione televisiva italiana avvenuta ad aprile dello stesso anno e l'ultimo concerto risalente all'estate del 1970, questo evento costituisce l'ultima esibizione pubblica di Battisti in Italia.
Durante il 1972 compone Il mio bambino per Iva Zanicchi, Io mamma per Sara, È ancora giorno e Segui lui per Adriano Pappalardo, Mondo blu per i Flora Fauna Cemento, Aeternum (di cui scrive il testo), Sognando e risognando e Storia di un uomo e di una donna per la Formula 3 e Prima e dopo la scatola per Alberto Radius. Non comporrà più per altri cantanti, ad eccezione di due brani nel 1976.
Il 25 marzo 1973 nasce l'unico figlio di Battisti e Grazia Letizia Veronese, di nome Luca Filippo Carlo. Le reazioni della stampa a questo evento causeranno la definitiva rottura tra Battisti e i giornalisti: il 26 marzo Sogno pubblica un articolo su un fantomatico e improbabile flirt tra Battisti e l'attrice di cinema erotico Zeudi Araya, il 27 marzo due fotografi irrompono violentemente nella stanza della clinica dove si trovava Battisti iniziando a scattare fotografie all'impazzata e costringendo Battisti a cacciarli via in malo modo, chiudendosi per oltre quattro giorni in una stanza della clinica insieme alla moglie e al figlio; in risposta a questo isolamento, Novella 2000 scrive che il cantante «ha paura anche delle ombre», tracciando un ritratto di Battisti tirchio, burbero e apatico. Nel periodo successivo la stampa non allenta la presa, anzi la ricerca dello scoop assume sempre di più l'aspetto di una caccia: il 14 maggio Novella 2000 documenta con un lungo articolo l'affissione della notifica di una grossa multa sulla porta della casa milanese di Battisti, mentre il 10 giugno TV Sorrisi e Canzoni titola in prima pagina «abbiamo stanato col teleobiettivo Lucio, figlio e moglie in un misterioso rifugio in Brianza pieno di provviste», dove Battisti stava facendo costruire una villa accanto a quella di Mogol (precisamente a Dosso di Coroldo, comune di Molteno), dove vivrà per il resto della sua vita.
Il suo distacco dalla stampa italiana e dalle esibizioni dal vivo diventa, a questo punto, totale: sul finire dell'anno, arriva infatti a rifiutare un'intervista per Enzo Biagi e una richiesta di Gianni Agnelli, che gli propone di esibirsi al Teatro Regio di Torino in uno spettacolo sponsorizzato dalla FIAT, per un compenso di 2 miliardi di lire.
A settembre pubblica l'album Il nostro caro angelo accompagnato dal singolo La collina dei ciliegi/Il nostro caro angelo. Negli arrangiamenti, per la prima volta, compaiono con una certa importanza gli strumenti elettronici mentre si riduce il peso di archi e fiati, punto fermo dei lavori realizzati negli anni precedenti. L'album vende 500 000 copie ed è il secondo album più venduto del 1973, preceduto da Il mio canto libero.
Nello stesso anno, inoltre, Battisti compare per la prima e unica volta nella locandina di un film, per la colonna sonora di La circostanza di Ermanno Olmi, nella quale compaiono canzoni precedentemente scritte da Battisti per la Formula 3.
Alla fine del 1974, ispirato da un viaggio in Sudamerica con Mogol, Battisti pubblica Anima latina: probabilmente il suo disco più ambizioso, complesso e sfaccettato, originale fusione delle sonorità latine con alcune delle modalità espressive tipiche del progressive (brani lunghi, dall'orchestrazione e strumentazione estremamente composita e stratificata; ampio uso di sintetizzatori). È un disco che, come dirà lo stesso Battisti, è votato alla valorizzazione del ritmo, reso a tratti ossessivo nelle sezioni per fiati, cori e percussioni; i testi si fanno sempre più criptici, quasi esoterici, in controtendenza col modo di scrivere di Mogol, tradizionalmente ispirato alla quotidianità; ed il canto di Battisti è soffuso e volutamente tenuto a volume basso nel mixaggio, alla pari con gli altri strumenti, tanto da essere talvolta quasi impercettibile.
Tra i brani che ottengono maggior riscontro, la stessa Anima latina, con un testo che Mogol ritenne essere il più bello da lui mai scritto; Due mondi, una frenetica ballata in crescendo a metà strada tra il genere salsa e la tradizione sudamericana, in cui duetta con la cantante monzese Mara Cubeddu; Anonimo, una canzone che parla dell'iniziazione sessuale di un fanciullo e che reca in coda una singolare citazione de I giardini di marzo; e Macchina del tempo, giustapposizione di più linee melodiche che formano il brano musicalmente più complesso dell'album, incentrato sulle estreme conseguenze dell'alienazione per sofferenza amorosa. Nonostante l'osticità della proposta (nessuna canzone è davvero rimasta nella memoria collettiva), il disco ottiene vendite eccezionali, rimanendo in classifica per 65 settimane (a tutt'oggi il record per un disco di Battisti), e "rappresentò una mutazione e una maturazione nel suo stile oltreché una svolta nel modo di fare musica in Italia".
Tra maggio e giugno del 1975 parte per un viaggio negli Stati Uniti visitando New York, San Francisco e Los Angeles, città dove lo raggiungono anche Mogol e la compagna (che sposerà un anno dopo) Grazia Letizia Veronese; l'ultima tappa, Nashville, viene eliminata in favore di una permanenza più lunga a Los Angeles. Durante questo periodo Battisti assorbe le novità musicali nello stile e nella tecnica di registrazione, in particolare le sonorità della disco music. La RCA gli propone di realizzare un album con i suoi maggiori successi cantati in inglese per conquistare il mercato statunitense, ma Battisti, contrario a utilizzare brani già pubblicati, dichiara che «è sciocco continuare a guardarsi indietro» pur confessando di essere «eccitato dall'idea di incidere un album qui». Inoltre risale a questo soggiorno la bozza di una canzone, ispirata dall'autostrada americana Interstate 5 e provvisoriamente intitolata San Diego Freeway, che sarebbe poi diventata Ancora tu.
Il 16 luglio 1975, poco dopo il suo rientro in Italia, il figlio di Battisti (Luca, che aveva all'epoca due anni e quattro mesi) sfugge per poco a un tentativo di rapimento, che la stampa dell'epoca attribuisce all'Anonima sequestri. Il piccolo Luca, che giocava in un parco pubblico della periferia di Milano, sfuggì ai rapitori solo grazie al pronto intervento della babysitter. Da questo momento in poi Battisti, la compagna e il figlio Luca iniziano a recarsi a Londra sempre più spesso, a quanto sembra anche (se non principalmente) per paura dei rapimenti.
Il 17 settembre nello studio di registrazione Il mulino di Anzano del Parco venne organizzato un incontro tra Mogol, Battisti, il direttore della rivista di controcultura Re Nudo Andrea Valcarenghi e alcuni personaggi che facevano parte dell'ambiente della rivista, tra cui Nanni Ricordi, Gianfranco Manfredi con la sua fidanzata Mirella Lisignoli e Cesare Montalbetti con la fidanzata Wanda Spinello, alla presenza del giornalista Renato Marengo. L'incontro venne organizzato per far ascoltare in anteprima le tracce del nuovo album di Battisti, discutendo la partecipazione di Battisti al Festival del proletariato giovanile di Parco Lambro del 1976, che era organizzato dalla rivista e a cui Battisti intendeva partecipare per farsi conoscere dai frequentatori del festival, particolarmente attenti al genere di musica trattato da Battisti in Anima latina ma solitamente poco interessati alla musica italiana. Durante l'incontro vennero ascoltati i brani con spiegazioni di Mogol per il testo e Battisti per le scelte musicali; sul brano Io ti venderei, però, Mirella Lisignoli e Wanda Spinello sollevarono una polemica sul maschilismo del testo che Mogol non condivideva; tuttavia sul momento non ci fu un vero scontro, tanto che a seguito dell'incontro Mogol organizzò una partita di calcio. La collaborazione sfumò definitivamente quando, il 12 dicembre, Marengo pubblicò un articolo su Nuovo Sound nel quale criticò l'esasperato atteggiamento femminista delle fidanzate di Montalbetti e Manfredi asserendo che «il femminismo serio è un'altra cosa, per fortuna» suscitando l'ira di Manfredi e degli altri organizzatori di Re Nudo.
A settembre realizza due filmati con la regia di Ruggero Miti e Cesare Montalbetti in cui canta Ancora tu e La compagnia: secondo il giornalista e autore televisivo Michele Bovi si tratta del primo videoclip italiano, che anticipa di circa 2 mesi anche quello di Bohemian Rhapsody dei Queen.
Nel gennaio 1976, quando i brani del nuovo album sono pronti, cede Un uomo che ti ama a Bruno Lauzi e Io ti venderei a Patty Pravo; Ancora tu fu offerta a Mina, ma la cantante la rifiutò. A febbraio il nuovo album, influenzato dai ritmi della disco music e intitolato Lucio Battisti, la batteria, il contrabbasso, eccetera viene pubblicato, accompagnato dal singolo Ancora tu/Dove arriva quel cespuglio. L'album, che vede la presenza di Ivan Graziani alla chitarra (già amico di vecchia data di Battisti), vende circa 500 000 copie ed è il 3º album più venduto del 1976.Il 3 settembre 1976 si sposa in matrimonio civile con Grazia Letizia Veronese.
In questo periodo accoglie la proposta fattagli dalla RCA l'anno precedente e inizia a lavorare ad un album in lingua inglese sulla base dei nuovi brani che stava componendo per il suo prossimo album. Alla traduzione dei testi lavora Marva Jan Marrow, una cantautrice statunitense immigrata in Italia dove faceva parte già da tempo della Numero Uno. Realizzati i provini, si reca con la Marrow in California per la realizzazione del disco e il 4 ottobre iniziano le sessioni di registrazione. Alla fine del lavoro, dopo circa nove mesi, Mogol, non contento del fatto che il significato originale venisse perso e secondo Marva Jan Marrow invidioso del risultato raggiunto, decise di far riscrivere i testi da capo affidando l'incarico a Peter Powell, chiedendogli di tradurli in maniera più letterale.
L'album in italiano, realizzato sempre in California, viene pubblicato nel marzo 1977 con il titolo di Io tu noi tutti, accompagnato dal singolo Amarsi un po'/Sì, viaggiare. Il disco è il 2º album più venduto dell'anno.
L'album in inglese, intitolato Images, invece viene pubblicato ad agosto sul mercato statunitense e inglese. Contiene i brani presenti su Io tu noi tutti (tranne L'interprete di un film, Ami ancora Elisa e Questione di cellule) con l'aggiunta di La canzone del sole e Il mio canto libero. L'album, però, ottiene scarsissimo successo: tra le cause del fiasco ci furono i difetti nella pronuncia inglese di Battisti, i testi tradotti male e in maniera troppo letterale per conservare un senso in una lingua diversa e la scarsa pubblicizzazione del disco da parte della RCA. Battisti, perfettamente consapevole dell'insuccesso, dichiara: «dopo aver raggiunto certi risultati in italiano era un po' ridicolo da parte mia aspettarmi di avere immediatamente gli stessi risultati in una lingua quasi sconosciuta per me.» Per alleggerire le perdite, la RCA Italiana a settembre commercializza l'album anche in Italia, dove ottiene comunque scarso successo e si piazza al 59º posto nella classifica degli album più venduti.Nell'ottobre del 1978 Battisti pubblica l'album Una donna per amico, accompagnato dal singolo Una donna per amico/Nessun dolore. Una donna per amico fu il 4º album più venduto del 1978 e le sue vendite sono stimate tra 600 000 e 1 000 000 di copie, affermandosi come il più grande successo commerciale della carriera di Lucio Battisti.
In questo periodo si convince a realizzare anche un altro album in inglese che avrebbe dovuto essere il secondo tentativo di sfondare nel mondo anglofono dopo Images e che si sarebbe dovuto chiamare Friends o A Woman As A Friend; avrebbe dovuto contenere i brani pubblicati su Una donna per amico (tranne Maledetto gatto e Al cinema) con l'aggiunta di E penso a te e Ancora tu, ma a seguito di pareri negativi e scoraggianti da parte di discografici e collaboratori, Battisti decise di non pubblicare il disco; solo Baby It's You (Ancora tu) e Lady (Donna selvaggia donna) saranno pubblicate in un singolo nel 1979, senza particolare successo. Le registrazioni delle tracce dell'album sono ad oggi inedite (sebbene circolino da tempo su Internet).
Nel febbraio del 1980 pubblica l'album Una giornata uggiosa, accompagnato dal singolo Una giornata uggiosa/Con il nastro rosa. Fu il 5º album più venduto del 1980.Il 4 luglio 1980 (secondo alcune fonti era il 1982) avviene la sua ultima apparizione televisiva (avvenuta, si dice, per aver perso una scommessa con degli amici), nella quale canta in playback Amore mio di provincia nella trasmissione Music & Gasle della televisione svizzera di lingua tedesca. Da questo momento il silenzio di Battisti sarà totale.
A Una giornata uggiosa non seguiranno altri album con testi di Mogol. Lo scioglimento, avvenuto silenziosamente e senza litigi, fu dovuto principalmente alla divergenza artistica tra i due, tra un Mogol ancorato a un universo poetico dai ben saldi punti fermi e un Battisti perennemente impegnato a innovare, a sperimentare e a superare se stesso. La causa occasionale fu la discrepanza nata sulla ripartizione dei diritti d'autore: gli introiti infatti andavano per un quarto a Battisti e un quarto a Mogol mentre il rimanente spettava alla società editoriale, la edizioni Acqua azzurra; all'interno di essa, però, Battisti aveva una quota del 40% mentre Mogol controllava appena il 10%. Mogol non era d'accordo con tale ripartizione (più che per questioni economiche, per questione di principio) e voleva cambiare le quote azionarie della società, ma da Battisti ricevette solo il silenzio.Su questi eventi sono sorte molte leggende metropolitane: si parlò anche di banali liti di condominio per quanto riguarda la divisione di un piccolo pezzo di terreno o di un tombino in realtà, a detta di Mogol, questa questione nacque solo anni più tardi.Mentre Mogol inizierà una collaborazione con Riccardo Cocciante, per il quale continuerà a scrivere testi simili a quelli che scriveva per Battisti, secondo il suo consueto stile alato e sognatore, Battisti continuò la sua strada con Velezia (pseudonimo di Grazia Letizia Veronese) prima e con Pasquale Panella poi, soddisfacendo il suo bisogno di esplorare nuove mete, nuovi orizzonti, nuove esperienze musicali.
Dopo la fine del sodalizio con Mogol, Battisti attraversò un periodo felice e spensierato durante il quale si dedicò a hobby come il windsurf (praticato assieme all'amico Adriano Pappalardo).
Nel settembre 1982 pubblica l'album E già, lavoro che lascia spiazzato il suo pubblico: si tratta infatti di un disco decisamente diverso dai precedenti, composto di canzoni più brevi (solo un brano su 12 supera i quattro minuti di durata), su arrangiamenti completamente elettronici, dove gli unici strumenti sono i sintetizzatori mentre archi e chitarre sono totalmente assenti. I testi di E già sono scritti dalla moglie Grazia Letizia Veronese sotto lo pseudonimo Velezia; tuttavia, i numerosi spunti autobiografici presenti nei testi (come la passione per il windsurf e la gioia di fare e ascoltare musica) fanno ritenere da parte della critica che autore o almeno coautore dei medesimi sia lo stesso Battisti.
Il disco, pur conquistando il primo posto in classifica, non ebbe il riscontro di vendita dei precedenti, complici l'assoluta mancanza di promozione (alla quale Battisti era strenuamente contrario) e caratteristiche eccessivamente "avanzate" per il mercato musicale italiano, come le sonorità elettroniche, cui molti musicisti anglosassoni peraltro facevano già ampiamente ricorso.
E già, oltre che per il suo valore musicale, viene ricordato per il messaggio che Battisti volle comunicare: era avvenuto un cambiamento radicale, e nulla sarebbe più rimasto come prima.
Tra il 1982 e il 1983 collabora con Adriano Pappalardo alla realizzazione degli album Immersione e Oh! Era ora: è proprio durante la lavorazione di Oh! Era ora che conosce il paroliere romano Pasquale Panella, che aveva scritto i testi dell'album.
Nel 1984 si incontra con Lucio Dalla, che gli propone una collaborazione, ma Battisti rifiuta. A tal proposito, Dalla dichiarò: «lui ascoltava senza darmi importanza... disse che non si poteva fare, che si sentiva molto cambiato e che si stava muovendo in tutt'altra ricerca musicale.»
Nella seconda metà degli anni ottanta comincia la collaborazione tra Lucio Battisti e Pasquale Panella, l'ultima fase della carriera del musicista. In questo periodo pubblica cinque album musicalmente molto avanzati, che continuano l'esplorazione musicale iniziata con E già trattando generi musicali all'epoca emergenti nella scena musicale italiana (come la musica rap, techno); i testi di Panella sono molto diversi da quelli scritti in precedenza da Mogol: di difficile comprensione, sono densi di giochi di parole e doppi sensi. Per volere di Battisti gli album non vengono pubblicizzati in alcun modo nei mass media; saranno accolti dal pubblico con un successo via via calante e dalla critica con pareri estremamente discordi.
Nel marzo del 1986 Battisti torna sul mercato discografico con l'album Don Giovanni. Gli arrangiamenti sono meno elettronici rispetto al precedente E già e coniugano sonorità sintetiche con quelle tradizionali. La critica accoglie l'album con pareri molto contrastanti: per Francesco De Gregori «Don Giovanni è una pietra miliare. D'ora in poi dovremo tutti fare i conti con un nuovo modo di scrivere la musica», Michele Serra scrive che «Don Giovanni ridimensiona gran parte della musica leggera degli ultimi dieci anni», mentre Gianfranco Manfredi dichiara senza mezzi termini che «il disco è una palla». Don Giovanni comunque ottiene un buon successo commerciale: vende 350 000 copie e risulta essere il terzo album più venduto dell'anno.
Nel 1987 Battisti concede in via eccezionale l'utilizzo delle sue canzoni per il film Il grande Blek, diretto da Giuseppe Piccioni.Il 7 ottobre 1988 esce l'album L'apparenza. Su richiesta di Panella stesso, a partire da questo album la tecnica di scrittura dei brani viene invertita, con Panella che scrive i testi e Battisti che successivamente scrive la musica sopra; anche per questo motivo in questo album la struttura tradizionale della canzone comincia a essere utilizzata sempre meno. Con L'apparenza le vendite registrano un calo rispetto al precedente Don Giovanni: l'album è il 17º disco più venduto dell'anno, con poco più di 200 000 copie vendute.
Il 10 ottobre 1990 esce La sposa occidentale, pubblicato dalla CBS. Nonostante le 400 000 copie vendute l'album si piazzò solo al 34º posto nella classifica ebbe un discreto successo. Però in questo periodo tra il grande pubblico comincia a farsi strada un sentimento di nostalgia verso il Battisti con Mogol, più classico e immediato, rifiutando la produzione recente di Battisti. Sull'onda di questo sentimento ottengono grande successo gli Audio 2, un duo che fece dell'imitazione del Battisti prima maniera il proprio marchio. Inoltre l'ormai lunga assenza di Battisti dalle scene contribuisce a creare una vera e propria mitizzazione del personaggio, uno stato di cose ben fotografato dal singolo Battisti dei B-nario.
Il 6 ottobre 1992 pubblica Cosa succederà alla ragazza, stavolta sotto l'etichetta Columbia, nel quale esplora generi musicali nuovi come la musica rap e techno. Dal punto di vista commerciale rappresentò un ulteriore passo indietro piazzandosi al 57º posto nella classifica degli album più venduti, dove invece ottiene più successo una raccolta di vecchi brani scritti con Mogol, Le origini (al 26º posto). Per quanto riguarda la critica Mario Luzzatto Fegiz scrisse che «Cosa succederà alla ragazza è un disco senza amore, un incubo»; Alfredo Saitto parlò di «insulto al suo pubblico e alla sua stessa musica»; Fabrizio Zampa dichiarò che «ricorda le sofferenze di Fantozzi al cineclub»; al contrario, Marco Mangiarotti scrisse che «Cosa succederà alla ragazza è un altro capolavoro».
Per puro caso, nell'estate del 1993 Battisti incontra Adriano Celentano; da questo incontro nasce l'idea di realizzare un album a tre insieme a Mina che si sarebbe dovuto chiamare H2O. Celentano diede appuntamento a Battisti a casa sua per tre giorni dopo, per discutere i particolari, ma il molleggiato dimenticò l'appuntamento e da quel momento Battisti diventò irraggiungibile. Celentano riuscì a contattarlo di nuovo solo dopo circa venti giorni, quando Battisti disse di essere occupato e di non avere tempo e che avrebbe telefonato in caso avesse voluto partecipare; nonostante l'idea fosse stata approvata anche da Mina, la telefonata di Battisti non arrivò e il progetto sfumò.
Nel gennaio 1994, quando il suo nuovo disco è quasi pronto, Battisti decide di non rinnovare il contratto con la Sony. L'album, intitolato Hegel, viene pubblicato il 29 settembre di quell'anno per la Numero Uno; i testi contengono numerosi riferimenti al filosofo tedesco Georg Wilhelm Friedrich Hegel. Si piazzò al 68º posto della classifica degli album più venduti. La critica, come al solito, fu estremamente discorde nel giudicare l'album: Sandro Veronesi dichiarò che «di Hegel si può anche guardare solo le figure […] e poi dire in coro che "Mogol-Battisti però era un'altra cosa", ma esaminato poco più attentamente […] finisce di farci vedere quanto è piccina, in confronto, l'attuale musica italiana» mentre Gigio Rancilio parlò della musica di Battisti come di «uno scandalo non più accettabile». Nel periodo della pubblicazione di Hegel Panella dichiara che non scriverà più testi per Battisti, «perché si rischiava la ripetizione».
Negli anni trascorsi dall'uscita del suo ultimo disco al 1998, si parlerà con insistenza di un riavvicinamento artistico tra Battisti e Mogol, ma tali voci non troveranno mai conferma e, comunque, non si concretizzeranno.
Nell'autunno del 1996, data la regolarità biennale seguita a partire da Don Giovanni, molti si aspettavano la pubblicazione di un nuovo album da parte di Battisti, ma così non fu, e da quel momento cominciarono a circolare voci sull'esistenza di un fantomatico nuovo album, che non sarebbe stato ancora pubblicato a causa delle difficoltà da parte di Battisti nel trovare un accordo con le case discografiche, che non avevano accettato le sue richieste, troppo alte in rapporto al calo delle vendite degli ultimi album.
Il 27 febbraio 1997 viene scoperto l'asteroide "9115 Battisti", intitolato in onore del musicista.
Durante l'estate del 1997 su Rai 1 la trasmissione televisiva Va ora in onda lancia la moda degli "abbattistamenti" aprendo l'omonima rubrica nel programma, nella quale vengono segnalati dai fan presunti "avvistamenti" di Lucio Battisti in tutta Italia, trasmettendone anche fotografie e video.
Nel 1998 le voci circolanti sull'album di Battisti ancora non pubblicato vengono sfruttate dal giornalista Franco Zanetti per realizzare un pesce d'aprile: il 30 marzo, infatti, pubblicò sul sito rockol.it una notizia che destò scalpore: Lucio Battisti, a causa di problemi nel trovare una casa discografica, pubblicava il suo nuovo disco (chiamato L'asola) su Internet, nel neonato sito www.luciobattisti.com. Numerosissimi giornali riportarono la notizia (come il Corriere della Sera, la Repubblica e altre importanti testate nazionali). Il giorno successivo un altro articolo sullo stesso sito dichiarava che si era trattato solo di un pesce d'aprile (spostando l'accento sul nome del disco si ottiene "La sola", termine romanesco equivalente a "fregatura") messo in scena dalla stessa redazione del sito; anche il sito www.luciobattisti.com era stato realizzato da Zanetti. A causa dell'enorme rilievo che i mass media diedero alla notizia, ancora nei mesi successivi alcuni giornalisti indicarono erroneamente L'asola come ultimo album di Battisti.
Tra il 29 e il 30 agosto 1998 si diffonde la notizia del ricovero di Battisti in un ospedale milanese. Durante gli 11 giorni di ricovero, per volere della stessa famiglia, non viene diffuso alcun bollettino medico. Saputo del ricovero, Mogol scrive una lettera a Battisti e la fa recapitare alla clinica. Solo dieci anni più tardi venne a sapere che Battisti si commosse leggendola. Il 6 settembre le sue condizioni si aggravano e l'8 viene spostato nel reparto di terapia intensiva dell'Ospedale San Paolo di Milano. Lucio Battisti muore la mattina del 9 settembre 1998, all'età di 55 anni; le cause della morte non sono state comunicate ufficialmente: il bollettino medico riporta solamente che «il paziente, nonostante tutte le cure dei sanitari che lo hanno assistito, è deceduto per intervenute complicanze in un quadro clinico severo sin dall'esordio». Secondo alcune voci non confermate il musicista sarebbe morto per linfoma maligno che aveva colpito il fegato; altre voci affermarono che avesse sofferto di glomerulonefrite. Ai funerali, celebratisi in forma strettamente privata a Molteno, furono ammesse appena 20 persone, tra le quali Mogol.
La vedova Grazia Letizia Veronese ha deciso di adottare una politica fortemente protezionistica, bloccando manifestazioni (come è accaduto nel 2006 per il festival Un'avventura, le emozioni di Molteno, ai cui organizzatori fu intentato un
ricorso, perso in appello dalla famiglia del cantautore nel settembre 2013; nell'aprile 2014 gli avvocati della famiglia hanno notificato il ricorso in Cassazione) e pubblicazioni di album e video (come nel caso del videoclip per la versione dei Delta V di Prendila così (2004), di un DVD dei Dik Dik (2005) e dell'autorizzazione per l'apparizione di immagini di Battisti nella scenografia per il brano Buonanotte all'Italia in un concerto di Luciano Ligabue (2008), non senza sollevare polemiche e dibattiti nelle file degli appassionati, tra chi considera ciò una giusta protezione contro chi specula sull'arte del musicista e chi invece critica il continuo annullamento di iniziative in sua memoria sostenendo che così facendo la figura di Battisti perderebbe di popolarità.
Il 6 settembre 2013, pochi giorni dopo la sentenza della Corte d'appello di Milano che ha dato ragione al comune di Molteno, condannando gli eredi dell'artista a versare al comune brianzolo circa 50.000 euro, la salma viene traslata dal cimitero del piccolo comune lecchese per essere trasferita a quello di San Benedetto del Tronto (residenza della vedova) dove, il 9 settembre 2013, quindici anni esatti dalla morte, viene cremata e le ceneri conservate dalla famiglia. Nel comune brianzolo rimane la villa di famiglia e la cappella, oramai vuota.
Dopo la morte di Battisti, il New York Times pubblicò un breve profilo su di lui scrivendo: «il più famoso cantante pop italiano, paragonato a volte a Bob Dylan, non per il contenuto politico delle sue canzoni ma per aver definito un'era». Il giornale definì Battisti "la voce degli italiani diventati adulti alla fine degli anni '60 e all'inizio degli anni '70". Il quotidiano ricordò inoltre che Battisti agli albori della sua carriera aveva scritto canzoni di successo non solo per cantanti italiani ma anche "per americani come Gene Pitney e gli Hollies".Alla sua scomparsa, Battisti ha lasciato 20 album ufficiali, i suoi brani sono stati e vengono tuttora interpretati da altri artisti in tributi e manifestazioni in suo onore, e album o raccolte di suoi brani sono tornati nelle classifiche dei dischi più venduti nel 1999, 2004, 2005, 2006, 2007, 2008, 2009, 2010 e 2011; secondo il 75% dei giovani, nell'estate 2009 Battisti è stato l'artista più cantato nelle spiagge italiane.
I brani scritti con Mogol sono rimasti nella memoria collettiva al punto che alcune frasi dei testi sono entrate nel linguaggio comune alla pari dei proverbi: tra queste, «lo scopriremo solo vivendo», tratta da Con il nastro rosa, e la frase «una donna per amico» con i suoi derivati (es. «un cane per amico»), tratta dal brano Una donna per amico, o anche «come può uno scoglio arginare il mare», tratta da Io vorrei... non vorrei... ma se vuoi; un'ulteriore dimostrazione è che all'inizio degli anni ottanta, la frase «le discese ardite e le risalite», presa anch'essa da Io vorrei... non vorrei... ma se vuoi, fu scelta dalle Brigate Rosse come titolo per un loro documento programmatico. La grande influenza di Battisti nell'attuale produzione musicale è testimoniata anche da alcuni autori stranieri che lo hanno scoperto e apprezzato da poco tempo (come i Daft Punk) e dal gran numero di artisti musicali, sia italiani che internazionali, che hanno dichiarato la loro stima e ammirazione verso di lui: tra i molti Claudio Baglioni, Cesare Cremonini, Francesco De Gregori, Zucchero, Gianluca Grignani, Luciano Ligabue, Fiorella Mannoia, Franco Simone, Mia Martini, Ennio Morricone, Gianna Nannini, Max Pezzali, Eros Ramazzotti, Eugenio Finardi, Vasco Rossi, Tricarico, Laura Pausini, Mina, Adriano Celentano, Marcella Bella, José Feliciano, Pete Townshend, Bugo, Renato Zero, Róisín Murphy, Sébastien Tellier, Ricardo Villalobos, Verdena, Dente, Paul McCartney, Mick Ronson e David Bowie; quest'ultimo, che ha reinterpretato i testi di Io vorrei... non vorrei... ma se vuoi per la cover di Ronson (tra l'altro non apprezzata da Mogol), negli anni '70 ha citato Battisti come il suo italiano preferito, e nel 1997 lo ha definito il miglior cantante del mondo insieme a Lou Reed. Per il suo estro creativo, Battisti è stato anche accostato al genio musicale di Mozart.Per celebrare i vent'anni dalla scomparsa, il 14 settembre 2018 Sony Music ha pubblicato per la prima volta tutti gli album originali, in edizione limitata numerata, in formato vinyl replica. I venti album sono stati rimasterizzati dai nastri originali.
Oltre alla sua produzione, Lucio Battisti ha lasciato in eredità alla musica italiana un consistente numero di innovazioni tecniche e stilistiche, derivate dalla fusione della tradizione melodica italiana con le sonorità nuove della musica rock, pop e altri generi internazionali. L'opera battistiana risulta essere stata particolarmente efficace nell'aver continuato a traghettare la musica "leggera" italiana verso la modernità e la molteplicità dei linguaggi musicali, offrendo in ogni fase dell'esperienza artistica un interessante sovrapporsi di tonalità e testo lirico.
Dal punto di vista stilistico, l'artista fu spesso anticipatore di generi e mode che sarebbero esplose di lì a poco: da citare l'album Lucio Battisti, la batteria, il contrabbasso, eccetera (1976), di stampo disco music/house e Cosa succederà alla ragazza (1992), disco molto vicino al rap e alla techno. Le sonorità innovative degli ultimi dischi di Battisti, in particolare da La sposa occidentale in poi, sono divenute, sia pure in contesti spesso più melodici e tradizionali, patrimonio comune degli arrangiamenti delle canzoni di moltissimi artisti italiani.
Battisti, apprezzato anche come tecnico in sala d'incisione, dove svolgeva sempre un lavoro meticoloso, fu tra i primi in Italia a utilizzare la tecnica di capovolgere i nastri nelle registrazioni, già a partire dal brano Era del 1967.
1970 - Lucio Battisti Vol. 2 (Ricordi, RI-K 740.143; pubblicato solo in cassetta)
1976 - Lucio Battisti, la batteria, il contrabbasso, eccetera (Numero Uno, ZSLN 55685)
A partire dalla seconda metà degli anni novanta sono stati rinvenuti e quindi divulgati al pubblico, sia attraverso la radio e la televisione sia (in modo non sempre regolare) attraverso la distribuzione peer-to-peer (Napster, WinMX, eMule, ecc.), numerosi brani inediti o versioni alternative che l'artista di Poggio Bustone aveva accumulato durante la sua carriera scartandoli, modificandoli o riscrivendone ora il testo, ora l'arrangiamento.
brani scritti con Roberto Matano tra il 1964 e il 1966, alcuni dei quali furono ripresi e riadattati in seguito con Mogol, di cui rimane la registrazione su nastro magnetico di Battisti;
canzoni scritte originariamente per altri cantanti a cui Battisti ha lasciato la registrazione di una sua versione da usare come linea guida;
brani del tutto inediti, che non furono pubblicati in alcun modo e di cui non esiste alcuna versione edita.
Lucio Battisti ha giocato la prima partita della Nazionale italiana cantanti, disputata contro la Nazionale Attori il 2 ottobre 1975: si era trattato di un caso isolato che non ebbe seguito negli anni successivi fino al 1981, anno in cui l'iniziativa venne istituzionalizzata, ma Battisti non vi partecipò più.
L'interesse di Battisti per la pittura, sin dalla fine degli anni sessanta, è ben documentato e può essere desunto dalle sue stesse dichiarazioni: nella lunga intervista-autobiografia concessa a Sogno nel dicembre 1970 cita il disegno come uno dei suoi hobby; in un articolo del gennaio 1970 viene fotografato in una trattoria mentre disegna fumetti; nell'intervista a Renato Marengo del dicembre 1974 confronta musica e pittura e citando il lascito artistico di Picasso; in un'intervista del 1978, rispondendo ad una domanda sulle attività del tempo libero, si definisce «un pittore astratto». L'amico Pietruccio Montalbetti ricorda con schiettezza che Battisti «[…] credeva d'essere un pittore; amava l'astrattismo, era attratto dai colori, dalla loro potenza, ma pittore non lo era affatto».L'impegno di Battisti nelle arti figurative, tuttavia, è sempre rimasto nella dimensione dell'hobby, e nel corso della sua vita il cantautore non ha mai divulgato o esposto in pubblico alcuna sua opera. Le uniche eccezioni sono un bozzetto autografato disegnato all'epoca della partecipazione a Sanremo 1969 e intitolato «Occhi sulla sabbia» e, soprattutto, le cinque copertine degli album scritti con Pasquale Panella. Un dipinto riportante la firma di Battisti è inquadrato per pochi secondi nel documentario Pensieri e parole trasmesso nel 2004 da Rete 4, nel momento in cui viene citata questa passione di Battisti.Il 21 marzo 2009, in un servizio di Striscia la notizia, Andrea Barbacane (figlio di Albarita Battisti e quindi nipote di Lucio) ha mostrato alcuni quadri che venivano presentati come dipinti di Battisti, motivando l'apparizione televisiva con il desiderio di Alfiero Battisti (il padre di Lucio ed Albarita, all'epoca scomparso da pochi mesi) di far conoscere questa attività parallela del musicista reatino. Le tele, che a detta di Barbacane erano state dipinte tra il 1969 e il 1972, hanno per nome i titoli delle stesse sue canzoni.
 Nel sito quadriluciobattisti.com, aperto poco dopo il servizio di Striscia, si può trovare l'elenco completo dei dipinti con la relativa immagine e descrizione; lo stile e la firma sono simili a quelle del quadro visibile nel documentario di Rete 4, quadro che non è compreso tra gli 11 della collezione. Ben presto ha suscitato perplessità il fatto che tra i titoli dei quadri (Macchina del tempo, Prigioniero del mondo, Sognando e risognando, Gente per bene e gente per male, Respirando, Due mondi, La canzone della terra, Una, Una giornata uggiosa, La collina dei ciliegi, Apparenza) figurassero canzoni che, negli anni indicati come periodo di realizzazione, non erano ancora state scritte (con un anticipo che, nel caso de L'apparenza, arriva a più di 15 anni).
Dal 14 settembre al 2 ottobre 2011, nello spazio espositivo AuditoriumArte dell'Auditorium Parco della Musica di Roma, si è tenuta la mostra Battisti, il tratto delle emozioni, curata da Gianni Borgna e Carla Ronga, in cui sono stati esposti al pubblico i suddetti quadri. Intervistato dai giornalisti, Andrea Barbacane ha dichiarato di non sapere come sia possibile che alcune tele portino nomi di canzoni scritte successivamente alla realizzazione del quadro.L'11 ottobre il figlio di Battisti, Luca, e la vedova Grazia Letizia Veronese, per mezzo dei loro legali, hanno palesato il loro dubbio sull'autenticità dei quadri esposti nella mostra, dichiarando di «aver interpellato sia la Fondazione Musica per Roma che i curatori della mostra Gianni Borgna e Carla Ronga, al fine di conoscere la provenienza delle opere esposte, ma di non aver ricevuto alcun chiarimento». Gianni Borgna ha replicato che le tele erano in casa di Alfiero Battisti, da cui sono state regolarmente acquistate, e ha affermato di avere «tutti gli elementi per ritenere che si tratti di opere autentiche».
Oltre che abile giardiniere, era anche provetto idraulico ed esperto elettrotecnico, smontava anche vecchie radio. Meno nota anche la sua passione per il cinema: era un fervente ammiratore di Totò e Franco e Ciccio. Gaetano Ria, ingegnere del suono per album come Umanamente uomo: il sogno, ricorda: «Lucio in studio non voleva nessuno, nemmeno Mogol. Battisti era strano e curiosissimo nonché fanatico di Totò. Un giorno, mentre stavamo registrando, mi fece chiudere lo studio, lasciammo una registrazione a metà e disse: "Hai la macchina?" Gli risposi di sì e mi pregò di portarlo in un cinema dove davano una rassegna dei primi film di Totò».Secondo il padre Alfiero e Mogol, Lucio Battisti, poco prima della morte, stava per laurearsi in matematica; gli sarebbero mancati due esami prima della tesi.
Gianfranco Manfredi, Lucio Battisti - Canzoni e spartiti, Lato Side, marzo 1979. ISBN non esistente
 Nadia Arduini, Lucio Battisti, Forte editore, dicembre 1989. ISBN non esistente
 Cesare Rizzi (a cura di), Enciclopedia del Rock italiano, Arcana Editrice, novembre 1993, ISBN 88-7966-022-5.
 Tullio Lauro, Leo Turrini, Emozioni. Lucio Battisti vita mito note, Zelig editore, gennaio 1995, ISBN 88-86471-05-X.
 Luciano Ceri, Lucio Battisti - Pensieri e parole. Una discografia commentata, edizioni Tarab, maggio 1996, ISBN 88-86675-08-9.
 Gianfranco Salvatore, Mogol-Battisti, l'alchimia del verso cantato. Arte e linguaggio della canzone moderna, Castelvecchi editore, luglio 1997, ISBN 88-86232-85-3. URL consultato il 28 dicembre 2010.
 Alberto Paleari, I giardini di Lucio. Un cantautore un poeta un uomo. La sua vita, Sonzogno, settembre 1998, ISBN 88-454-1627-5.
 Manola Mineo, Lucio Battisti. La vita, i grandi successi, Antares editore, settembre 1998.
 Nino Romano, Mi ritorno in mente. La leggenda Lucio Battisti, edizioni Cà bianca, ottobre 1998, ISBN 88-87446-01-6.
 Francesco Mirenzi, Battisti talk. La vita attraverso le sue parole: interviste, dichiarazioni, pensieri, 1ª ed., Castelvecchi editore, ottobre 1998, ISBN 88-8210-087-1.
 Mara Queirolo, Lucio nel cuore, nell'anima. Storia di un mito, Edizioni G.E.S., ottobre 1998.
 Andrea Mariotti, Maurizio Macale, Lucio Battisti. Davanti a me c'è un'altra vita: storia di un'anima di musica, Bastogi editore, novembre 1998, ISBN 88-8185-179-2.
 Lidia Castellani, Florian Snyder, Lucio Battisti. La leggenda della musica italiana, Tullio Pironti, novembre 1998, ISBN 88-7937-200-9.
 Silvio Sabatini, Lucio Battisti, Gremese editore, ottobre 1998, ISBN 88-7742-335-8.
 Paolo Jachia, Capitolo 3, in La canzone d'autore italiana 1958-1997, Feltrinelli, 1998,  Pagine 63-70.
 Giammario Fontana, Mogol. Umanamente uomo, Casa Ricordi, agosto 1999, ISBN 88-87018-07-3.
 Amalia Mancini, Lucio Battisti, l'enigma dell'esilio, Luigi Pellegrini Editore, maggio 1999, ISBN 88-8101-061-5. URL consultato il 28 dicembre 2010.
 Alfonso Amodio, Mauro Ronconi, Lucio Battisti. Al di là del mito, Arcana Editore, novembre 1999, ISBN 88-7966-205-8.
 Filippo Angora, Nel cuore, nell'anima. Omaggio a Lucio Battisti, Bastogi editore, febbraio 2000, ISBN 88-8185-256-X.
 Francesca Bellino, È ancora vivo! Lucio Battisti risorge attraverso i mezzi di comunicazione, Sottotraccia editore, settembre 2000, ISBN 88-86351-17-8.
 Gianfranco Salvatore, L'arcobaleno. Storia vera di Lucio Battisti vissuta da Mogol e dagli altri che c'erano, Giunti Editore, ottobre 2000, ISBN 88-09-01805-2. URL consultato il 28 dicembre 2010.
 Marta Tedeschini Lalli, Enciclopedia Treccani - VI Appendice, alla voce "Battisti Lucio", Istituto dell'Enciclopedia Italiana, 2000,  pagine 158-159. URL consultato il 1º luglio 2013.
 Maurizio Bianco, Emozioni. In memoria di Lucio Battisti, L'autore libri editore, 2002, ISBN 88-517-0072-9.
 Francesco Mirenzi, Battisti talk. Tutte le interviste alla stampa, radio e televisione, 2ª ed., Mare Nero editore, settembre 2002, ISBN 88-87495-66-1.
 Pino Casamassima, Lucio Battisti. Il mio canto libero, De Ferrari editore, ottobre 2002, ISBN 88-7172-450-X.
 Roberto Matano, A Robè… Lucio Battisti: la nascita di un mito, a cura di Michele Neri e Maria Grazia Bazza, Ciliegia bianca editore, ottobre 2002, ISBN 88-900180-4-6.
 Roberto Matano, Battisti - Così è nato il sogno, Edizioni Piemme, settembre 2003, ISBN 88-384-7993-3.
 Alfonso Amodio, Italo Gnocchi; Mauro Ronconi, Lucio Battisti. Innocenti evasioni. Una bio-discografia illustrata, Editori Riuniti, settembre 2003, ISBN 88-359-5431-2.
 Francesca Bellino, Non sarà un'avventura. Lucio Battisti e il jazz italiano, Elleu editore, marzo 2004, ISBN 88-7476-239-9.
 Marco Rossi, Battisti-Mogol - Tradizione spirituale ed esoterismo, Ibiskos editore, marzo 2005, ISBN 88-546-0277-9. URL consultato il 28 dicembre 2010.
 Igino Domanin, Gli ultimi giorni di Lucio Battisti, Pequod Edizioni, 2005.ISBN non esistente
 Francesco Marchetti, Dieci canzoni per te. Raccontare Lucio Battisti, Zona editore, 2006, ISBN 88-89702-42-7.
 Cesare Montalbetti, Lucio nelle fotografie di Cesare Monti, Rizzoli, giugno 2007, ISBN 978-88-17-01604-9.
 Renzo Stefanel, Ma c'è qualcosa che non scordo. Lucio Battisti - gli anni con Mogol, Arcana Editore, novembre 2007, ISBN 978-88-7966-370-0.
 Ivano Rebustini, Specchi opposti. Lucio Battisti - gli anni con Panella, Arcana Editore, novembre 2007, ISBN 978-88-7966-399-1.
 Autori vari, Enciclopedia del rock italiano, a cura di Gianluca Testani, Arcana Editore, 2007,  pagine 58-60.
 Francesco Marchetti, Lucio Battisti. Due ragazzi attraversano l'estate, Sperling & Kupfer, marzo 2008, ISBN 88-6061-222-5.
 Franz Di Cioccio, Riccardo Bertoncelli, Sulle corde di Lucio, Giunti Editore, giugno 2008, ISBN 88-09-05841-0.
 Jeff Aliprandi, Ines Aliprandi, Lucio Battisti. La luce dell'estetica, Fratelli Frilli Editori, 2008, ISBN 88-7563-378-9.
 Leo Turrini, Battisti. La vita, le canzoni, il mistero, Mondadori, 2008, ISBN 978-88-04-58144-4.
 Claudio Sabelli Fioretti, Giorgio Lauro, Il mio amico Lucio Battisti - Intervista a Mogol, Aliberti Editore, settembre 2008, ISBN 978-88-7424-342-6.
 Umberto Piancatelli, La vera storia di Lucio Battisti (PDF), Barbera editore, novembre 2008, ISBN 978-88-7899-257-3. URL consultato il 15 luglio 2009 (archiviato dall'url originale il 22 luglio 2011).
 Luciano Ceri, Pensieri e parole. Lucio Battisti: una discografia commentata, Coniglio Editore, novembre 2008, ISBN 978-88-6063-161-9.
 Anna Maria Chiarello, Lucio Battisti - Emozioni ischitane, Valentino Editore, dicembre 2008, ISBN 88-87642-26-5.
 Renzo Stefanel, Anima latina, No Reply editore, marzo 2009, ISBN 88-89155-39-6.
 Lisa Tibaldi, La canzone del sole. Una storia di trecce bionde, occhi azzurri e innocenza perduta (PDF), Zona editore, maggio 2009, ISBN 978-88-6438-003-2. URL consultato il 15 luglio 2009 (archiviato dall'url originale il 22 luglio 2011).
 Francesco Mirenzi, Battisti talk. Tutte le interviste alla stampa, radio e televisione, 3ª ed., Coniglio Editore, maggio 2009, ISBN 978-88-6063-183-1.
 Enrico Casarini, Insieme Mina Battisti. 1972: il duetto a Teatro 10 e la fine del sogno italiano, Coniglio Editore, giugno 2009, ISBN 978-88-6063-200-5.
 Teodoro Forcellini, con una prefazione di Luigi Granetto, Battisti contro De André. Il più grande malinteso della musica italiana, Scipione editore, gennaio 2010, ISBN 88-8364-143-4.
 Michele Neri, Lucio Battisti - Discografia mondiale. Tutte le canzoni, le produzioni, le collaborazioni, Coniglio Editore, marzo 2010, ISBN 978-88-6063-099-5.
Donato Zoppo, La canzone progressiva, in Paolo Talanca, Nudi di canzone, Arezzo, Editrice Zona, 2010.
 Giovanni Tangorra, Battisti-Mogol, in Pop, Delta Sound & Classica, Santeramo musica, giugno 2010.
 Renato Marengo, Lucio Battisti: la vera storia dell'intervista esclusiva, Coniglio Editore, novembre 2010, ISBN 978-88-6063-241-8.
 Donato Zoppo, Amore, libertà e censura. Il 1971 di Lucio Battisti, Aereostella, aprile 2011, ISBN 978-88-96212-19-6.
 Lucio Mazzi, Lucio Battisti. I dischi - la storia, Good Mood, 2015, ISBN 978-88-6277-811-4.
Alexandre Ciarla, Battisti - Panella: da Don Giovanni a Hegel, ilMascellodonte, 2015, ISBN 978-1-51697-269-2
 Alessandro Bratus, BATTISTI, Lucio, in Dizionario biografico degli italiani, Roma, Istituto dell'Enciclopedia Italiana, 2017. URL consultato il 22 febbraio 2018.
Donato Zoppo, Il nostro caro Lucio. Storia, canzoni e segreti di un gigante della musica italiana, Milano, Hoepli, 2018. ISBN 978-8820386467
 Lucio Battisti, in Dizionario biografico degli italiani, Istituto dell'Enciclopedia Italiana. 
 Lucio Battisti, su Discografia nazionale della canzone italiana, Istituto centrale per i beni sonori ed audiovisivi. 
 Io Tu Noi Tutti (luciobattisti.info) - sito non ufficiale sulla produzione di Lucio Battisti, su luciobattisti.info.

Lucio Dalla (Bologna, 4 marzo 1943 – Montreux, 1º marzo 2012) è stato un cantautore, musicista, attore e compositore italiano.
Musicista di formazione jazz, è stato uno dei più importanti e innovativi cantautori italiani. Alla ricerca costante di nuovi stimoli e orizzonti, si è addentrato con curiosità ed eclettismo in vari generi musicali, collaborando e duettando con molti artisti di fama nazionale e internazionale. Autore inizialmente solo delle musiche, si è scoperto in una fase matura anche paroliere e autore dei suoi testi. Nell'arco della sua lunga carriera, che ha raggiunto i cinquant'anni di attività, ha sempre suonato il pianoforte, il sassofono e il clarinetto, strumenti, questi ultimi due, da lui praticati fin da giovanissimo.La sua produzione artistica ha attraversato numerose fasi: dalla stagione beat alla sperimentazione ritmica e musicale, fino alla canzone d'autore, arrivando a varcare i confini dell'opera e della musica lirica. È stato un autore conosciuto anche all'estero e alcune sue canzoni sono state tradotte e portate al successo in numerose lingue.
Data la lunga carriera e la continua capacità di sperimentare e rinnovarsi, la musica di Lucio Dalla è sempre sfuggita a qualsiasi tipo di etichettatura o classificazione. Per facilitarne meglio la comprensione, tutta la sua produzione può essere racchiusa in quattro ampi periodi: "le origini jazz e le varie partecipazioni sanremesi" (tra il 1962 e il 1972), la "collaborazione con Roversi" (tra il 1973 e il 1976), la "maturità artistica" (tra il 1977 e il 1996) e la "fase pop" degli ultimi anni, alternata da varie incursioni nella musica colta e accademica.
Figlio del bolognese Giuseppe Dalla (1896-1950), direttore in città del club di tiro a volo (sarà descritto in Come è profondo il mare: "Babbo, che eri un gran cacciatore di quaglie e di fagiani..."), e della modista e casalinga bolognese Jole Melotti (1901-1976, che verrà ritratta nella copertina dell'album Cambio) Dalla trascorre la prima parte dell'infanzia nella sua Bologna. Quando, nel 1950, il padre muore stroncato da un tumore, la madre decide di istruirlo presso il Collegio Vescovile Pio X di Treviso, dove trascorre le scuole elementari iniziando ad esibirsi in piccole recite scolastiche. Dalla tornerà a parlare della morte del padre, in alcune interviste rilasciate nei primi anni ottanta: «Avevo sette anni... Provai la sensazione struggente di una perdita che mi consentiva di dire a me stesso con pietà e tenerezza: da oggi sei solo come un cane». Ancora: «Così ho imparato a fare della mia vita un modello di solitudine, cioè a cercarmela, a organizzarmela, a viverla, questa mia solitudine, come un momento di benessere profondo, necessario per una corretta lettura dell'esistenza».Tra l'altro suo zio Ariodante Dalla è stato un cantante melodico molto popolare negli anni quaranta e cinquanta e proprio all'inizio di questi ultimi, il piccolo Lucio impara a suonare la fisarmonica. Anche in merito a questo Dalla ha più volte ricordato come sua madre fosse convinta di avere un figlio geneticamente portato per lo spettacolo, non ostacolandolo mai nei suoi propositi di entrare nel mondo della musica: «Avevo undici anni, quando mia madre, donna strana, una stilista che non sapeva mettere un bottone, mi portò in un istituto psicotecnico di Bologna, per un test sulle mie attitudini, risultò che ero un mezzo deficiente». Ancora: «Mia madre sospettava fossi un genio, anche per questo mi lasciò partire a quindici anni per Roma». Il percorso scolastico di Dalla non sarà mai lineare: terminate le scuole dell'obbligo inizia prima ragioneria, passando poi al liceo classico e infine al liceo linguistico. «A scuola andavo male –ricorderà l'artista– preferivo andare in giro a suonare. A diciassette anni ero già a Roma a fare musica».
Tornato adolescente a Bologna si appassiona alla musica jazz. Walter Fantuzzi, marito della socia nella sartoria della madre, gli regala per il suo decimo compleanno un clarinetto. Il giovane Lucio, così, da assoluto autodidatta, impara a suonare lo strumento, esibendosi in alcuni gruppi dilettantistici della città. In qualità di clarinettista, diviene membro di un complesso jazz bolognese, la Rheno Dixieland Band, di cui fa parte anche il regista Pupi Avati, il quale, sentendosi "chiuso" dal talento di Dalla, abbandona presto il gruppo, trovando in futuro la via del cinema.
Sempre a quel periodo risale l'incontro con Chet Baker, leggendario trombettista statunitense. Lucio è poco più che un ragazzino e già virtuoso al clarinetto, viene invitato a suonare più volte con il grande jazzista, che all'epoca viveva a Bologna. L'artista, in un intervento raccolto nel suo libro Gli occhi di Lucio, racconta come all'epoca guardasse in maniera un po' schizzinosa la musica leggera, «perché ero un jazzista sorprendentemente bravo già a quindici, sedici anni», ricordando, con affetto, proprio le jam session con il grande trombettista. Il giovane Dalla, in seguito, duetterà con altre importanti figure del jazz come Bud Powell, Charles Mingus ed Eric Dolphy.
Sempre a quel periodo risalgono le prime vacanze dell'artista nel sud dell'Italia, e precisamente in Puglia nella città di Manfredonia, dove la madre era solita recarsi per motivi di lavoro. In aggiunta, come ricompensa per vari lavori di sartoria, alcuni clienti delle Tremiti regalano alla madre una casa nell'arcipelago. Proprio a Manfredonia gli è stato intitolato, dopo la morte, il teatro cittadino, all'ingresso del quale vi è posta una gigantografia dello stesso Dalla con le parole da lui pronunciate nel corso dell'ultima visita alla città: «mi sento profondamente manfredoniano». La dichiarata passione del musicista per il sud lo porterà non solo a trascorrere alle Tremiti tutte le estati ma anche ad aprirvi in loco uno studio di registrazione. Dalle pagine de L'Europeo l'artista afferma: «È stato durante queste vacanze da emigrante alla rovescia che è avvenuta in me la spaccatura tra due diversi modi di vivere. Così oggi mi ritrovo con due anime: quella nordica (ordinata, efficiente, futuribile, perfezionista, esigente verso sé e verso gli altri) e quella meridionale (disordinata, brada, sensuale, onirica, mistica). È nel sud che sono diventato religioso, di una religiosità forsennata, irrazionale, pagana».
Nel 1960 partecipa con la Rheno al Primo festival europeo del Jazz, ad Antibes, classificandosi, tra le varie "band tradizionali", al primo posto..
In questo periodo inizia a scrivere le sue prime canzoni, recanti i titoli Il prode invertito e Avevo un cane... adesso non ce l'ho più. Parimenti, si fa notare da un'orchestra di professionisti romani, la "Second Roman New Orleans Jazz Band", composta da Maurizio Majorana, Mario Cantini, Peppino De Luca, Roberto Podio e Piero Saraceni. Con il gruppo avrà, nel 1961, la prima esperienza in sala d'incisione, suonando il clarinetto nel brano strumentale Telstar, cover di un successo internazionale, pubblicato dalla RCA su 45 giri.Alla fine del 1962 entra a far parte dei Flippers, complesso composto da Franco Bracardi al piano, Massimo Catalano alla tromba, Romolo Forlai al vibrafono e alle percussioni e Fabrizio Zampa alla batteria, a cui Dalla si aggiunge quale voce solista, clarinetto e sax. Più avanti partecipa ad alcune incisioni di Edoardo Vianello, che i Flippers erano soliti accompagnare, come gruppo di supporto, nelle varie rassegne canore. Come raccontato dallo stesso musicista a Torinosette (settimanale de La Stampa), proprio con i Flippers avrà la possibilità di firmare il suo primo contratto. Nello stesso anno, suona per alcune sere nella sala Le Roi Lutrario di Torino, provocando numerose dispute con i padroni del locale che disapprovano la sua abitudine di esibirsi scalzo, affibbiandogli l'etichetta di "disadattato senza calzini". Nel merito ricorderà divertito l'artista: «una sera me li dimenticai e mi pitturai i piedi, così da farli sembrare dei calzini». In quel periodo poteva capitare di incontrare il cantante, non ancora impostosi al grande pubblico, nei bar di via Po alla ricerca di cento lire per far suonare i suoi pezzi nei juke box.Contemporaneamente, in qualità di cantante dei Flippers, inizia a presentarsi al pubblico, rivelando i suoi estemporanei gorgheggi scat, che diverranno in seguito una sua caratteristica vocale. La sua prima incisione scat viene inserita nell'album dei Flippers At Full Tilt, nella canzone Hey You.
Coltivando l'ammirazione per lo stile vocale di James Brown, fa uso di una voce volutamente aspra e disarmonica, tesa a ricamare il canto con improvvise variazioni di tono, ai limiti delle più diffuse logiche musicali. Così facendo, impone un proprio marchio di fabbrica, venendo notato da Gino Paoli che vede in lui il primo cantante soul italiano.Durante il Cantagiro del 1963 Gino Paoli lo persuade a tentare la carriera da solista, convincendo il giovane artista a lasciare il gruppo dei Flippers. La vicenda viene ricordata dal musicista Massimo Catalano con queste parole: «Lucio suonava con me nel complesso dei Flippers, partecipammo nel 1963 al Cantagiro con un brano intitolato I Watussi, insieme a Edoardo Vianello. A quella manifestazione partecipava anche Gino Paoli, che ci rubò letteralmente Lucio, facendolo diventare un cantante del suo clan. Noi ci incavolammo molto con Gino».
Nel 1964, a 21 anni, incide il suo primo 45 giri contenente Lei (non è per me), tradotta da Paoli e Sergio Bardotti, a cui segue Ma questa sera (cover di Hey Little Girl di Curtis Mayfield), entrambe pubblicate dalla ARC, casa discografica distribuita dalla RCA Italiana, per cui usciranno i successivi 45 giri di Dalla, nonché il suo primo LP. Il suo esordio al Cantagiro è letteralmente traumatico. Durante le varie esibizioni, nelle quali presenta la canzone Lei (non è per me), Dalla è oggetto di lanci di ortaggi e derrate alimentari. Gino Paoli ricorderà l'accaduto in un'intervista del 1979: «Fu un fiasco di rimarchevoli proporzioni: ogni sera raccattavamo una buona dose di fischi e di pomodori, uno spettacolo nello spettacolo, che durò quanto la manifestazione. Lucio, in ogni modo, si mostrò veramente un duro e non si lasciò abbattere».
Per nulla intimorito dall'insuccesso, forma nel 1966 un proprio gruppo di accompagnamento con i musicisti bolognesi, Gli Idoli, con i quali incide il suo primo album, intitolato 1999. Il disco fa leva su due brani: Quand'ero soldato (vincitore del premio della critica al Festival delle Rose) e Pafff...bum!. Quest'ultima (di fatto la sua prima hit), viene presentata dal musicista al festival di Sanremo, abbinato con gli Yardbirds di Jeff Beck. A Sanremo fa ritorno l'anno seguente, con Bisogna saper perdere, abbinato con i Rokes di Shel Shapiro. Il 1967 è anche l'anno del suicidio di Luigi Tenco, che aveva collaborato con Dalla per uno dei testi del suo primo disco e con cui aveva stretto amicizia: «Con Tenco avevo avuto rapporti di amicizia e di collaborazione - ricorda l'artista - Andammo a Sanremo insieme, prendemmo la camera vicina, e la sua morte mi sconvolse... non dormii per un mese».
Successivamente attraversa in maniera più diretta la stagione beat, pubblicando brani meno ambiziosi, tra cui si distinguono Lucio dove vai e soprattutto Il cielo, con cui partecipa al Festival delle Rose, vincendo nuovamente il premio della critica. L'allora Festival romano si svolgeva all'hotel Hilton, e la leggenda vuole che i portieri gli abbiano impedito di partecipare alla serata finale perché non aveva un aspetto presentabile.Le stravaganze del giovane Dalla erano piuttosto note, sempre la leggenda vuole che spesso andasse in giro con delle ciliegie che pendevano dalle orecchie, appese per i gambi oppure che si presentasse a spasso con una gallina al guinzaglio.Nel 1968 partecipa in qualità di narratore e cantante al film Franco, Ciccio e le vedove allegre. Le canzoni da lui cantate nella pellicola sono E dire che ti amo e Il cielo.
Nel 1969 ottiene un discreto successo con la canzone Fumetto, scelta dalla Rai come sigla del programma per bambini Gli eroi di cartone. All'inizio del nuovo decennio incide il secondo album Terra di Gaibola, nome che deriva da un sobborgo collinare di Bologna. Le vendite del disco risulteranno piuttosto scarse, tanto da indurre la RCA a non stamparne più nessuna copia fino alla metà degli anni novanta.
Nel 1971 partecipa nuovamente al Festival di Sanremo presentando la canzone 4/3/1943, su parole dell'autrice di testi (in seguito storica dell'arte) Paola Pallottino, che gli vale il terzo posto assoluto. Il brano, prima di essere ammesso alla manifestazione, conosce gli strali della censura, essendo stato intitolato inizialmente Gesù bambino. Il titolo, giudicato irrispettoso, considerando anche la storia narrata (quella di una ragazza madre che ha un figlio da un ignoto soldato alleato), è cambiato ex abrupto, prendendo come spunto la data di nascita di Dalla, pur non essendo una canzone autobiografica. Ugualmente alcune parti del testo, anch'esse giudicate inadeguate, vengono modificate: "mi riconobbe subito proprio l'ultimo mese" diviene "mi aspettò come un dono d'amore fino dal primo mese", "giocava alla Madonna con il bimbo da fasciare" muta in "giocava a far la donna con il bimbo da fasciare" e infine il ritornello finale "e ancora adesso mentre bestemmio e bevo vino... per i ladri e le puttane sono Gesù Bambino" viene adattato in "e ancora adesso che gioco a carte e bevo vino, per la gente del porto mi chiamo Gesù Bambino"Il brano, divenuto nel tempo un evergreen del musicista, ottiene un successo notevole (quindici settimane di permanenza in hit parade), fino allora mai raggiunto dall'artista emiliano, lui stesso ne è subito consapevole: «Ebbi subito la sensazione di aver fatto qualcosa di veramente grosso, mi commuovevo e per due anni mi sono sempre commosso ogni volta che la cantavo. Poi cominciai a cantarla in pubblico [...] da Bolzano a Palermo era uno scatenarsi di manifestazioni di consenso». La canzone viene interpretata in francese dalla cantante e attrice Dalida (il testo sarà firmato da Pierre Delanoë), e portata al successo oltreoceano da Chico Buarque de Hollanda, che l'ascolta direttamente da Dalla, la memorizza a orecchio e ne scrive un testo nella sua lingua. «Gliela cantai in un ristorante - ricorda il musicista - a Campo de' Fiori. Si mise a piangere a dirotto. Tornò in Brasile e ne fece la sua versione. Un successo pazzesco».
Nel medesimo anno esce Storie di casa mia, primo album del musicista a riscuotere successo. Il disco contiene, oltre alla sanremese 4/3/1943, molte canzoni che proietteranno Dalla, dopo varie sperimentazioni e molta gavetta, tra i big della musica italiana. Merito di una costruzione musicale più semplice e immediata, che ha l'esclusivo compito di mettere in risalto le storie cantate, secondo il modello folk dei colleghi Guccini e De André. Gli arrangiamenti, volutamente ridotti, rimangono sempre discreti e non prevaricano mai la voce del narratore, vero centro di gravità di tutta l'opera. I testi, scritti da Baldazzi, Bardotti e Pallottino, toccano argomenti di natura sociale che contribuiscono a formare l'identikit del nuovo Dalla, evidenziando in lui non solo un cantante d'evasione, ma anche una voce attraverso cui riflettere e pensare. Molti i brani da segnalare: la delicata Un uomo come me, la toccante La casa in riva al mare, Il gigante e la bambina (sul tema della pedofilia), Per due innamorati, e Itaca, dialogo metaforico di un marinaio al suo capitano, dove ai cori il musicista fa cantare gli impiegati della RCA. Più avanti l'artista spiegherà la canzone come una metafora della ribellione del proletariato (rappresentato dai marinai) verso gli industriali (raffigurati da Ulisse).Nel 1972 è ancora a Sanremo (per la quarta volta) con la commovente Piazza Grande, dedicata a un senzatetto realmente vissuto, con testo di Gianfranco Baldazzi e Sergio Bardotti, la cui musica è scritta assieme a Ron e pubblicata solo su 45 giri. Inizialmente il brano viene indirizzato a Gianni Morandi, Dalla però non vuole rinunciare al pezzo e riesce a presentarsi al Festival, resistendo alle pressioni della sua casa discografica, che peraltro vorrebbe intitolare il brano Canal Grande. Contrariamente a quanto si possa immaginare, la piazza che dà il titolo al brano non è il luogo simbolo di Bologna e cioè Piazza Maggiore, bensì "la più raccolta" Piazza Cavour. L'aneddoto è svelato da Gianfranco Baldazzi nel corso della puntata de La storia siamo noi, dedicata a Lucio Dalla, del 18 novembre 2011. Piazza Grande, assieme a 4/3/1943 diverrà ben presto una delle sue canzoni più note e ammirate, sempre richiesta in tutti i suoi concerti. Divenuta nel tempo un classico della musica italiana, a Sanremo, non raggiunge la posizione sperata classificandosi semplicemente ottava.
Il brano ha dato il nome all'associazione "Amici di Piazza Grande onlus", che opera a Bologna dal 1993, con lo scopo di dare cure e assistenza alle varie persone indigenti e senza dimora. Il testo della canzone, assieme a quelli di Vincenzo Cardarelli, Umberto Saba e Sandro Penna, è stato scelto nel 2001 come traccia per la prima prova dell'esame di maturità, collocato nella sezione dal titolo: "La piazza: luogo dell'incontro della memoria". Dai microfoni de la Repubblica l'artista afferma: «È solo una canzone. Io non sono di quelli che hanno bisogno di sentirsi definire poeti, le canzoni non hanno a che vedere con la poesia, hanno una loro autonomia, sono frutto di un percorso loro, di una ricerca che ha una sua dignità e un suo posto nell'immaginario collettivo, nella memoria di tutti, credo sia stato riconosciuto anche questo». Salvo poi aggiungere: «La scrissi alle isole Tremiti nel '71, poi la portai a Sanremo, è stata una canzone che ha avuto sempre più successo col tempo, l'argomento era aggregante, al di là della forma musicale, si prestava ad una fruizione popolare.»
Nel 1973 Dalla cessa il proprio rapporto professionale con i parolieri Sergio Bardotti e Gianfranco Baldazzi (autori di quasi tutte le canzoni incise fino ad allora), e si rivolge al poeta bolognese Roberto Roversi. La nuova collaborazione attraverserà quattro anni e tre long playing, definiti dalla critica "fondamentali" per lo sviluppo e l'imposizione, in Italia, della canzone d'autore. L'incontro con il poeta accentuerà ancora di più l'impegno politico del musicista, già affiorato, più volte, nei lavori precedenti. A far scoccare la scintilla fra i due, dopo qualche prova alla libreria Palmaverde di Bologna, è il verso "nevica sulla mia mano", da La canzone di Orlando: «Rimasi come scioccato da questo meccanismo - ricorda Dalla - e da lì cominciammo ad andare avanti [...] Roversi mi ha insegnato cose ininsegnabili. Per partenogenesi, per osmosi, tirandomi da lontano delle freccine con la cerbottana, mi ha fatto capire delle cose che non avrei mai capito né a scuola né da solo né andando tre volte sul monte Sinai. Ho capito soprattutto l'organizzazione del pensiero della canzone, la parola, il segno, il senso, la forza».Il risultato della loro prima collaborazione è Il giorno aveva cinque teste, uscito nel 1973. Il disco è un'opera molto sperimentale e di difficile interpretazione, in virtù dell'alto spessore dei testi e dei continui cambi musicali, fatti di suoni eccentrici e spiazzanti, e proprio per questo ricco di tematiche e possibili livelli di lettura. A tutto questo si aggiunge la qualità dell'interpretazione vocale, giocata su frequenti cambi di registro e sul gusto per l'improvvisazione jazzistica che definiscono un mondo musicale del tutto nuovo e autonomo. Il brano d'apertura, Un'auto targata TO, è un forte brano di denuncia civile, trattando argomenti quali l'immigrazione e la speculazione edilizia. Il disco continua con brani di carattere sociale come L'operaio Gerolamo e Alla fermata del tram, solo musicali, come Pezzo zero e altri come Il coyote (sul dualismo ragione/istinto), Passato presente e la delicata e sognante La canzone di Orlando.
Con testi poetici sempre elevati, ma più adeguati alla forma-canzone, esce nel 1975 Anidride solforosa. Tra i brani: Mela da scarto (sulla delinquenza minorile), Le parole incrociate (sugli eccidi di stato post-unitari), Carmen Colon (sui casi di cronaca nera) e l'irridente La Borsa Valori (elencazione febbrile di titoli azionari). Da non tralasciare la struggente Tu parlavi una lingua meravigliosa e la stessa title-track, canzone ecologista in netto contrasto con la civiltà computerizzata (i cui simulacri sono ancora chiamati, in lingua italiana "elaboratori"). Sempre nell'anno in cui esce Anidride solforosa, Dalla partecipa al Festival del proletariato giovanile, promosso dalla rivista Re nudo, tenutosi a Milano a Parco Lambro, che vede radunarsi oltre 100 000 spettatori e, sul palco, avvicendarsi alcuni tra i più grandi nomi della musica italiana. Sono anni in cui arte e musica da una parte e impegno civile e politico dall'altra si mescolano reciprocamente, non a caso, durante il periodo Roversi, l'artista proporrà spettacoli teatrali all'interno di varie fabbriche, portando le sue canzoni ad un preciso e determinato pubblico, fatto di lavoratori e operai.Come atto conclusivo del sodalizio, la coppia Dalla-Roversi concepisce nel 1976 Il futuro dell'automobile e altre storie, uno spettacolo teatrale ripreso dalla stessa Rai nel gennaio dell'anno successivo. Coprotagonista e compagno di viaggio in tutte le puntate è uno scimpanzé di nome Natascia, a cui Dalla racconta in toni epici e favolistici le gesta del grande campione Nuvolari, le cui canzoni diverranno il centro e il perno del relativo album, intitolato Automobili. Dalla, spinto dalla casa discografica, raccoglie nel succitato disco parte delle canzoni dello spettacolo, contro il volere di Roversi che in risposta decide di non firmare l'album, depositandole con lo pseudonimo di Norisso: «Non ho voluto sottoscrivere il 33 giri Automobili - dichiara il poeta - è un tattico stravolgimento da parte della casa discografica del filo rosso argomentante che sottostava allo spettacolo Il futuro dell'automobile"».Questa frizione porta a termine la collaborazione artistica tra i due. Le canzoni non incluse nell'album e rimaste inedite per molti anni sono: I muri del '21, La signora di Bologna, Assemblaggio, Rodeo e Statale adriatica, chilometro 220.Automobili è costituito secondo lo schema del concept-album, eppure nella sua programmatica monotematicità risulta il più eterogeneo dei tre e viene premiato dalle vendite, grazie alla canzone Nuvolari dedicata al pioniere dell'automobilismo. L'estensione vocale dell'artista accompagna l'intero album, in un susseguirsi di ritmi vorticosi e originali melodie. Di conseguenza i vari brani più che intonati vengono volutamente "urlati", quasi a imitazione del rombo e della potenza dei motori cantati.
Tra le varie canzoni del disco si ricordano: Mille miglia (dove continuano ad essere cantate, "tra le rovine di un'Italia contadina", le imprese del "mantovano volante"), l'ariosa Il motore del 2000 e la ritmica, e al tempo stesso melodica Due ragazzi. Infine è da segnalare la bizzarra Intervista con l'Avvocato (con un testo ridotto rispetto allo spettacolo), in cui Dalla, usando il suo celebre scat, immagina un'intervista con Gianni Agnelli.
Queste le parole di Dalla a proposito del divorzio artistico con Roversi: «A un certo punto ci siamo divisi su come organizzare il nuovo lavoro: lui lo voleva in maniera estremamente rigorosa, impostata verso un approfondimento del linguaggio dei nostri lavori precedenti, per esempio lui voleva parlare ancora essenzialmente con un linguaggio politico, mentre io non ero d'accordo, perché bisognava allargare più contatti col pubblico». Più avanti, aggiungerà ancora: «Fu un trauma... [...] Dopo Roversi non avrei mai immaginato di poter scrivere testi con altri. Come quando scopi con la Schiffer, a un certo punto lei non c'è più e al suo posto c'è un pastore tedesco. Allora capii che dovevo cominciare a scrivere i testi delle mie canzoni».
Nel 1977 la carriera di Lucio Dalla subisce un nuovo "strappo". Il musicista decide, nell'estate dello stesso anno, di ritirarsi alle isole Tremiti per dare vita ad un album tutto suo. Deluso da una collaborazione con Roversi entrata in crisi dopo aver dato i suoi frutti migliori, l'artista diviene il referente unico della sua musica e, da qui in avanti, lo sarà per tutti i suoi album a venire.
L'esordio autorale di Dalla, comunque, non potrebbe essere più felice: pur essendo un musicista puro, dimostra, fin dall'inizio, una padronanza letteraria solida e matura. Così facendo pubblica nel 1977, Come è profondo il mare, che, con l'omonima canzone, prende di mira il concetto stesso di "potere", che altro scopo non avrebbe se non quello di "bruciare il mare": qui preso come evidente metafora della libertà di pensiero. Altre canzoni da segnalare sono l'intimista Quale allegria, la solitaria e anarchica Il cucciolo Alfredo, la malinconica E non andar più via e la surreale Corso Buenos Aires. Altro pezzo centrale dell'album è la geniale e bizzarra Disperato erotico stomp. Il disco viene visto da molti fan come un tradimento e un cedere ad esigenze commerciali, e in tal senso lo attaccherà Roversi: «Ha voluto semplicemente essere lasciato in pace a cantare il niente. Sono scelte industriali, non sono scelte culturali», per poi essere riconsiderato a distanza come un vero caposaldo della sua discografia, e questo, anche sotto il profilo musicale, in virtù della presenza alle chitarre di Ron, che da qui in avanti comparirà nei vari album del musicista nelle vesti di arrangiatore.Con l'album Com'è profondo il mare, scrive il giornalista Paolo Giovanazzi: «Lucio Dalla riesce a trovare il punto di equilibrio tra la canzone ‘civile' progettata con Roversi e una maggiore semplicità espressiva, almeno apparente [...]. L'osservazione sociale non viene accantonata [...], ma lo stile è cambiato, c'è più spazio per la musica».
L'album rappresenta una tappa fondamentale nella carriera dell'artista, sia per la svolta cantautorale, sia per l'imposizione definitiva del personaggio Dalla: volutamente vestito male e sempre con zucchetto di lana in testa, ora accompagnato dal clarinetto, ora seduto a un pianoforte, il "Dalla autore" conquista in breve tempo una nuova e larghissima schiera di fans, anche grazie a performance canore sempre più teatrali, con improvvisazioni che arricchiscono costantemente ogni sua esibizione.
La popolarità di Come è profondo il mare non resta un caso isolato, infatti non passano neppure due anni e un altro album di successo, addirittura superiore, viene alla luce: Lucio Dalla, pubblicato nel febbraio del 1979 (un anno e mezzo in classifica e un milione di copie vendute), contenente canzoni-simbolo del cantautore e divenute ben presto molto popolari. Tutte le canzoni da ricordare: dalla favola adolescenziale di Anna e Marco, alla trascinante e apocalittica L'ultima luna, dalla delicata e soft-rock Stella di mare, alla corrosiva La signora. Lo stato di grazia dell'album continua con Tango, la dolce-amara Milano, Notte e Cosa sarà, cantata con Francesco De Gregori su musica di Ron. A chiudere il disco una delle sue canzoni manifesto: L'anno che verrà, nel cui tramonto delle utopie e delle illusioni sembra chiudersi idealmente il decennio degli anni di piombo. In verità, alcune canzoni dell'album, erano già state proposte dall'artista, in un concerto tenuto per la televisione svizzera, un paio di mesi prima, esattamente il 20 dicembre 1978, da cui poi verrà tratta, anni dopo, anche una videocassetta, poi DVD, a documentare la peculiare performance. Unico inedito Angeli, canzone che verrà donata anni più tardi al collega Bruno Lauzi.
Di tanto successo, raggiunto con l'album Lucio Dalla, nell'estate dello stesso anno si interrogheranno i redattori del settimanale L'Espresso, lanciando una copertina ironica dal titolo, "Ma che ci trovano in quel Dalla?", esaminando il fenomeno culturale del cantautore attraverso un "dialogo ai ferri corti e a viso aperto" con il celebre giornalista Giorgio Bocca.
Tra i due album citati c'è il fortunato 45 giri Ma come fanno i marinai, scritto e cantato in collaborazione con Francesco De Gregori e uscito nel dicembre del 1978. Il brano è nato in modo abbastanza casuale, come racconta il cantautore romano: «La canzone, forse la gente non ci crede, è nata a pranzo, quando, dopo il caffè, ci siamo messi a suonare insieme».
Ad esso fa seguito qualche mese dopo Banana Republic, storico tour dei due cantautori (con l'omonimo disco da 500.000 copie), che riempie nell'estate del 1979 gli stadi di tutta Italia, e che è lanciato da un concerto nel luglio dell'anno precedente allo Stadio Flaminio di Roma, con ben quarantamila spettatori. La grande eco del tour deriva dal fatto che per la prima volta la musica d'autore sbarca negli stadi, misurandosi direttamente con il grande pubblico; il seguito popolare che ne deriva, infatti, è senza precedenti per la musica italiana, rivoluzionando il modo stesso di intendere il rapporto tra cantautore e pubblico, facendo di Dalla e De Gregori una sorta di primissime e "atipiche" rockstars.In questo senso i due artisti anticiperanno sia le oceaniche adunate di Claudio Baglioni, sia le grandi kermesse di rocker nostrani, quali Vasco Rossi e Ligabue.
Il disco live presenta dieci canzoni, alcune cantate singolarmente, altre in coppia. Il brano d'apertura, Banana Republic, è la cover di una canzone americana di Steve Goodman, riadattata in italiano da De Gregori. Altra cover del disco è la canzone di Paolo Conte Un gelato al limon, pubblicata lo stesso anno dal cantautore astigiano e riadattata dal duo in una strana e divertente versione, assai vicina alle sonorità rock. C'è anche spazio per intonare l'inizio di Addio mia bella Napoli, canzone napoletana cantata tra gli altri dal tenore Enrico Caruso, prima di concludere con la già citata Ma come fanno i marinai. Assieme al disco esiste anche un film-concerto, diretto da Ottavio Fabbri, uscito nello stesso anno, che documenta le varie tappe del tour. All'interno si possono trovare numerosi retroscena e molte interviste rilasciate dai due cantautori.
Non pago, l'artista bolognese dà alle stampe un altro disco, Dalla, uscito nel settembre del 1980. Il sound creato dal gruppo sforna un vero rock d'autore, portando il disco subito in vetta alle classifiche (600.000 copie vendute), confermando nuovamente un periodo di grande felicità creativa. Gli otto brani presenti nell'album vengono in breve salutati, da pubblico e critica, come autentici classici del repertorio dalliano. A tal proposito, canzoni da segnalare sono senz'altro Futura (storia di un amore, dove il crescendo musicale imita volutamente quello di un amplesso), Cara, una delle sue canzoni più belle (che inizialmente avrebbe dovuto intitolarsi dialettica dell'immaginario) e l'intensa La sera dei miracoli. Altro singolo trainante dell'album è Balla balla ballerino, storia di un danzatore pacifista che, ballando "alla luce di mille sigarette e di una luna", balla con amore per tutti, anche per i più violenti.
Da menzionare ancora: Mambo, l'irriverente e ironica Siamo dei, Il parco della luna e la trascinante Meri Luis, considerata dall'amico e teologo Vito Mancuso una delle sue canzoni più importanti. In merito alla genesi del testo di Futura, assai suggestive sono le dichiarazioni del cantante: «Futura nacque come una sceneggiatura, poi divenuta canzone. La scrissi una volta che andai a Berlino. Non avevo mai visto il Muro e mi feci portare da un taxi al Checkpoint Charlie, punto di passaggio tra Berlino Est e Berlino Ovest. Mi sedetti su una panchina e mi accesi una sigaretta. Poco dopo si fermò un altro taxi, ne discese Phil Collins che si sedette nella panchina accanto alla mia e anche lui si mise a fumare una sigaretta... Mi venne la tentazione di avvicinarmi a Collins per conoscerlo, per dirgli che ero anch'io un musicista. Ma non volli spezzare la magia di quel momento. In quella mezz'ora scrissi il testo di Futura, la storia di questi due amanti, uno di Berlino Est, l'altro di Berlino Ovest, che progettano di fare una figlia che si chiamerà Futura».Nel 1981 Lucio Dalla pubblica Q disc, non un vero album, bensì un nuovo formato discografico, già lanciato nel mercato dalla RCA, per promuovere nuovi artisti e ospitare cantanti già affermati, come Dalla. Seppure un mini-album, la maggior parte della critica ascrive Q disc al periodo della "maturità artistica", considerandolo una sorta di chiusura, e al tempo stesso prolungamento, degli album precedenti. Molto successo ottiene la canzone d'apertura: Telefonami tra vent'anni, sarcastico brano contro l'ossessione telematica, che prende di mira alcuni tra gli oggetti simbolo della comunicazione di massa, come la televisione e il telefono. Degna di nota anche la graffiante e ironica Ciao a te e il malinconico blues di Madonna disperazione. A chiudere il disco una cover strumentale del brano You've Got a Friend di Carole King. Nello stesso periodo, produce il nuovo album di Renzo Zenobi, Telefono elettronico, prestando la sua voce nella relativa title track.
Alla fine del 1981, il complesso di Lucio Dalla decide di intraprendere una carriera parallela, ufficializzando con l'uscita di un 45 giri, la nascita degli Stadio. Il nome della band - come ricordato da Gaetano Curreri - ha avuto origine nella tournée di Banana Republic, durante le estenuanti prove giornaliere, che avevano sempre come teatro all'aperto proprio uno stadio; da lì, la scelta del nome. Nel 1982 la neonata band pubblica un LP da sei tracce, con alcuni testi firmati dall'autore bolognese tra cui Un fiore per Hal (parte I e II), dove Dalla canta assieme al chitarrista Ricky Portera. Al contempo, l'attore e regista Carlo Verdone decide di dedicare al cantautore bolognese il proprio film Borotalco, dove una ragazza, interpretata da Eleonora Giorgi, cerca in tutti i modi di conoscere Lucio Dalla, suo idolo musicale. Per il lancio del film uscirà la canzone Grande figlio di puttana, presente anche nel primo album degli Stadio, scritta da Lucio Dalla, Gaetano Curreri e Giovanni Pezzoli che varrà ai tre artisti, nello stesso anno, il David di Donatello e il Nastro d'argento per la miglior colonna sonora originale.In merito al film Verdone ha ricordato alcuni retroscena: «Il produttore Mario Cecchi Gori, sparò nella locandina il suo nome a caratteri cubitali, il mio – che ero il regista – era scritto in piccolo. Lucio si arrabbiò, ricordo ancora la sua telefonata: Spera che il film mi piaccia, andrò a vederlo stasera». Qualche ora dopo arriva la telefonata da un cinema di Bologna: «Mi chiamò per farmi i complimenti. Mi disse che ero stato bravo».Tornando alla nascita degli Stadio, Gaetano Curreri ha affermato che il cantante del gruppo non doveva essere lui, ma un altro. Fu lo stesso Dalla a convincere Curreri a interpretare i pezzi degli Stadio, vincendo l'iniziale ritrosia di quest'ultimo. Nella stessa intervista, l'artista forlivese ha fatto notare come nei primi album la sua voce ricalcasse, per impostazione e tonalità, quella di Dalla, quasi a rasentarne un'imitazione. A titolo di esempio, ha ricordato come Ornella Vanoni, nell'ascoltare Grande figlio di puttana, fosse assolutamente convinta che la voce appartenesse a Dalla e non a quest'ultimo, rimanendo incredula nell'apprendere il contrario. Le strade della band e del cantautore emiliano saranno comunque ben lungi dal dividersi, continuando una collaborazione che durerà, in pratica, per tutti gli anni ottanta.
Un anno dopo esce 1983, che vede in sala d'incisione ancora la presenza degli Stadio. Il disco, anche sull'onda dei fasti degli album precedenti, ottiene, come da copione, un largo successo di vendite, meno dal punto di vista della critica. "L'album alterna intuizioni geniali a momenti di abbandono, slanci formidabili a segni di stanchezza" [...] L'autore ne è pienamente consapevole, tanto da affermare: «L'ho registrato a caldo, senza una progettazione e senza tenere conto dell'interlocutore, del pubblico a cui mi rivolgo». Qualche anno dopo chiarirà il concetto: «Mentre stavo registrando 1983 ero impegnato a rinnovare il mio contratto discografico, non mi andava molto di fare quel disco. L'errore era già alla base: centrare il disco sul mio personaggio; resi la mia situazione di cantante e autore più seria di quello che doveva essere. Cantavo su una sedia, davo le coordinate, mentre il soggetto delle mie canzoni è sempre stato la gente, non ho mai soggettivizzato tranne in episodi volutamente ironici come Disperato erotico Stomp». Sempre nel 1983, scrive la canzone Lontano da dove, dall'omonimo film di Stefania Casini e Francesca Marciano.Nel 1984, Dalla cambia rotta musicale. Abbandonati gli Stadio, inizia a collaborare con Mauro Malavasi, reduce dai grandi successi dance, che accentua ulteriormente la ritmica degli arrangiamenti. Il risultato è Viaggi organizzati, con l'omonima canzone e soprattutto con la hit Tutta la vita, incisa in inglese da Olivia Newton-John e cantata dal vivo dall'amico De Gregori, dove Dalla sembra fare un bilancio ironico e agrodolce sul suo destino: "Tutta la vita a far suonare un pianoforte/ lasciandoci dentro anche le dita/ su e giù o nel mezzo a una tastiera/ siamo sicuri che era musica?". In merito al testo l'artista avrà a dire: «Ho impiegato più di un mese e mezzo per realizzarlo. Una frase come “al limite fisico del racconto” ha in sé qualcosa di folle che mi piace da impazzire. La critica, naturalmente, ha immediatamente ipotizzato che avessi costruito il testo mettendo una serie di frasi una dietro l'altra». Di rilievo i brani Tu come eri, Stornello e Washington, quest'ultima con la parte musicale scritta da Tullio Ferro, storico autore di musiche per Vasco Rossi.
Nel 1985 torna a lavorare con gli Stadio e nel dicembre dello stesso anno esce Bugie (dove partecipano come batterista e autore Giovanni Pezzoli e come corista Gaetano Curreri). Trainato dal grande successo di Se io fossi un angelo, registra di nuovo ottimi riscontri di vendite, aggiudicandosi il disco di platino.
L'album contiene canzoni romantiche come Chissà se lo sai (su musica di Ron) e Soli io e te. Da menzionare il brano Ribot, la dissacrante e autobiografica Luk e il pezzo strumentale Tania del circo, dal sapore squisitamente jazzistico, dove suona il sax con il pianista jazz Franco D'Andrea. Nello stesso periodo viene pubblicato il noto pezzo musicale Lunedifilm (già da tempo sigla d'apertura della Rai per la presentazione dei film serali in onda il lunedì), scritto dall'artista e incluso nell'album degli Stadio Canzoni alla radio.
Nel marzo del 1986 parte in tournée con gli Stadio per una serie di concerti all'estero culminati con le esibizioni negli Usa. A tal proposito la Rai programmerà uno speciale dedicato proprio al concerto tenutosi al Village Gate di New York il 23 marzo del 1986 dove, tra una canzone e l'altra, Dalla racconta la sua esperienza negli States. Dal concerto americano verrà poi estratto il doppio album dal vivo DallAmeriCaruso. Unico inedito dell'album è la struggente Caruso, (disco di platino e Targa Tenco come miglior canzone dell'anno), che racconta gli ultimi giorni di vita del grande tenore e regalerà al cantautore emiliano un successo straordinario. La canzone, che ha venduto quasi 9 milioni di copie in tutto il mondo, è oggi considerata un classico della canzone italiana e napoletana. Nel corso degli anni, il brano è stato interpretato da artisti di qualsiasi  nazionalità, tra i quali spiccano cantanti di fama mondiale: Mercedes Sosa, Céline Dion, Michael Bolton, Lara Fabian, Julio Iglesias, Andrea Bocelli e Luciano Pavarotti; la canzone, tradotta in varie lingue, ha venduto oltre 38 milioni di copie in tutto il mondo. Il giorno 28 febbraio 2008, durante la Cinquantottesima edizione del Festival di Sanremo, il presidente della Siae, Giorgio Assumma, ha reso note "le 10 canzoni italiane più conosciute e cantate nel mondo", rilevate dagli stessi bollettini Siae. La canzone di Lucio Dalla, Caruso, si è piazzata al secondo posto, dietro all'altrettanto celebre Nel blu dipinto di blu, di Domenico Modugno.Dalla, in varie interviste, ha più volte spiegato la genesi del brano: "è una canzone del cuore" - racconta l'artista - nata da un inaspettato e intenso viaggio a Sorrento. In seguito ad un guasto alla sua barca, Dalla è costretto a sostare in costiera, nello stesso Hotel e nella stessa stanza dove anni prima soggiornò il grande tenore Enrico Caruso. Il personale dell'albergo, dopo essersi trattenuto a cena con il cantautore, gli racconta della coinvolgente storia d'amore tra Caruso, ormai affetto da una grave malattia ai polmoni che gli impediva di cantare, e una giovane allieva, a cui il grande lirico insegnava canto. Commosso da quelle parole, il cantautore, ritiratosi nella stanza, guardando le foto del tenore, il suo vecchio pianoforte e l'incantevole panorama di Sorrento, trova l'ispirazione per comporre sia il testo che la musica. Così nasce Caruso, in un modo assolutamente fortuito - come ricorda ancora Dalla - "una canzone nata per caso" e destinata a diventare una delle canzoni italiane più note nel mondo. 
Il conduttore Pippo Baudo racconta che inizialmente l'artista era restio a cantare il brano, in quanto, essendo lui emiliano e non napoletano, non si sentiva all'altezza di interpretarlo. Peppino Di Capri afferma di essere stato il primo ad ascoltarla, addirittura il giorno dopo che l'ebbe composta: «Venne nella mia casa discografica a Napoli e mi chiese un parere, si mise al pianoforte e suonò. Rimasi senza parole e mi uscì una lacrima. Ma tu veramente fai? Mi chiese alla nostra maniera. Vai tranquillo, sarà un successo mondiale, gli risposi». D'altronde Dalla non aveva mai celato l'influenza che ebbe su di lui la canzone classica napoletana e il forte legame con la città di Napoli, di cui disse: «Io non posso fare a meno, almeno due o tre volte al giorno, di sognare di essere a Napoli. Sono dodici anni che studio tre ore alla settimana il napoletano, perché se ci fosse una puntura intramuscolare, con dentro il napoletano - tutto il napoletano - io me la farei, per poter parlare e ragionare come ragionano loro da millenni».
Nel giugno del 1988 arriva una nuova esperienza ovvero Dalla/Morandi, disco da 15 tracce (ancora una volta un milione di copie vendute), contenente vecchi successi dei due amici, con in più vari inediti scritti dallo stesso Dalla, Mogol, Mario Lavezzi, Battiato, Stadio e Ron. La canzone di lancio Vita è subito un successo, scritta da Mogol, su musica di Mario Lavezzi, diverrà per Morandi un nuovo trampolino di lancio per tornare di diritto tra i grandi della canzone italiana. In merito al singolo Vita, Mario Lavezzi ricorda: «All'inizio la canzone si intitolava Angeli sporchi, e iniziava con le parole "Cara in te ci credo": era dedicata a una ragazza che aveva avuto delle traversie, e si era un po' persa per strada... Dalla ci impose una modifica: la parola "Cara" diventò "Vita", perché a qualcuno poteva dare l'impressione che lui e Morandi si chiamassero così tra loro... a Dalla il brano piacque subito, lui cercava delle canzoni per il disco con Morandi, perché l'idea di incidere un album fu presa di slancio e non aveva niente di pronto». Numerose le tracce da ricordare. In primis le personali interpretazioni di Chiedi chi erano i Beatles di Morandi e C'era un ragazzo che come me amava i Beatles e i Rolling Stones di Dalla, Il duemila, un gatto e il re con testo di Roberto Roversi e musica di Gaetano Curreri e la canzone Emilia con musica di Dalla e testo di Francesco Guccini, da loro stessi cantata assieme a Gianni Morandi. Infine si segnalano Che cosa resterà di me, scritta da Franco Battiato per Gianni Morandi, Cuori di Gesù su musica di Cocciante e Felicità, interamente scritta da Dalla.
Segue un fortunato e lunghissimo tour (anche all'estero, con 110 repliche) nei più affascinanti luoghi d'arte d'Italia, nel quale i due artisti, accompagnati (per l'ultima volta) dagli Stadio giocano a scambiarsi i brani, raccontando la loro storia ad un pubblico che interviene numerosissimo ad ogni concerto. La tappa conclusiva del tour estivo avverrà al Teatro Greco di Siracusa, in diretta televisiva su Raiuno (con la regia di Gabriele Salvatores). Così, sulle pagine del settimanale la Repubblica, Gino Castaldo, recensiva i loro show: «Ad unirli è l'emilianità, a dividerli sono due differenti culture della canzone italiana. Da una parte c'è Morandi, sorridente che canta a cuore aperto sentimenti trasparenti, dall'altra c'è Dalla, l'autore per eccellenza che scava, corrode, mostra dei sentimenti la faccia più imprevista e talvolta più inquietante. Vederli insieme è strano, fa pensare a due correnti di gusto e di espressione che si fronteggiano, cercano un dialogo come in un immaginario compromesso storico della musica».
Nell'ottobre del 1990 esce Cambio, «il cui titolo programmatico non nasconde il desiderio di Dalla di ridefinire ancora una volta la sua immagine, anche a prezzo di mitigare l'originalità della proposta». Questo "nuovo corso", che farà da apripista alla fase pop degli ultimi anni, sarà confermato anche negli album successivi e per tutti gli anni novanta. Pur mutando corso, ciò che non muta nell'artista emiliano è l'assoluta capacità di catalizzare il grande pubblico. Il disco, trainato dal singolo Attenti al lupo (scritto da Ron), vende 1 500 000 copie, risultando uno degli album italiani più venduti di sempre. Il giornalista Giancarlo Trombetti ha ricordato in un recente articolo, dopo la morte dell'artista, la genesi di Attenti al lupo, affermando che originariamente il brano avrebbe dovuto cantarlo Ron e non Dalla e che quest'ultimo cercò di convincerlo a cedergli il pezzo. Il brano passò nelle mani di Dalla non tanto per un regalo dell'amico Ron, come si sarebbe portati a pensare, ma più per frutto dell'insistenza di Dalla. Il giornalista ricorda ancora che Lucio, rivolgendosi a Ron, disse: «Tu sei visto dalla gente in modo troppo serio... io sono un pagliaccio buffo, non ti ci vedo a canticchiare Attenti al lupo, attenti al lupo... ed essere preso sul serio, io, invece, sì.»La grande intuizione di Dalla risiede nell'idea di "teatralizzare" il brano, inscenando, nel relativo videoclip, un efficace balletto all'ombra di un tendone da circo, con al fianco due ragazze (di cui una è la cantante Iskra Menarini), riproponendo lo sketch ad ogni apparizione televisiva. Il singolo diviene un tormentone, facendo ben presto schizzare il disco in vetta alle classifiche. La canzone di lancio Attenti al lupo, se da una parte ha avuto il pregio di trascinare l'album al successo commerciale, dall'altra ha oscurato, per così dire, alcune tracce, qualitativamente più meritevoli, che con il tempo si sono ritagliate il loro giusto spazio e valore. Canzoni da ricordare sono senz'altro l'emozionante Le rondini, su musica di Mauro Malavasi, Bella, l'inconsueta È l'amore e soprattutto Comunista, già scritta in passato con Roberto Roversi, con un testo leggermente modificato dallo stesso Dalla, così come l'originario titolo Ho cambiato la faccia di un Dio.
Sempre nello stesso anno, precisamente il 25 ottobre del 1990, su RaiStereoDue, Lucio Dalla incontra Federico Fellini. In una spassosa chiacchierata, i due artisti parlano degli effetti emotivi e malinconici che la musica spesso produce in chi l'ascolta, scambiandosi, divertiti, le reciproche impressioni. Quasi a inizio intervista il grande regista descrive in modo epico un concerto del cantautore, tenuto al Teatro Tenda di Roma negli anni ottanta: «La prima volta che ti ho visto... è stata una visione un po' infernale... sono entrato, e in mezzo ad un gran fumo, ti ho visto in fondo a un palco; dalla platea mandavano urla e strida come pipistrelli e decibel irraggiungibili... laggiù c'eri tu, dietro una tastiera con il tuo cuffiotto in testa; apparivi come un'immagine salgariana, un corsaro, un pirata e dalla tua tastiera partivano clangori, come fossero cannonate». Dalla dichiara prontamente tutto il suo stupore nell'apprendere che un personaggio della caratura di Fellini fosse presente a un suo concerto e il regista riminese ribatte prontamente: «Ad un concerto di Dalla potrebbero esserci anche personaggi della storia come Vittorio Emanuele II o Garibaldi, tutti quanti dovrebbero venire ad ascoltare un tuo concerto, tanto è la forza evocativa che emana». Tempo addietro, il cineasta aveva omaggiato il cantautore nel suo film Ginger e Fred, nella sequenza in cui Giulietta Masina incontra in un pullman alcuni sosia di personaggi famosi, tra cui quelli del musicista emiliano. Successivamente, tra il 1991 e 1992, Dalla organizza una serie di concerti che daranno vita al Cambio tour, dove avrà modo di farsi notare e conoscere il giovane cantautore Samuele Bersani.
Dopo il live Amen, esce nel dicembre del 1993 il nuovo LP denominato Henna, contenente la canzone omonima: una misticheggiante melodia con un testo molto evocativo che Dalla considererà sempre tra le sue preferite. Il lancio del Videoclip di Henna avverrà nella trasmissione Roxy Bar, condotta da Red Ronnie che dopo la scomparsa del cantautore ricorderà tra le altre cose proprio quell'evento: «Si trattava del video più rivoluzionario mai visto in TV che io mandai in onda su richiesta di Dalla durante una puntata del mio programma. Lucio mi chiese di oscurare completamente lo schermo per ascoltare meglio una sua canzone, Henna. Io obbedii... fu un "coupe de theatre" (sic!) che fece scalpore, tanto che l'episodio fu ripreso dai giornali di tutto il mondo». Tanti i brani da segnalare: l'ariosa Latin lover, l'intimista Domenica, la ritmata Liberi, Cinema (dove compare la voce di Marcello Mastroianni) e la grottesca Merdman. Chiude l'album la vibrante Treno: brano di natura sociale che racconta un Europa dell'est post comunista che corre come un treno verso il duemila, assediata continuamente da soldati e carri armati, "tra vecchi e nuovi fascisti".
Sempre nel 1993, Lucio Dalla riceve il Premio Librex Montale, nella sezione "Poetry for Music". Tale sezione è stata aggiunta nel 1991 allo scopo di dare riconoscimento a testi scritti per la musica che avessero una particolare valenza poetica; oltre a Dalla hanno ricevuto il premio Paolo Conte, Francesco Guccini, Fabrizio De André, Franco Battiato e Ivano Fossati. Nell'occasione ha modo di incontrare le poetesse Alda Merini e Leandra D'andrea con cui stringerà amicizia. Entrambe saranno anche autrici di una poesia dedicata proprio all'artista bolognese.Nel 1996 esce Canzoni che decreta la definitiva svolta pop dell'autore. L'album è trainato dal singolo Canzone, il cui testo è stato scritto insieme a Samuele Bersani. Seppur meno ispirato rispetto ai lavori precedenti, grazie ad altre canzoni come Ayrton, scritta da Paolo Montevecchi e dedicata al pilota di Formula 1 Ayrton Senna, e Tu non mi basti mai, l'album venderà complessivamente 1 300 000 copie, bissando il successo di Cambio. Il disco contiene una sorpresa: come ultima canzone è presente una ghost track e altro non è che un rifacimento di Disperato erotico stomp cui segue, a chiusura del disco, un inno religioso dal titolo Vieni, spirito di Cristo, interpretato dal giovane frate francescano Alessandro Fanti. Nello stesso periodo è da ricordare una delle sue tante incursioni nella musica colta e accademica, con la messa in scena di Pierino e il lupo di Sergei Prokofiev. Mesi più tardi, con la medesima disinvoltura con cui si è inoltrato nella musica classica, passa alla musica dance, pubblicando nell'autunno dello stesso anno la raccolta Lucio Dalla - Dance Remixes, un disco dance con dieci successi del cantautore bolognese passati al remix da famosi dj dell'epoca.
Nell'estate del 1998, il sodalizio artistico tra Lucio Dalla e Roberto Roversi ha di nuovo un'inaspettata quanto gradita appendice. Infatti, nel giugno dello stesso anno, va in scena un importante spettacolo, scritto dal poeta bolognese nel 1974, dal titolo Enzo re, con musiche dello stesso Dalla. L'avvenimento, in collaborazione con l'università di Bologna, farà da preludio a tutta una serie di eventi che si susseguiranno nel 2000, quando la città emiliana sarà proclamata, per quell'anno, Capitale europea della cultura. L'opera, che tratta della storia di Re Enzo, figlio di Federico II di Svevia, e della sua cattura da parte dei cittadini bolognesi, è inscenata per lo più da vari studenti universitari e da alcuni attori di fama come Ugo Pagliai e Paolo Bonacelli, con incastonate alcune canzoni eseguite dallo stesso Dalla. Seguirà poi un vero e proprio album dall'omonimo titolo e con sei tracce (di cui quattro – Falconetto, Il grande vecchio, La canzone di Adelasia sul mare, Opposizione A Opposizione – cantate da Dalla) che non vedrà mai la luce del mercato discografico e sarà regalato direttamente alla stessa università. Lo spettacolo, divenuto itinerante, nel corso del tempo sarà inscenato svariate volte e sempre con la supervisione del cantautore. Le quattro canzoni dell'album Enzo Re (come quelle rimaste indedite del 33 giri Automobili), verranno pubblicate, a sorpresa, nel novembre 2013, nella raccolta Nevica sulla mia mano che, attraverso l'aggiunta di manoscritti e dattiloscritti di lavorazione, ripercorre l'intero connubio artistico e personale tra il poeta e il musicista emiliano.
Dopo aver ricevuto nel 1999 la Laurea Honoris Causa dall'università di Bologna in "lettere e filosofia", nel settembre dello stesso anno (esattamente il 9/9/99) pubblica Ciao (200 000 copie vendute in poco più di una settimana e doppio disco di platino), dove riscuote successo l'omonima canzone. In merito al nuovo disco, oltre a Ciao sono da ricordare brani quali What a Beautiful Day, Trash e altri di natura più intimista come Non vergognarsi mai, Là e Scusa. Vi è pure un rifacimento della sua vecchia 1999, simbolicamente reincisa per salutare la fine del millennio. Il relativo tour, partito nella primavera-estate del 2000, registrerà ovunque il tutto esaurito.
Il nuovo millennio si apre con l'album Luna Matana, pubblicato nell'ottobre del 2001. Una delle canzoni dell'album, Kamikaze, è da molti interpretata come reazione agli attacchi terroristici dell'11 settembre. Tale è la certezza che il Corriere della Sera, in un articolo del 23 settembre 2001, dichiara: "No della casa discografica al Kamikaze di Dalla", a sottolineare una sua presunta censura sul brano in questione, in quanto non scelto come singolo di lancio. La casa ha replicato che visto il preciso frangente storico politico la decisione di non scegliere quel brano era ovvia, aggiungendo di aver preso la decisione di comune accordo con l'artista. Lo stesso Dalla interviene nella questione affermando, tra le altre cose, che il brano non si riferisce agli Attentati dell'11 settembre, in quanto il termine Kamikaze, più che al tempo attuale, riporta a quello della seconda guerra mondiale, scenario storico per il quale la canzone era stata pensata. 
Continuando nell'argomento il cantautore afferma che paradossalmente a trattare dei fatti dell'11 settembre è stata la canzone di lancio dell'album precedente, facendo notare come i versi della sua Ciao sembrino preconizzare i tragici fatti di New York: "C'è stato come un lampo lì proprio in mezzo al cielo/ era blu cobalto liscio, liscio senza un pelo/ la città sotto era un presepe/ le luci del tramonto/ la scia di un aereo facevano che bello il mondo". La canzone Kamikaze (con alle chitarre Gianluca Grignani) ha comunque successo, così come Siciliano, dove compare la voce di Carmen Consoli. Da ricordare i brani Notte americana e Agnese delle Cocomere; quest'ultimo dedicato al famoso ritrovo di Bologna, luogo molto amato dal cantante emiliano. Il titolo del disco è una licenza poetica del musicista e allude all'insenatura (Cala Matana), che scende a strapiombo sul mare, nell'Isola di San Domino, alle Tremiti, dove sono situati la casa e lo studio dell'artista.
Il 2003 è un altro anno chiave per Lucio Dalla, infatti, grazie alla sua sconfinata curiosità, decide di inoltrarsi nella musica lirica, inscenando e componendo la sua Tosca - Amore disperato, tratta dal capolavoro di Giacomo Puccini. Dallo spettacolo ha poi estrapolato e interpretato anche l'omonimo brano, Amore disperato, con la partecipazione di Mina, che canta gran parte del testo, alternando la sua voce a quella del cantautore bolognese. La traccia è presente nell'album Lucio, uscito nello stesso anno. Tornando all'opera, il risultato prodotto dall'artista è dunque una fedele trasposizione del componimento pucciniano, scritta, musicata e diretta dallo stesso cantautore, ravvivata e al tempo stesso attualizzata da un grande dispiegamento di mezzi, sia tecnici che artistici. La prima messa in scena del musical avviene il 23 ottobre 2003 al Gran Teatro di Roma, dopo una seguitissima anteprima nel "luogo del delitto", ovvero Castel Sant'Angelo, nella Notte Bianca romana del 27 settembre.Nel 2006 pubblica 12000 lune, raccolta di tutti i suoi grandi successi in un triplo cofanetto con in copertina un disegno del cantante creato da Milo Manara. Tre gli inediti: Stella, Sottocasa e Dark Bologna. Nello stesso anno Fernanda Pivano pubblica il libro Complice la musica, edito da BUR, dove la scrittrice genovese raccoglie una serie di interviste a trenta cantautori italiani, tra i quali lo stesso Dalla. Così si esprime in merito all'artista emiliano: «Lucio Dalla mi ricorda tutti i miei amici di una vita e mi seduce. Lo immagino adolescente suonare in qualche strano locale con Chet Baker al clarinetto; davanti a un bicchiere di vino con Lawrence Ferlinghetti, all'osteria Da Vito a Bologna; al flipper con Andy Warhol a Roma (“senza sapere che era lui”). Che nostalgia. Mi sento vecchia!».
Nel febbraio del 2007 inizia a collaborare con Marco Tutino, sovrintendente e direttore artistico del Teatro Comunale di Bologna e con il produttore discografico Gianni Salvioni per un progetto sul Pulcinella di Igor' Fëdorovič Stravinskij, del 1920. Quest'opera del musicista russo è abbinata all'Arlecchino di Ferruccio Busoni (del 1917), che vede come primo attore Marco Alemanno. Dalla ha operato un intervento scenografico su tutte e due le opere, spostandone l'azione a New York (per Pulcinella) e in un paesino delle colline tosco-emiliane per l'Arlecchino.A proposito dell'opera di Ferruccio Busoni, così si esprimerà il musicista: «Un'opera considerata a torto minore e invece è un capolavoro assoluto, avanguardia pura». La scelta del cantautore di addentrarsi sempre più nel melodramma e nelle varie regie musicali, come ad esempio l'Arlecchino, è così motivata: «è stata una reazione al sistema culturale che viene imposto a tutti, un sistema basso, bassissimo. Una risposta al network assolutista che pretende di governare i nostri desideri e non farci pensare... se il ritmo frenetico in cui tutti siamo invischiati non consente di pensare, altrimenti consumeremo di meno, allora ho voluto tentare l'operazione contraria e ho scelto l'Arlecchino di Busoni per portare il bello e far riflettere chi lo viene a vedere».Dalla collaborazione con Gianni Salvioni nasceranno anche altri progetti, oltre a l'Arlecchino e Pulcinella anche l'opera Pierino e il lupo di Prokofiev e il DVD 12.000 lune, contenente le canzoni di Lucio Dalla realizzate dal vivo con un quartetto d'archi. Dalla non abbandona la musica leggera, anzi, nel giugno dello stesso anno esce Il contrario di me, nuova fatica del cantautore bolognese a quattro anni di distanza da Lucio uscito nel 2003. L'album ha la caratteristica di uscire contemporaneamente sia nei negozi di dischi, sia in edicola, allegato al quotidiano La Repubblica. Da ricordare le canzoni Due dita sotto il cielo, dedicata al campione di motociclismo Valentino Rossi, il ritratto cristologico di I.N.R.I., Malinconia d'ottobre e la roboante Rimini.
Nel 2008 Lucio Dalla mette in scena L'opera del mendicante di John Gay, significativo esempio di ballad opera, un genere di teatro musicale sviluppatosi nell'Inghilterra del diciottesimo secolo, come reazione al melodramma di corte di stampo italiano. Interpreti principali dell'opera sono la cantante e attrice Angela Baraldi e Peppe Servillo degli Avion Travel. Lo spettacolo debutta al Teatro Duse di Bologna il 29 marzo. Dalla vi ha apportato modifiche al testo originale, escludendo la quotidianità del Settecento e trasportando l'azione dalla vecchia Londra alla Bologna odierna; le musiche si alternano ai vari dialoghi di scena (tra cui molti in dialetto bolognese od in grammelot) con dichiarati omaggi a Haendel e Henry Purcell. Anche questo spettacolo viene pubblicato in DVD con la produzione di Gianni Salvioni. 
Dopo l'uscita del suo ultimo album Il contrario di me e il relativo tour teatrale, il musicista torna con una doppia pubblicazione dal vivo: LucioDallaLive - La neve con la luna. Il nuovo album include la registrazione del concerto tenuto dal cantautore nella sua Bologna, all'Europauditorium, il 19 novembre del 2007.L'11 gennaio 2009 partecipa alla puntata speciale di Che tempo che fa, per celebrare i dieci anni della scomparsa di Fabrizio De Andrè. Per l'occasione canta Don Raffaè assieme all'attore Marco Alemanno. In estate partecipa al Festival Teatrocanzone in onore di Giorgio Gaber, recitando assieme a Marco Alemanno il brano Io mi chiamo G.. Il 10 ottobre 2009 viene trasmesso dalle radio il singolo Puoi sentirmi?, che anticipa l'uscita dell'ultimo album di inediti Angoli nel cielo, pubblicato il 6 novembre successivo. Oltre al singolo Puoi sentirmi?, altri titoli da ricordare sono la stessa title-track, Questo amore, Gli anni non aspettano e infine la più che riuscita Fiuto, cantata assieme all'attore napoletano Toni Servillo. A proposito di questo nuovo lavoro Dalla afferma: «la gente ha bisogno di canzoni da cantare e da ascoltare e con questo disco, come ho fatto qualche altra volta, gliele ho date. L'autenticità della musica è un bisogno insopprimibile, è fondamentale prendersi la responsabilità di quello che si fa, significa comunque non sottrarsi al flusso di trasformazione del mondo. Ogni canzone che esce, se non ha alcun senso di mistero e inquietudine, è un delitto, come dare della candeggina nell'acqua da bere di un asilo. Diciamo che quello che faccio è cercare di dare il meglio, è l'unica cosa che si può fare».
Il 2010 si apre con una notizia inaspettata. Tutti i giornali d'Italia comunicano, in data 2 gennaio, la realizzazione di un nuovo concerto di Lucio Dalla e Francesco De Gregori, allo storico Vox club di Nonantola, il 22 dello stesso mese, con la denominazione Work in progress. Lo spettacolo, che in breve tempo registra il tutto esaurito in prevendita, fa da preludio ad una serie di concerti che vengono annunciati proprio in occasione della data di Nonantola e che si svolgeranno nel mese di maggio a Milano e Roma. Così, a più di trent'anni dal tour di Banana Republic, i due cantautori tornano ad esibirsi insieme, anche se, in verità, si erano già ritrovati sul palco, al concerto di capodanno ad Assisi, trasmesso dalla Rai nel 1998, cantando assieme Cosa sarà.. 
In realtà Dalla, già da tempo nutriva il desiderio di tornare a cantare con l'amico e collega romano, e nel 2009, a Repubblica Radio TV, alla domanda sulla possibilità di un loro riavvicinamento si era detto del tutto favorevole. Fatto sta che nello stesso anno, il 24 giugno del 2009, a trent'anni esatti dalla loro prima tappa di Banana Republic, durante il concerto di Dalla a piazza Castello di Mantova, si presenta sul palco Francesco De Gregori, che dopo aver cantato alcune canzoni duetta con l'amico cantando Santa Lucia. Tale duetto sarà prodromico alla loro futura e nuova collaborazione. La scelta di cantare assieme Santa Lucia forse non è casuale. Dalla infatti, nello stesso concerto di Nonantola, afferma che Santa Lucia è senza dubbio la canzone di De Gregori da lui preferita, ricordando di essersi commosso, fin dal suo primo ascolto, e siccome in quel mentre stava guidando da solo in autostrada, dovette accostare per metabolizzare l'emozione.Il loro tour ha ufficialmente inizio nella primavera dello stesso anno e fa tappa non più negli stadi, come trent'anni prima, ma nelle piazze e nei luoghi di tutta Italia. Esso continuerà per tutto il 2010 e buona parte del 2011. Degna cornice di questo tour, è anche la loro partecipazione al Concerto del Primo Maggio del 2011, la loro esibizione è la punta di diamante dell'evento. Il riassunto di questi numerosi concerti avviene con la pubblicazione del doppio album dal vivo, Work in Progress, con ventinove tracce che raccontano l'intera storia musicale dei due cantautori. Nell'album sono contenuti anche tre inediti: Non basta saper cantare, Gran turismo e Gigolò (canzone originariamente scritta da Julius Brammer e tradotta in italiano dai due artisti). Non compare in scaletta Ma come fanno i marinai, canzone simbolo del precedente tour, che è inizialmente riproposta dal duo al Vox Club di Nonantola. La decisione di non cantare più il brano è del tutto simbolica, in quanto l'intento dei due artisti, lungi dall'effettuare qualsiasi operazione nostalgica, non è quello di riproporre il vecchio tour, bensì di riscrivere "ex novo", un'altra significativa pagina della loro carriera. Saliranno sul palco, condividendo per l'ultima volta le proprie canzoni, la sera del 20 maggio 2011 a Saint Vincent, atto conclusivo di un tour durato, eccezionalmente, per più di un anno.
L'8 novembre 2011, a due anni di distanza da Angoli nel cielo, esce quello che sarà destinato a rimanere come l'ultimo disco pubblicato in vita dal cantautore emiliano: Questo è amore. L'album è un doppio CD che contiene solo canzoni d'amore, scritte da Dalla tra il 1971 e il 2009, dove a essere presenti sono soprattutto quelle canzoni considerate "minori", perché schiacciate dai successi delle varie hits di turno. L'album è anticipato in radio dal brano Anche se il tempo passa (Amore). Oltre a tale inedito, sono presenti, tra l'altro, un rifacimento di Meri Luis (cantata in coppia con Marco Mengoni), Anema e Core e La leggenda del prode Radamès, un brano preso dal repertorio anni quaranta del Quartetto Cetra e riarrangiato dallo stesso Dalla e Mauro Malavasi.
A fine gennaio del 2012 la celebre rivista Rolling Stone pubblica una speciale classifica dei 100 album italiani più belli di ogni tempo, l'artista compare un'unica volta e in quarantesima posizione con il suo Lucio Dalla, del 1979. Il 14 febbraio ritorna sul palco del Festival di Sanremo a quarant'anni dall'ultima partecipazione, accompagnando il giovane cantautore Pierdavide Carone con il brano Nanì, del quale è anche coautore. Dalla in questa occasione sale sul palco nella duplice veste di cantante e di direttore d'orchestra, cosa che già Franco Battiato aveva fatto l'anno precedente, accompagnando il cantante Luca Madonia dei Denovo. Il brano, dapprima ripescato, si piazzerà, nella classifica finale, al quinto posto. Il 18 febbraio, nella serata conclusiva, assieme al giovane cantante esegue nuovamente il brano, per quella che sarà l'ultima apparizione televisiva dell'artista. Il 27 febbraio 2012 da Lucerna, Svizzera, parte la sua nuova tournée europea, che fa tappa la sera seguente a Zurigo e il 29 febbraio a Montreux, con l'esibizione nell'Auditorium Stravinski Concert Hall, teatro del suo ultimo e definitivo concerto.
Lucio Dalla muore il 1º marzo 2012, stroncato da un infarto tre giorni prima di compiere 69 anni in un hotel di Montreux, la cittadina svizzera dove si era esibito la sera precedente. Particolarmente profetica è l'ultima strofa della sua canzone Cara: "Lontano si ferma un treno / ma che bella mattina, il cielo è sereno / Buonanotte, anima mia / adesso spengo la luce e così sia".
Dalla, infatti, muore la mattina di un primo marzo sereno, in un hotel che non dista che pochi passi dalla stazione ferroviaria di Montreux. È il suo compagno Marco Alemanno il primo a scoprire la disgrazia, pochi minuti dopo l'accaduto. I primi a dare la notizia della morte del cantante sono i frati della basilica di San Francesco d'Assisi, la stessa mattina del 1º marzo, su Twitter, esattamente alle 12:10, 23 minuti prima dei lanci d'agenzia.
Il giorno seguente il feretro viene trasferito dall'obitorio di Losanna alla residenza bolognese dell'artista in via D'Azeglio e sabato 3 marzo viene allestita la camera ardente nel cortile d'onore di Palazzo d'Accursio sede del municipio di Bologna. La città proclama il lutto cittadino come anche il Comune delle Isole Tremiti, residenza estiva del cantautore. Il funerale si tiene nella basilica di San Petronio il 4 marzo, giorno in cui Dalla avrebbe compiuto 69 anni, presenti oltre 50.000 persone. Dopo il rito funebre, trasmesso in diretta televisiva, le spoglie del cantante vengono sepolte nel Cimitero Monumentale della Certosa di Bologna nel campo 1971. Il 23 ottobre 2013, la salma di Lucio Dalla viene cremata e inumata in una nuova zona sempre alla Certosa, dove riposano, tra l'altro, il poeta Giosuè Carducci e il pittore Giorgio Morandi. L'opera funeraria è stata realizzata dall'artista Antonello Paladino. 
Sulla lapide è incisa l'ultima frase della sua canzone "Cara": "Buonanotte, anima mia, adesso spengo la luce e così sia".
Immediato, nel mondo della musica e dello spettacolo, il ricordo del cantante e amico scomparso: da Paolo Conte a Francesco Guccini, da Antonello Venditti a Francesco De Gregori (il quale ha fatto sapere di non voler rilasciare alcuna dichiarazione, chiudendosi nel proprio dolore). Seguono Franco Battiato, Ivano Fossati, Mogol, Eros Ramazzotti, Renato Zero, Claudio Baglioni, Adriano Celentano, Pino Daniele, Eugenio Finardi, Jovanotti, Vasco Rossi e Luciano Ligabue, solo per citarne alcuni. Non va dimenticata la speciale "lezione" tenuta da Roberto Vecchioni, al programma televisivo Che tempo che fa dove ha recitato e spiegato, non senza commozione, il testo de L'anno che verrà, e ancora Red Canzian, che nella sua autobiografia dedicherà una sentita e commossa lettera a Dalla. Dodi Battaglia, concittadino e caro amico di Dalla, in quei giorni incide 4.3.2012 ed è contenuta nella ristampa di D'Assolo.
Non mancano personalità del teatro, del cinema e della cultura come Dario Fo, i fratelli Taviani, Eugenio Scalfari, Dacia Maraini e Michele Serra. Non potevano mancare, infine, Gaetano Curreri, Luca Carboni e Samuele Bersani e naturalmente gli amici di sempre: Ron e Gianni Morandi.
L'eredità è stimata approssimativamente in 100 milioni di euro e composta dai diritti d'autore su 581 canzoni (validi fino a 70 anni esatti dalla morte dell'autore), dall'abitazione di 2400 metri quadrati al civico 15 di via D'Azeglio a Bologna (il campanello della quale reca scritto lo pseudonimo “Comm. Domenico Sputo”), dalle ville in Sicilia e alle Isole Tremiti e da altri beni immobili, come l'appartamento a Urbino e alcuni terreni in Abruzzo, lo yacht "Brilla & Billy" (dotato di studio di registrazione) e delle quote azionarie di due società. Nell'appartamento bolognese sono inoltre custodite opere d'arte (tra cui un Klimt) e cimeli musicali di grande pregio, per un valore stimato in 3 milioni di euro.Poiché il cantautore non ha lasciato testamento, la sua eredità viene divisa tra i suoi cinque cugini (quarto grado di parentela), ai quali spetterà anche la decisione finale sulla fondazione in suo nome. Per quanto riguarda il compagno Marco Alemanno, residente nella sua stessa casa da diversi anni, in mancanza di una precisa volontà testamentaria, non ha legalmente diritto ad alcuna parte dell'eredità. In occasione del Festival teatro canzone Giorgio Gaber svoltosi nel luglio 2012 alla Cittadella del Carnevale di Viareggio, durante il quale alcuni momenti sono stati dedicati al ricordo di Lucio Dalla, la Fondazione Gaber e la Fondazione De André hanno promosso un appello agli eredi dello stesso Dalla, affinché al più presto si possa procedere alla costituzione della Fondazione in suo nome. L'appello è stato sottoscritto da oltre 80 personaggi del mondo della cultura e dello spettacolo.Nel luglio 2013, gli eredi decidono di mettere in vendita una parte dell'appartamento bolognese di Dalla, al fine di pagare le spese di successione; un anno più tardi vengono poste in vendita anche la villa a Milo, in Sicilia, e la sua barca "Brilla & Billy" per finanziare la Fondazione a lui intitolata. Tra le altre cose, nel settembre 2014 viene aperta una prima asta relativa ai beni immobiliari dell'artista. Per l'occasione, l'agenzia incaricata ha aperto un sito web dedicato alle varie proprietà del cantante. Alla chiusura, in data 30 settembre, gli immobili rimangono invenduti, in quanto le singole offerte sono state giudicate insufficienti; lo yacht è stato invece acquistato da un imprenditore napoletano.A due anni di distanza dalla morte del cantante, il 26 febbraio 2014, viene costituita la "Fondazione Lucio Dalla", con relativa ufficializzazione a partire dal giorno 4 marzo 2014. La fondazione avrà sede nella sua casa di via D'Azeglio a Bologna e avrà come obiettivo principale quello di valorizzare l'esperienza e il patrimonio culturale dell'artista.
Il cantautore si è sempre proclamato di sinistra, partecipando nel tempo a varie manifestazioni politiche e Feste dell'Unità; ciò nonostante, in più interviste ha manifestato un credo religioso di matrice cattolica.Molteplici sono state le considerazioni sulla sua omosessualità, mai effettivamente confermata dallo stesso artista. Una delle poche dichiarazioni attinenti a questo argomento è quella rilasciata, nel 1979, al giornalista Pietro Savarino, contenuta nella rivista di liberazione omosessuale Lambda:
Il suo orientamento sessuale ha trovato conferma solo dopo la morte del cantante, suscitando alcune critiche per il mancato coming out.
Una costante nella carriera del musicista sono state le partecipazioni e i duetti con numerosi artisti, sia di livello nazionale che internazionale. Eccezion fatta per le notorie tournée degli anni settanta e ottanta con Francesco De Gregori e Gianni Morandi, vengono qui riportate alcune delle sue più importanti collaborazioni: dai duetti con Michel Petrucciani e Ray Charles al primo Pavarotti & Friends, compresa la nuova collaborazione con Morandi per il tour americano. Vengono altresì segnalate le sue partecipazioni ai vari concerti jazz tenuti lungo gli anni ottanta con la Doctor Dixie Jazz Band.
Nella cinquantennale carriera del cantautore bolognese, numerose sono state le incursioni in altre attività artistiche, come la pittura, la scrittura, la televisione e soprattutto il cinema. Interprete di svariati film (dai musicarelli al cinema d'essai), è stato autore e presentatore di programmi televisivi, nonché scrittore di racconti e di testi a carattere universitario. Infatti, per dieci anni, ha ricoperto il ruolo di docente presso la facoltà di sociologia dell'Università di Urbino Carlo Bo. La passione del musicista emiliano per le arti figurative si è, inoltre, concretizzata nell'apertura di una vera galleria d'arte a Bologna, la "No code". 
La galleria realizzata negli spazi completamente restaurati della Fonoprint di via de Coltelli, si è occupata di arte contemporanea ospitando mostre di artisti giovani o gia' affermati sia italiani che stranieri tra cui: Daniele Cudini, Jannis Kounellis e Luigi Ontani.
La vita professionale di Lucio Dalla è stata sempre costellata da numerose attività, non disdegnando di esternare passioni extramusicali che sovente hanno influenzato il suo stesso lavoro artistico. È il caso della sua notoria passione sportiva per il calcio (era tifoso del Bologna) i motori e soprattutto la pallacanestro. Spesso, infatti, ha contribuito con le proprie canzoni ad alimentare nella cultura di massa il mito di vecchi e nuovi campioni. Allo stesso modo la politica non è mai stata estranea al mondo artistico di Lucio Dalla. Oltre a professare, nel tempo, la sua vicinanza all'area culturale della sinistra italiana, molti brani (soprattutto quelli del periodo Roversi) hanno spesso affrontato temi sociali scottanti con il forte stimolo di far riflettere e pensare l'ascoltatore. Il tutto sempre condito dalla sua "clownerie" e atteggiamenti spesso fuori dagli schemi, tali da colorare la sua biografia di aneddoti e curiosità molto stravaganti. Vengono, infine, citati i numerosi omaggi che molti artisti hanno tributato al cantautore, dal giorno della sua scomparsa in avanti; avvenuti non solo in grandi kermesse o singoli concerti, ma anche tramite reincisione in studio di vecchi e nuovi successi.
1986 - Targa Tenco per il brano Caruso, nell'ambito della "Rassegna della canzone d'autore" del Club Tenco
1989 - David di Donatello come miglior canzone originale per il film Il frullo del passero
2004 - Premio Faraglioni per essersi distinto nel campo della "cultura, dell'arte e dello spettacolo".
1997 - Gli viene conferita la Cittadinanza onoraria dal comune di Sorrento (NA).
1997 - Gli viene conferita la Cittadinanza onoraria dal comune di Manfredonia (FG).
1984 - In condivisione con Francesco De Gregori, è stato onorato con la denominazione dell'asteroide 6114 Dalla-Degregori.
La discografia del cantautore comprende ventidue album in studio per il mercato italiano, un Q Disc, nove album dal vivo, varie raccolte e svariati album per il mercato estero. Il debutto discografico da solista è avvenuto nel 1964, con l'uscita del singolo Lei (non è per me)/Ma questa sera, pubblicato su 45 giri.
In merito alla filmografia si contano diciassette pellicole in cui il musicista figura come attore e altre dodici, delle quali l'artista ha curato le musiche. Vengono riportate, inoltre, alcune pellicole nella cui colonna sonora sono presenti canzoni del cantautore bolognese.
Roberto Roversi, Il futuro dell'automobile. Dodici testi per Lucio Dalla, Verona, Anteditore, 1976.
Simone Dessì (a cura di), Lucio Dalla. Il futuro dell'automobile, dell'anidride solforosa e di altre cose. 60 testi di canzoni, Roma, Savelli, 1977.
Claudio Bernieri, Non sparate sul cantautore, II, Padri, padroni, leaders carismatici: i cantautori delle scuole di Bologna, Milano, Roma, Milano, Mazzotta, 1978, pp. 79–85, 104-113.
Cesare Rizzi (a cura di), Enciclopedia del Rock italiano, Milano, Arcana Editrice, 1993, alla voce Lucio Dalla, pagg. 63-65.
Augusto Pasquali, Dizionario della musica italiana, Tascabili economici Newton, gennaio 1997.
Gianluca Veltri, Dalla Lucio in Enrico Deregibus (a cura di), Dizionario completo della canzone italiana, Firenze, Giunti, 2006. ISBN 978-88-09-04602-3.
Leonardo Colombati, Antologia della Canzone italiana, 1861-2011, edito da Mondadori Ricordi, 2011.
Umberto Piancatelli, Lucio Dalla - La storia dietro ogni canzone, Barbera Editore 2013
Paolo Jachia, Lucio Dalla, giullare di Dio. Un profilo artistico, Edizioni Ancora, 2013.
 Marinella Venegoni, DALLA, Lucio, in Dizionario biografico degli italiani, Roma, Istituto dell'Enciclopedia Italiana, 2015. URL consultato il 22 febbraio 2018.
Carlo Poma, Lucio Dalla Vero,Bologna, Persiani Editore, 2015. ISBN 978-88-98874-19-4
 Wikimedia Commons contiene immagini o altri file su Lucio Dalla Wikinotizie contiene l'articolo Malore improvviso, addio a Lucio Dalla, 1º marzo 2012
 Lucio Dalla, Istituto dell'Enciclopedia Italiana, Dizionario biografico degli italiani. 
 Lucio Dalla, su Discografia nazionale della canzone italiana, Istituto centrale per i beni sonori ed audiovisivi. 
 Informazioni sulla discografia dal sito della RAI, su italica.rai.it (archiviato dall'url originale il 17 novembre 2007).
 Articolo uscito su Brasil de Facto sulla morte di Lucio Dalla (in portoghese), su brasildefato.com.br.