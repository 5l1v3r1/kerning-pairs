
Hans Kummetz (Illowo, 29 aprile 1890 – Conegliano, 11 gennaio 1918) è stato un militare e aviatore tedesco asso dell'aviazione durante la prima guerra mondiale accreditato di 7 vittorie aeree.
Hans Kummetz nasce il 29 aprile 1890 a Illowo nell'allora Regno di Prussia (oggi in Polonia). La sua iniziale carriera militare è sconosciuta compresa qualsiasi formazione avuta per diventare pilota e i primi incarichi avuti in aviazione. Il 18 novembre 1916 diventa Staffelführer (comandante) della Jagdstaffel 1, una delle prime squadriglie da caccia della Luftstreitkräfte, poco tempo dopo la sua fondazione, operando in Francia sul fronte occidentale.
Tra il 4 marzo e il 17 agosto 1917 Kummetz abbatte cinque aerei nemici e un pallone di osservazione francese. Il 12 settembre 1917 viene trasferito presso la JastaSchule II (scuola per piloti da caccia), anche se non è noto se lui fosse li come istruttore o come allievo; la prima delle due ipotesi però sembrerebbe la più probabile. Il 12 novembre torna nella Jagdstaffel 1 che nel frattempo viene spostata sul fronte italiano. Il 20 novembre 1917 gli viene assegnato nuovamente il comando dell'unità che avrebbe mantenuto fino alla sua morte. L'8 dicembre successivo ottiene la sua settima vittoria aerea abbattendo un Sopwith Camel nei pressi di Villamata. Il 1º gennaio 1918 Kummetz abbatte un altro Sopwith Camel, ma questa vittoria non viene confermata.
L'11 gennaio 1918, Hans Kummetz si scontra con i Sopwith Camel del No. 45 Squadron RAF della Royal Flying Corps nei pressi di Conegliano dove viene abbattuto ed ucciso, con molta probabilità da Lt. H.T. Thompson (B2494). Nel corso della sua carriera militare è stato insignito con la Croce di Ferro sia di prima che di seconda classe.
(EN) Norman Franks, Frank W. Bailey, Russell Guest, Above the Lines: The Aces and Fighter Units of the German Air Service, Naval Air Service and Flanders Marine Corps, 1914–1918, Oxford, Grub Street, 1993, ISBN 978-0-948817-73-1.

Hans von Seeckt, nato Johannes Friedrich Leopold von Seeckt (Schleswig, 22 aprile 1866 – Berlino, 27 dicembre 1936), è stato un generale tedesco.
Durante la Repubblica di Weimar fu capo di stato maggiore della Reichswehr dal 1919 al 1920 e comandante in capo dell'esercito tedesco dal 1920 fino al congedo avvenuto nell'ottobre del 1926, in un periodo nel quale si impegnò nella riorganizzazione dell'esercito appena uscito dalla prima guerra mondiale. Risalgono a questo periodo le più importanti decisioni in materia di dottrina tattica, organizzazione e addestramento militare per l'esercito tedesco e, quando nel 1926 von Seeckt fu collocato a riposo, la Reichswehr possedeva una chiara e standardizzata dottrina operativa, nonché una precisa teoria sul futuro modo di combattere, che influenzò notevolmente le campagne militari della Wehrmacht nel 1939 e 1940.
Di antica e nobile famiglia, Hans von Seeckt nacque nel 1866 a Schleswig, nello Schleswig-Holstein. Il padre, ufficiale prussiano, terminò il servizio con il grado di generale. A differenza di buona parte dei suoi coetanei destinati ad intraprendere la carriera militare, Hans non frequentò una scuola per cadetti, bensì il ginnasio civile di Strasburgo dove si diplomò nel 1885. In quello stesso anno si arruolò nel Reggimento della Guardia "Kaiser Alexander" dell'esercito prussiano come allievo ufficiale.Nel 1887 ricevette la nomina di ufficiale, e nel 1893 fu ammesso al corso triennale di Stato Maggiore presso la Kriegsakademie di Berlino. Nel 1897 fu tra i pochi ufficiali selezionati per il corpo dello stato maggiore. Dal 1896 al 1914 le promozioni si susseguirono rapidamente: dopo aver prestato servizio come comandante di battaglione, von Seeckt ottenne numerosi incarichi di stato maggiore. Grazie alla sua istruzione civile, dimostrò una preparazione di gran lunga superiore rispetto a quella dell'ufficiale medio prussiano. Oltre ad esprimersi in maniera fluente in varie lingue e dilettarsi nella lettura di autori inglesi, da John Galsworthy a George Bernard Shaw, era avvantaggiato dal fatto di avere viaggiato molto: nell'anteguerra aveva visitato l'Egitto, l'India e pressoché l'intero continente europeo.
Allo scoppio della prima guerra mondiale von Seeckt rivestiva l'incarico di capo di stato maggiore del III Corpo d'armata della 1ª Armata di Alexander von Kluck, allora impegnato nell'ala destra della grande avanzata tedesca in Belgio e Francia; nella prima fase del conflitto von Seeckt si guadagnò la fama di eccellente ufficiale. Un ufficiale di stato maggiore che prestò servizio assieme a lui tra l'agosto e il settembre 1914 lo descrisse come un uomo capace di «irradiare calma» e di «mantenere costantemente il controllo» in battaglia.Sul finire del 1914 von Seeckt organizzò un'offensiva limitata al suo corpo d'armata per la riconquista di una posizione difensiva francese sull'Aisne. Dopo aver potenziato l'artiglieria, progettò un massiccio attacco a sorpresa preceduto da un poderoso tiro di preparazione; il piano funzionò e la posizione cadde rapidamente in mano tedesca assieme a 2.000 prigionieri francesi.Nel gennaio 1915 il contrattacco tedesco organizzato da von Seeckt in risposta ad un'avanzata francese nei pressi di Soissons riuscì a ricacciare i nemici fino alle posizioni di partenza, consentendo inoltre la cattura di 5.200 prigionieri e 35 pezzi d'artiglieria; questa battaglia confermò la reputazione di von Seeckt all'interno dell'esercito, accrescendo la sua fama tra i colleghi dello stato maggiore.
Il bersaglio del III Corpo era l'altopiano di Vregny, un'altura che permetteva ai francesi di dominare buona parte del terreno dietro le trincee nemiche. Con un bombardamento sistematico, von Seeckt lanciò la sua offensiva il 13 gennaio 1915 mentre ancora stava completando l'organizzazione dell'altra metà dell'attacco.Verso mezzogiorno il bombardamento terminò e la fanteria iniziò l'attacco; i genieri armati di bombe a mano e pinze guidarono l'azione aprendo un passaggio attraverso il filo spinato. Le tre linee francesi cedettero con facilità, con molti soldati che lasciarono cadere semplicemente le armi a terra frastornati dal bombardamento, ma il grosso dell'impegno tedesco si rivolse contro il dedalo di trincee di comunicazione. A prezzo di gravi perdite i tedeschi riuscirono comunque a sgomberare l'obiettivo entro sera e un distaccamento riuscì addirittura a superare l'altipiano e entrare all'estremità nord della città di Soissons, e il giorno successivo respinsero le ultime unità francesi oltre l'Aisne.
La manovra offensiva pianificata da von Seeckt aveva funzionato, ma il risultato non soddisfece il generale, che al contrario si rese conto di come i difensori avessero tratto un notevole vantaggio dall'abbondanza di linee ferroviarie, che avevano permesso loro di far affluire rinforzi molto più velocemente di quanto era stato possibile agli attaccanti. Questa considerazione spinse von Seeckt a riflettere sulla necessità di modificare le procedure operative della fanteria tedesca.Nel marzo dello stesso anno von Seeckt fu nominato capo di stato maggiore dell'11ª Armata, che si stava organizzando sul fronte orientale al comando del generale August von Mackensen. Von Seeckt fu l'ideatore dell'azione compiuta dall'11ª Armata contro i russi a Gorlice, in Galizia, che si risolse nella più grande vittoria tedesca della guerra. Lungo un fronte di 40 chilometri presidiato da sei divisioni russe, i tedeschi concentrarono in gran segreto quattordici divisioni e 1.500 pezzi d'artiglieria; dopo un breve ma intenso cannoneggiamento, il 2 maggio 1915 l'11ª Armata aprì una breccia nella linea russa. Anziché piegare di lato e avvolgere sui fianchi i russi, l'armata continuò ad avanzare in profondità nelle retrovie nemiche. In dodici giorni le truppe attaccanti si spinsero avanti di quasi 130 chilometri, sfondando la nuova linea difensiva sul fiume San. Non più tardi del 22 giugno la Russia aveva perduto l'intera Galizia e 400.000 uomini finiti in gran parte prigionieri; la vittoriosa avanzata tedesca permise a von Seeckt di essere promosso maggior generale. Fu qui che Seeckt inaugurò un metodo di attacco che conteneva il germe della moderna tattica di infiltrazione, spingendo le riserve contro i punti di minor resistenza e facendole penetrare quanto più profondamente possibile, in luogo del metodo precedentemente usato di cercare di avanzare uniformemente, impiegando le riserve per eliminare le sacche di resistenza più forti..
Seeckt non solo si distinse, ma si fece un nome lavorando al cospetto del famoso generale di cavalleria von Mackensen, tanto che si diffuse un detto tra l'esercito, che diceva: «Dove c'è Mackensen, c'è Seeckt; dove c'è Seeckt, c'è la vittoria». Egli continuò ad avere una parte importante nella campagna orientale, ma ebbe la sfortuna di non far parte della congrega Hindenburg-Ludendorff e di non riscuotere le simpatie. Questo duo ebbe il totale controllo dell'esercito dal 1916 fino alla fine della guerra, e se da una parte non permise a Seeckt di far parte del "cervello" dell'esercito durante la guerra, dall'altra gli salvò la reputazione tenendolo fuori dalle corresponsabilità per il collasso finale a occidente.
Nell'autunno dello stesso anno con l'entrata in guerra della Bulgaria a fianco degli Imperi centrali, l'11ª Armata venne spostata a rinforzo della 3ª Armata austro-ungarica e delle due armate bulgare in Serbia; il comando del gruppo d'armate fu affidato a von Mackensen, mentre von Seeckt assunse l'incarico di capo di stato maggiore. Il 6 ottobre 1915 seguendo un piano elaborato da von Seeckt, le armate austro-tedesco-bulgare attaccarono la Serbia, costringendo i serbi a ripiegare in Albania lasciando al nemico gran parte del loro equipaggiamento.
Ancora nel 1916 von Seeckt fu impegnato in Russia durante l'offensiva Brusilov che nell'estate del 1916 aveva frantumato il fronte austriaco; anche in questo caso il comando del gruppo d'armate austro-tedesco impegnato nella controffensiva fu affidato a von Mackensen e il suo stato maggiore nuovamente a von Seeckt. Nel mese di giugno, con l'intero fronte austriaco in ritirata, von Seeckt assunse il comando della 7ª Armata austro-ungarica, cui spettò il compito di ritardare la progressione dei russi. Nel mese successivo von Seeckt diventò capo di stato maggiore del gruppo d'armate posto sotto il comando nominale dell'arciduca austriaco Giuseppe.
Von Seeckt si trovò a combattere una battaglia difensiva, ritirandosi lentamente e cercando di tamponare le falle della linea del fronte. Ad ottobre la manovra difensiva ebbe la sua conclusione dando i suoi frutti, gli eserciti russo e rumeno erano ormai logorati e in balia delle truppe austro-tedesche di von Mackensen e Giuseppe che contrattaccarono e non più tardi del 6 dicembre Bucarest capitolò e i rumeni uscirono dal conflitto.
Tra il 1915 e il 1917 von Seeckt, ancora capo di stato maggiore dell'arciduca Giuseppe d'Asburgo-Lorena, dimostrò di possedere eccellenti capacità strategiche e politiche e di saper collaborare validamente con austriaci e bulgari. Nel 1915 dimostrò un'acuta percezione politica avvertendo l'alto comando tedesco, che, una volta battuti i loro tradizionali nemici serbi e occupato i loro territori, i bulgari avrebbero considerato raggiunti gli obiettivi che li avevano spinti ad entrare in guerra, e l'unica ragione pratica che l'esercito bulgaro aveva di restare in linea sarebbe stata quella di impiegarlo sul fronte di Salonicco per tenere in scacco le forze alleate sbarcate in aiuto dei serbi.
Queste le parole con cui nel 1917 l'arciduca Giuseppe definì von Seeckt, e probabilmente per questo rafforzamento della sua fama di tattico, nel dicembre nel 1917 von Seeckt fu trasferito per decisione dello stesso Erich Ludendorff sul fronte turco in qualità di Capo di Stato Maggiore dell'armata ottomana.
Nonostante la destinazione in questo fronte periferico, von Seeckt riuscì perfettamente ad adattarsi al nuovo incarico, sfruttando le sue doti politiche e strategiche per sviluppare un'attività collaborativa con i generali turchi ed in particolare con il ministro Enver Pasha. Numerosi generali consideravano von Seeckt uomo dotato di capacità destinate ad un fronte più importante quale quello occidentale, tuttavia il trasferimento di von Seeckt in Turchia contribuì a consolidare la fama meritatamente acquisita con le sue vittorie ottenute dal 1914 al 1917 e permisero al generale di non essere associato agli insuccessi ed al definitivo crollo delle forze tedesche sul fronte occidentale nell'ultimo anno di guerra.
Dopo l'armistizio von Seeckt fu il candidato più ovvio per l'incarico di capo di stato maggiore, ma nel corso degli sconvolgimenti dell'immediato dopoguerra fu tuttavia destinato a Königsberg, dove nel gennaio 1919 assunse il comando del "Grenzschutz Nord", uno speciale comando istituito per far fronte alle emergenze del dopoguerra, dove von Seeckt fu impegnato nel far rientrare le armate tedesche dalla Russia, nel portare a termine la campagna antibolscevica nei Paesi Baltici e nel difendere i confini orientali da russi e polacchi.Da aprile a giugno von Seeckt rappresentò lo stato maggiore tedesco alla conferenza di pace di Parigi, dove tentò senza successo di convincere gli Alleati a limitare le loro richieste di disarmo della Germania.
Dopo che i tedeschi accettarono nel mese di giugno 1919 le clausole del trattato di Versailles, von Seeckt fu nominato presidente del Comitato per l'organizzazione dell'esercito in tempi di pace, incaricato di riordinare l'esercito tedesco in base alle disposizioni stabilite dal trattato stesso.
Egli aveva a sua guida l'esempio di come Gerhard von Scharnhorst era riuscito a rendere inoperante il disarmo dell'esercito prussiano imposto dalla Francia dopo il 1806, costruendo un esercito ben camuffato il quale, sette anni dopo, avrebbe capovolto le sorti della contesa ai danni di Napoleone. Ma sotto certi aspetti Seeckt e i suoi discepoli, pure in condizioni più difficili, perfezionarono l'opera di Scharnhorst.
Al momento della sua costituzione, la Reichswehr si trovò di fronte ad una situazione strategica disperata. Oltre a dover fronteggiare la minaccia di una guerra civile, la Germania era minacciata dalle forze Alleate che, schierate sul Reno, avrebbero invaso i suoi territori qualora non avesse sottoscritto il trattato di Versailles.Dopo l'accettazione del trattato, le potenze anglosassoni non rappresentarono più un problema per la Germania, gli statunitensi si ritirarono firmando una pace separata, mentre i britannici, impegnati con problemi interni all'impero, lasciarono sul territorio tedesco solo una forza d'occupazione simbolica. La vera minaccia era rappresentata dalla Francia, dal Belgio dalla Cecoslovacchia e dalla Polonia, e nonostante alcuni generali considerassero un nemico anche la Russia bolscevica, von Seeckt superò questo problema già dal 1919. A partire da quell'anno lo Chef der Heeresleitung (comandante in capo) cominciò un lavoro di riavvicinamento con i sovietici, e dopo aver ritirato le truppe dai paesi del Baltico, dove erano impegnate per contrastare le truppe bolsceviche, avviò dei sondaggi diplomatici. La Germania e la Russia erano entrambe minacciate dagli Alleati e dalla Polonia e nel 1919 si trovarono in una condizione simile di isolamento.
Il fatto di dover affrontare gli stessi nemici e le stesse problematiche fornì una base per un'intesa militare e politica.
Hans von Seeckt manifestò in molte occasioni la volontà di procedere in futuro all'annientamento della Polonia, e concentrò la sua pianificazione militare nell'eventualità di un conflitto contro la stessa.
Questo riavvicinamento venne formalizzato con il trattato di Rapallo nel 1922, e, su pressione della Reichswehr, fu avviato un programma di collaborazione militare segreta fra le rispettive forze armate, derivante anche dall'ostilità comune nei confronti della Polonia.Gran parte della carriera di comandante in capo dell'esercito di von Seeckt fu tormentata dalla mancanza di disciplina dei Freikorps. Durante il Putsch di Kapp del 1920 e il Putsch di Hitler del 1923, alcuni elementi dei Freikorps tentarono di rovesciare il governo. Nel 1919 sempre a causa di questi corpi paramilitari, mancò poco che i reparti della Reichswehr si sparassero tra loro; nel 1920 e nel 1923 provocarono episodi di ammutinamento nell'esercito.
Hans von Seeckt era cosciente che lo scopo delle insurrezioni era quello di rovesciare il governo che aveva accettato le condizioni del trattato e di cominciare una guerra contro la Francia, ma ciò - secondo lui - avrebbe portato alla distruzione delle esigue forze tedesche e ad una completa occupazione francese del territorio tedesco. Von Seeckt appoggiò quindi la politica della Repubblica di Weimar nell'assecondare le richieste Alleate, accettando i compromessi piuttosto che essere trascinato in un nuovo conflitto.Hans von Seeckt fu fortemente contrario al patto di Locarno, che metteva in sicurezza la Francia da qualunque tipo di aggressione e smilitarizzava la sponda destra del Reno, così come all'adesione della Germania alla Società delle Nazioni perché credeva potesse compromettere l'alleanza con l'Unione Sovietica che al contrario non aveva aderito all'organizzazione. In particolare, il dissenso di von Seeckt si spiegava con l'impegno preso dalle nazioni firmatarie di risolvere i conflitti senza l'uso delle armi, il che avrebbe smorzato fortemente i suoi piani per una futura guerra contro la Polonia.
All'insaputa del governo Hans von Seeckt cercò quindi di istituire un'alleanza militare con la Russia contro la Polonia; questa mossa fu il più grandioso piano atto a trasferire lo sviluppo e la costruzione degli armamenti fuori dalla Germania, progetto che durò dal 1921 al 1933. Nell'ottobre 1919 von Seeckt per mezzo dell'amico Enver Pasha, tastò il terreno nell'allora ostile Russia inviando Enver in missione segreta a Mosca per intavolare le trattative con Lev Trockij (all'epoca comandante dell'Armata Rossa), il quale accolse favorevolmente l'opportunità di un'alleanza militare in vista di una futura spartizione della Polonia.Nell'estate del 1920, Enver Pasha inviò a Seeckt una lettera da Mosca nella quale veniva chiesta una fornitura di armi alla Russia dietro la promessa di Trotsky di spartire lo stato polacco con la Germania. Nel 1920-21 von Seeckt istituì all'interno della Sezione dei Servizi Informazioni del Truppenamt ("Ufficio truppe") il Sondergruppe R (Gruppo Speciale R), finalizzato ad avviare negoziati con i russi per la produzione congiunta di armi ed a costruire centri di addestramento per aerei e carri armati in Russia. Il colonnello Hermann von der Lieth-Thomsen, ex-capo di stato maggiore dell'aviazione, fu nominato rappresentante dello stato maggiore presso il governo sovietico a Mosca.
Per mantenere segreta questa alleanza alla Commissione militare interalleata di controllo, i pochi prototipi di carri armati e aeroplani prodotti in Germania venivano trasportati in Russia con notevole sforzo finanziario verso il centro russo-tedesco di Kazan'. Carri armati, gas tossici e aeroplani venivano sperimentati in territorio sovietico, gli altri veicoli, le artiglierie, le armi leggere, il materiale del genio e le radio venivano collaudati nelle aree addestrative dell'esercito e nei poligoni tedeschi; per far sì che la produzione bellica portasse a risultati di primissimo piano, von Seeckt contribuì ad accentuare la concorrenza tra i produttori avvalendosi di appaltatori civili esterni e dispose la partecipazione del personale responsabile a seminari sulla tecnologia delle armi più moderne da svolgersi ogni due mesi.L'alleanza con l'Unione Sovietica si dimostrò provvidenziale per la Reichswehr per la produzione e il perfezionamento degli agenti chimici, che potevano essere collaudati solo nei territori della Russia data la stretta sorveglianza della Commissione interalleata sia sulla principale ditta produttrice, la IG Farben, sia sulle fabbriche situate nei territori smilitarizzati della Renania. Grazie a questo programma di sperimentazione, la Germania si assicurò un enorme vantaggio sugli Alleati all'atto dell'entrata nel secondo conflitto mondiale, anche se di fatto i gas tossici non furono utilizzati.
Nel novembre 1919, in ottemperanza alle direttive delle Potenze Alleate, von Seeckt sciolse ufficialmente lo stato maggiore, assumendo la guida dell'organismo che lo sostituì, il Truppenamt. Nelle vesti di capo, avviò un programma atto a rielaborare e riscrivere l'intera dottrina militare tedesca, basandosi sull'esperienza della prima guerra mondiale e sul pensiero da lui stesso elaborato.Nel marzo 1920, a causa della partecipazione al fallito Putsch di Kapp fu sollevato dal suo incarico di comandante in capo dell'esercito il generale Walther Reinhardt - il più temibile rivale di von Seeckt a livello tattico e organizzativo - e sostituito proprio da von Seeckt. Da questa posizione il nuovo Chef der Heeresleitung (comandante in capo) era tenuto a rispondere del proprio operato solo al ministro della Difesa e al presidente del Reich. Anche per questo, fino al suo congedo avvenuto nel 1926, il generale von Seeckt poté conferire all'esercito una nuova organizzazione e un nuovo sistema di addestramento.Von Seeckt affondava le proprie radici nella tradizione militare di von Moltke e von Schlieffen, secondo i quali le guerre si vincevano con l'annientamento dell'esercito avversario, e "offensiva" e "manovra" costituivano il maggior presupposto per il conseguimento della vittoria. Pur accogliendo questi principi, non condivise i punti che riguardavano la concezione di "esercito di massa" e della "superiorità numerica", anche in base alle esperienze maturate sul fronte orientale, dove le truppe tedesche riuscirono a sconfiggere le preponderanti forze nemiche grazie al loro addestramento, all'equipaggiamento superiore e alla guida di brillanti ufficiali.
Hans von Seeckt si discostò quindi fin dall'inizio dai vecchi principi militari tedeschi invocando la creazione di un piccolo esercito professionale d'élite, particolarmente addestrato a condurre una guerra di movimento, basato sull'arruolamento volontario anziché sulla coscrizione. Von Seeckt propose un esercito di 24 divisioni, con un minimo di 200.000 uomini: la durata dell'arruolamento volontario sarebbe stato inizialmente di due anni, le condizioni di paga, vitto e alloggio avrebbero assicurato ogni anno un elevato numero di reclute, e l'esercito avrebbe dovuto disporre dei migliori armamenti e attrezzature didattiche.
A fianco dell'esercito sarebbe stata costituita una milizia nazionale formata da cittadini maschi di 18 anni di età, fisicamente abili, da sottoporre obbligatoriamente ad un periodo di addestramento di tre mesi a cui dovevano aggiungersi, per altri due anni, successivi periodi di durata inferiore. Tale forza non sarebbe stata impegnata in tempo di guerra, se non in situazioni di emergenza.
L'apparato militare di von Seeckt sarebbe stato in grado di sferrare un'offensiva in tempi brevi, e in concomitanza all'attacco la milizia territoriale sarebbe stata chiamata a difendere i confini nazionali, oltre a costituire una riserva pronta a fornire eventuali rimpiazzi per alimentare l'offensiva dell'esercito regolare. A suo giudizio l'Aeronautica militare avrebbe costituito un'importante arma tattica adatta in missioni di appoggio alle offensive terrestri, in quanto prontamente utilizzabile e utilissima nell'attacco alle vie di comunicazione dietro le linee, ai concentramenti di truppe, e alle basi aeree nemiche, che sarebbero state il primo vero obiettivo dell'offensiva aerea.Anche la motorizzazione dell'intero esercito rientrava nei progetti a lungo termine di von Seeckt. Il provvedimento prioritario in questa direzione fu l'assegnazione di automezzi alla cavalleria - arma che in base all'esperienza del generale sul fronte orientale, venne considerata utile nella guerra di movimento - per il trasporto delle sue armi di accompagnamento.
Hans von Seeckt riteneva che uno dei maggiori vantaggi di un piccolo esercito professionale risiedesse nella superiore capacità di comando. Tale esercito doveva coltivare la leadership a tutti i livelli, particolarmente a quello di Stato Maggiore, e promuovere altresì l'istruzione tecnica sia tra i sottufficiali che nel corpo ufficiali. Nel 1919 von Seeckt approfittò del periodo di riorganizzazione dell'esercito per imporre al corpo ufficiali la frequenza di corsi civili finalizzati all'apprendimento di materie tecniche, che gli avrebbero consentito di impiegare correttamente le armi moderne.La volontà di un esercito di professionisti si scontrò però con il trattato di Versailles, che concedeva alla Germania una forza non superiore alle 100.000 unità, assai più esigua di quella contemplata da von Seeckt (200-300.000 uomini affiancati alla milizia), che obbligò il capo di stato maggiore a limitare le proprie aspirazioni. L'esercito fu quindi organizzato in modo tale da diventare una forza d'urto d'élite ed essere in grado di svilupparsi in un organismo altamente qualificato, assumendo la connotazione di Führerheer ("Esercito di comandanti") in cui ogni ufficiale, sottufficiale e soldato sarebbe stato in grado in caso di necessità di assolvere almeno all'incarico del grado immediatamente superiore e assumersi le responsabilità di comando - capacità fondamentale per essere confermati in servizio nella nuova Reichswehr.Furono quindi adottate diverse misure, dall'aumento della paga, al miglioramento delle condizioni di vita in caserma, all'avviamento all'attività commerciale per assicurare l'inserimento del soldato nella vita civile. Queste nuove misure diedero i loro frutti, facendo diventare in breve tempo la Reichswehr un vero e proprio esercito di professionisti dall'alto livello di istruzione. Inoltre per allenare le capacità di comando di tutti i componenti dell'esercito, nelle esercitazioni von Seeckt impose a turno a ciascun sottufficiale di assumere il comando del plotone, come accadeva anche per i soldati semplici che avevano la possibilità di operare a rotazione le vesti di comandante di squadra. Così facendo le capacità decisionali e di comando dell'esercito erano migliorate fin dalla base.L'efficienza raggiunta dall'esercito tedesco riuscì a produrre ufficiali e sottufficiali talmente preparati da ricevere l'ammirazione degli osservatori Alleati:
Queste le parole con cui uno studio dello stato maggiore britannico segnalava lo stato di preparazione degli ufficiali della Reichswehr appena due anni dopo il congedo dello stesso von Seeckt; colui che tanto aveva spinto in questa direzione. Fin dal 1919 von Seeckt introdusse degli esami culturali e di conoscenza militare obbligatori per tutti gli ufficiali dell'esercito ed esami specifici per ogni allievo ufficiale e sottufficiale riguardanti la rispettiva arma. Su ordine di von Seeckt venne poi potenziata la preparazione culturale dello stato maggiore, con lezioni di politica, affari esteri ed economia presso l'università di Berlino. Von Seeckt creò così un corpo ufficiali d'élite, in grado di impiegare procedimenti tattici d'avanguardia, cooperare con le diverse armi e guidare truppe dotate degli armamenti più moderni nelle condizioni più difficili.
Queste furono le parole di von Seeckt quando sciolse ufficialmente lo stato maggiore. Le sezioni del vecchio stato maggiore furono semplicemente trasferite in altri dipartimenti governativi, mentre il suo nucleo centrale fu mantenuto nelle quattro suddivisioni del Truppenamt, che consisteva in una sessantina di ufficiali: la T-1 Sezione dell'esercito (di fatto la Sezione operazioni e piani), la T-2 Sezione ordinamento, la T-3 Sezione statistica e la T-4 Sezione addestramento.
Inoltre il Truppenamt avrebbe continuato, come il vecchio Stato Maggiore, ad essere considerato un ramo separato dell'esercito, conservandone lo stesso prestigio.Oltre all'Ufficio del personale e l'Ufficio amministrazione – che si occupavano del bilancio, dei pagamenti e degli approvvigionamenti – il quartier generale del nuovo Alto comando dell'esercito (Heeresleitung) voluto da von Seeckt sarebbe stato affiancato da due organismi delle stesse dimensioni del Truppenamt: l'Ufficio armamenti e il nucleo "Ispettorati", ossia un insieme di ispettorati d'arma adibiti all'istruzione, all'addestramento e all'approvvigionamento dell'arma di loro competenza.
Hans von Seeckt non fu né un tattico dei carri armati né un teorico dei mezzi corazzati, ma a partire dal 1924 promosse l'addestramento con i carri e lo sviluppo della relativa tattica d'impiego. In un ordine segreto dell'agosto 1924 l'alto comando dell'esercito ordinò a tutti i distretti militari di accertarsi sull'addestramento pratico delle truppe alla guerra corazzata. Von Seeckt si adoperò affinché i carri armati fossero presenti il più possibile nelle simulazioni di guerra e nelle manovre in modo tale che le truppe imparassero a cooperare con questa specialità e nel contempo imparassero a difendersi con le tecniche anticarro.Von Seeckt non mancò mai di sollecitare un'intensa attività addestrativa per la guerra motorizzata e corazzata: nonostante il trattato di Versailles vietasse all'esercito tedesco di possedere e utilizzare mezzi corazzati, il generale, fin dal 1923, ordinò la costruzione di simulacri dei carri Renault FT francesi e dei Mark V britannici con sagome di legno e tela montate su veicoli civili.Il trattato di Versailles impose alla Germania anche lo smantellamento dell'aviazione e il divieto assoluto di mantenerla operativa. Alla conferenza di pace del 1919 von Seeckt si batté fortemente per assicurare alla Germania un'aviazione di almeno 1.800 aeroplani e 10.000 uomini; ai suoi occhi tale divieto imposto dagli Alleati appariva come il più inaccettabile, considerando l'importanza che il generale riponeva nella forza aerea. Von Seeckt considerava lo sviluppo dell'aviazione militare come un punto saldo per la nuova Reichswehr e sosteneva che l'aviazione dovesse essere considerata come una forza autonoma sullo stesso piano dell'esercito e della marina.
Nonostante il trattato imposto dagli Alleati, Seeckt riuscì ad allestire in segreto una piccola forza aerea dotata di un programma di addestramento specifico per piloti ed equipaggi. Con il sostegno di fondi segreti del governo, Seeckt nel 1920 si occupò di inserire all'interno del Truppenamt un Ufficio organizzazione aerea la cui direzione fu affidata a Helmut Wilberg che rendeva conto del suo operato direttamente al generale von Seeckt.
Hans von Seeckt si adoperò personalmente affinché la Reichswehr sviluppasse la consapevolezza dell'importanza dell'aviazione; assegnò quindi tre ufficiali d'aviazione a ciascuno dei comandi dei distretti militari, e ordinò che i tenenti d'aviazione venissero distribuiti in tutti i reggimenti dell'esercito. Nonostante von Seeckt non fosse né un tattico né uno stratega aereo, diede un considerevole impulso allo sviluppo dell'arma aerea e molta importanza ai suoi ufficiali d'aviazione; ma il passo più importante che fece il generale fu di trasformare l'intera industria aeronautica civile in un organismo militare di riserva, con il compito di sviluppare, collaudare e produrre velivoli e soluzioni tecnologiche utili e facilmente assimilabili all'aeronautica militare.A metà degli anni venti von Seeckt constatò che la Reichswehr si era trasformata in ciò che lui aveva voluto: una potente struttura "quadro" sulla quale poter creare in futuro un grande e moderno esercito basato sulle ampie riforme introdotte. Dall'esame della dottrina delle forze aeree e terrestri era scaturita una regolamentazione tattica più moderna; i nuovi programmi di addestramento ideati per le reclute e gli ufficiali divennero molto accurati rispetto al passato, e garantivano all'esercito la piena utilizzazione delle nuove tattiche. L'esercito aveva assunto un orientamento più tecnico, e nel contempo aveva avviato un programma per la messa a punto e lo sviluppo di armi apposite per consentirgli la messa in pratica delle nuove tattiche. I successori di von Seeckt avrebbero poi seguito il suo esempio, proseguendo il processo di modernizzazione secondo le linee segnate negli anni venti.Hans von Seeckt fu sollevato dall'incarico di comandante dell'esercito nell'ottobre 1926, con l'accusa di aver innescato una controversia politica: aveva invitato un principe Hohenzollern a presidiare le manovre autunnali. Per garantire che i suoi orientamenti non venissero stravolti, von Seeckt fece in modo che gli succedesse il generale Wilhelm Heye, capo del Truppenamt e sostenitore delle sue politiche; se ciò non fosse accaduto, la pianificazione bellica, i concetti organizzativi e la dottrina tattica avrebbero assunto una piega completamente diversa. Anche il successore di Heye, generale Kurt von Hammerstein-Equord, comandante dell'esercito dal 1930 al 1934, curò lo sviluppo della sua forza armata attenendosi a quelli che erano stati gli obiettivi a lunga scadenza di von Seeckt; i piani di mobilitazione e le dottrine tattiche, nonostante gli aggiornamenti naturali, rimasero pressoché inalterati fino all'epoca del Terzo Reich.
Gran parte delle tattiche impiegate nel corso della guerra lampo (Blitzkrieg) del 1939-'40 costituiscono un'emanazione diretta di quelle elaborate da von Seeckt ai comitati dello Stato Maggiore dopo la prima guerra mondiale ed esposte nel Regolamento 487 dell'esercito, "Azione di Comando e Combattimento Interarma" pubblicato nel 1921 e nel 1923. La Wehrmacht che marciò in Polonia nel 1939 e sulla Francia nel 1940 assomiglia molto da vicino allo strumento bellico cui la Reichwehr mirava fin dai primi anni venti.
L'organizzazione delle divisioni di fanteria del 1939 era già stata contemplata - in modo pressoché analogo - nel secondo volume di "Azione di Comando e Combattimento" apparso nel 1923.La logica su cui poggia il Regolamento 487 e le tattiche in esso illustrate, avrebbero continuato ad esercitare un profondo influsso sull'esercito tedesco per tutti gli anni trenta e nel corso della seconda guerra mondiale. Solo i rapidi cambiamenti tecnologici degli anni trenta resero in parte superati i contenuti del Regolamento, cosicché nel 1931-'32 venne istituito un comitato – presieduto dal generale Ludwig Beck – incaricato di studiare un nuovo manuale tattico. L'opera, ultimata nel 1933, assunse la denominazione di Regolamento dell'esercito 300 — "Il Comando Truppe", che avrebbe rappresentato l'espressione tattica ufficiale della Wehrmacht fino al 1945. Questo manuale non fu altro che una parafrasi della pubblicazione del 1921 recante la firma di von Seeckt.
I fondamenti tattici su cui poggiava "Il Comando Truppe" furono perciò analoghi a quelli di "Azione di Comando e Combattimento", l'unica differenza è che il primo — come ovvio — poneva maggior accento sulla guerra motorizzata.Il concetto di Führerheer elaborato da von Seeckt dimostrò poi la sua valenza; dall'ascesa al potere di Hitler nel 1933 all'invasione della Polonia nel 1939, la forza terrestre dell'esercito passò dai 100.000 uomini ad un totale complessivo di 3.737.104 uomini, e la Luftwaffe aumentò da poche centinaia di ufficiali a 550.000 effettivi.Fino al 1937 il programma addestrativo del corpo ufficiali elaborato da von Seeckt rimase inalterato, cambiando solo in quell'anno, diventando di durata biennale invece che quadriennale.Durante la campagna di Francia del 1940, il generale Fridolin von Senger und Etterlin si espresse con il seguente commento:
Gran parte delle tattiche della guerra lampo nacquero negli anni venti; l'esercito tedesco fu addestrato alla rapida avanzata senza badare alla situazione sui fianchi, le tattiche della Luftwaffe nel 1939 furono perfettamente rispondenti alla concezioni di guerra aerea di von Seeckt, concentrando i propri attacchi prima per distruggere l'aviazione nemica e poi per supportare la fanteria.
A partire dagli anni venti, l'esercito tedesco fu l'unico esercito europeo che riuscì a comprendere le lezioni del primo conflitto mondiale tra le principali potenze; in quei primi anni la Reichswehr diretta da von Seeckt divenne la spina dorsale tattica e addestrativa che permise alla Wehrmacht di riportare le brillanti vittorie del 1939 e del 1940.
Dal 1930 al 1932 von Seeckt sedette nel Reichstag come membro del Deutsche Volkspartei, dopo non essere riuscito a candidarsi per il Deutsche Zentrumspartei.
Nel mese di ottobre 1933, von Seeckt arrivò in Cina per dirigere la missione militare tedesca, durante la quale dovette affrontare l'ennesimo problema: il risentimento dei cinesi di fronte all'arrogante politica razziale tedesca aveva fatto calare di molto le aspettative nella missione militare tedesca. Gli alti ranghi militari cinesi stavano per far ricadere la scelta su di una missione militare francese, ma al momento del suo arrivo, von Seeckt iniziò subito un'opera di riappacificazione, ordinando agli ufficiali tedeschi di assumere un comportamento più consono e rispettoso nei confronti del paese ospitante, salvando così la missione militare. Hans von Seeckt lavorò poi dal 1934 al 1935 come consulente del generalissimo Chiang Kai-shek. Tornato in Germania morì a Berlino il 27 dicembre 1936 e fu sepolto nell'Invalidenfriedhof sempre nella capitale tedesca.
James Corum, Le origini del Blitzkrieg, Hans von Seeckt e la riforma militare tedesca 1919-1933, Gorizia, Libreria editrice goriziana, 2004, ISBN 88-86928-62-9.
 Bruce I. Gundmundsson, Sturmtruppen - origini e tattiche, Gorizia, Libreria Editrice Goriziana, 2005  [1989], ISBN 978-88-86928-90-8.
 Basil Henry Liddell Hart, Storia di una sconfitta. Parlano i generali del III Reich, 2ª ed., Milano, Rizzoli, 1971  [1956], ISBN non esistente.
(DE) Hans Meier-Welcker, Seeckt, Frankfurt am Main, Bernard und Graefe Verlag, 1967, ISBN non esistente.
(EN) Sir John Wheeler-Bennet, The Nemesis of Power: German Army in Politics, 1918-1945, New York, Palgrave Macmillan Publishing, 2005, ISBN 978-1-4039-1812-3.
(DE) Friedrich von Rabenau, Seeckt. Aus meinem Leben. Vol. I 1866–1917, Leipzig, Verlag Hase & Koehler, 1941, ISBN non esistente.
(EN) The Character of Hans von Seeckt, su jstor.org. URL consultato il 13 luglio 2011.
 Campionato tedesco: 1Colonia: 1977-1978 Coppa di Germania: 3Colonia: 1976-1977, 1977-1978, 1982-1983

L'hardcore punk (chiamato anche semplicemente hardcore) è un sottogenere del punk rock nato negli Stati Uniti d'America e sviluppatosi successivamente anche in Europa. Per quanto riguarda il versante statunitense, il genere inizialmente si sviluppò nella California meridionale, intorno alla città di Los Angeles. In seguito, all'inizio degli anni ottanta, anche presso le connazionali Washington, New York e Boston, per poi diffondersi in tutta la nazione.
Nato nella scena underground, inizialmente non ha raggiunto il successo nel mainstream, nonostante in seguito una parte di questo, l'hardcore melodico, riuscì a ottenere una certa esposizione commerciale; comunque, molti gruppi, come i Nirvana, fortemente influenzati dall'estetica hardcore, hanno ottenuto grande eco mediatica e commerciale, così come personaggi nati negli ambienti hardcore come Bob Mould, Henry Rollins, Mike Watt e Ian MacKaye sono divenuti fondamentali per la scena alternative rock.
Il genere deriva direttamente dal primo punk rock. Le caratteristiche principali sono spesso l'alta velocità della musica, il cantato urlato o in scream, riff semplici, le sonorità più aggressive e distorte, brani di breve durata e un'avversione per il virtuosismo.I testi sono generalmente politici, e attenti a questioni legate all'insofferenza nei confronti della vita contemporanea e a problemi sociali o individuali.
Particolarmente degne di nota sono le già citate correnti di pensiero assunte dai movimenti anarcho punk e straight edge, che rifiutano totalmente la visione dei primi punk, aderendo a uno stile di vita salutista, ambientalista, animalista e talvolta pacifista, vegetariano o vegano.
Nonostante ciò, alcune forme di hardcore, come lo street punk (di cui solo una parte è hardcore punk), si promuovono come prosecutrici della visione nichilista tipica di alcuni gruppi punk 77 britannici, quali ad esempio i Sex Pistols.
Il genere comincia a svilupparsi negli Stati Uniti (e in misura minore anche in Gran Bretagna) a cavallo tra la fine degli anni settanta e i primi anni ottanta. Nonostante gli esponenti di questo genere spesso connotassero atteggiamenti nichilisti e autodistruttivi tipici del primo movimento punk, una parte di esso, in Gran Bretagna l'anarcho punk e negli Stati Uniti lo straight edge, si distaccò notevolmente da questa filosofia, e cominciò a interrogarsi sulle problematiche sociali, economiche e politiche anche in maniera costruttiva e coerente.
L'hardcore punk si svilupperà notevolmente negli anni ottanta, considerati gli anni d'oro del genere, che si sviluppò al di fuori dal mainstream, proponendosi invece come un fenomeno underground ed esterno al circuito commerciale. Con gli anni verranno a svilupparsi diverse correnti e filosofie relative a questo sottogenere del punk rock. Verso la fine degli anni ottanta e nei primi anni novanta, il melodic hardcore punk incominciò ad acquisire notorietà, dapprima negli Stati Uniti, in seguito in tutto il mondo. Nonostante questo sottogenere cominciasse a diventare popolare, il genere nelle sue forme classiche continuò almeno in parte a mantenere il suo carattere anticommerciale. Nonostante ciò, anche questo genere, come del resto la scena punk in generale, cominciò a farsi conoscere su larga scala, dando inizio a una tendenza al punk rock che continua tutt'oggi.
Nell'America settentrionale, il genere musicale ha origine tra gli anni settanta e gli anni ottanta in diverse aree geografiche, tra le quali si segnalano particolarmente le scene locali di California, Washington DC, Chicago, New York, Austin, Winnipeg, Vancouver, Toronto e Boston.
La prima scena ha origine nelle cittadine balneari della zona di Los Angeles, influenzata da gruppi come 999, Angelic Upstarts, Sham 69, Ramones e Avengers.L'origine del termine hardcore punk è incerta. Il gruppo di Vancouver D.O.A. ha probabilmente contribuito a rendere popolare il termine con il titolo del loro album del 1981, Hardcore '81. Fino al 1983, il termine hardcore è utilizzato saltuariamente, principalmente come termine descrittivo. Gli adolescenti statunitensi appassionati del genere si consideravano come fan del punk, nonostante non fossero necessariamente interessati all'originale suono punk rock della fine degli anni settanta di gruppi come Ramones, Sex Pistols, The Clash, The Damned, Heartbreakers, The Voidoids o Dead Boys. In molti ambienti, hardcore era un termine utilizzato all'interno del gruppo, indicante musica di gente come noi, e includeva sonorità molto variegate, dall'hardcore iper-veloce al rock funereo, nonché talvolta il sound di gruppi sperimentali, tra i quali The Stickmen e Flipper.
Poiché gran parte delle formazioni ha contatti limitati con il mondo della produzione musicale, l'hardcore esprime un approccio tipicamente Do it yourself di autoproduzione. In molte città la scena hardcore promuove produzioni economiche, formate da registrazioni di quattro tracce, vendute durante i concerti o tramite posta. I concerti sono promossi attraverso fanzine fotocopiate, spettacoli radiofonici e poster affissi ai muri o alle cabine telefoniche. I fan adottano uno abbigliamento composto da T-shirt, jeans e capelli rasati. Nonostante anche la prima ondata punk utilizzasse un abbigliamento DIY, come jeans strappati con spille attaccate, l'abbigliamento della scena hardcore degli anni ottanta è in contrasto con lo stile effeminato, elaborato e provocatorio di punk come Soo Catwoman, che includeva trucchi, acconciature elaborate ed esperimenti avanguardistici nel vestiario.
Nello stesso periodo, uno sviluppo parallelo di forme di hardcore punk si inizia a notare nel Regno Unito con quello che sarebbe stato poi conosciuto come british hardcore. Gruppi di questa corrente, come i Discharge e i Charged GBH, applicano al suono del punk della fine degli anni settanta pesanti sonorità di batteria e distorsioni di chitarra tipiche di formazioni della New Wave of British Heavy Metal (NWOBHM) come i Motörhead. Nonostante l'hardcore punk nord-americano e l'hardcore britannico si siano sviluppati contemporaneamente, non è chiaro se quest'ultimo sia stato direttamente influenzato dalla scena americana o se non sia invece accaduto l'opposto.
Il libro di Michael Azerrad Our Band Could Be Your Life e il libro di Steven Blush American punk hardcore (da cui è tratto il film/documentario American Hardcore di Paul Rackman) descrivono i Black Flag, i Bad Brains e i Minor Threat come i gruppi più importanti e influenti del genere. Azerrad descrive i Black Flag come padrini; accredita i Bad Brains, formati a Washington nel 1977, come introduttori del tempo veloce nell'hardcore; descrive infine i Minor Threat come la formazione hardcore punk definitiva. Ma una grande rilevanza (compreso per quel che riguarda la produzione di ulteriori gruppi, con la nascita del panorama "Alternative Tentacles" degli anni '90) hanno anche i californiani Dead Kennedys.
I Black Flag, formati dal chitarrista e compositore Greg Ginn a Los Angeles nel 1976, hanno un grande impatto sulla scena losangelina, nonché successivamente nell'intera scena nord-americana, con le loro sonorità dure e l'approccio DIY. Attraverso i tour nel 1980 e nel 1981 il gruppo entra in contatto con le scene hardcore punk diffuse nel nord America e indica le tracce seguite da altre formazioni.I Bad Brains, formati a Washington nel 1977, includono elementi dell'heavy metal e del reggae, e alcuni loro lavori presentano tempi veloci mai sentiti prima nel rock and roll.I Minor Threat, anch'essi di Washington e formati nel 1980, suonano con uno stile aggressivo, veloce, notevolmente influenzato dai Bad Brains. Il gruppo ha ispirato il movimento straight edge, specialmente attraverso la loro canzone Straight Edge.
Secondo Brendan Mullen, fondatore del locale punk di Los Angeles The Masque, il primo tour statunitense dei The Damned nel 1977 trova consenso tra il pubblico per i tempi molto veloci, creando una sensibilità tra i fan e i musicisti che ispirerà la prima ondata dell'hardcore della costa occidentale.Alcuni gruppi della California meridionale negli anni settanta pubblicano musiche che hanno molte corrispondenze con quello che sarebbe poi stato conosciuto come hardcore. Tra questi lavori si trovano l'EP dei Middle Class del 1978 Out of Vogue. Maggiormente influente è l'LP del 1979 dei The Germs (GI); essenzialmente un lavoro hardcore, non solo per la ritmica accelerata ma anche per i veloci cambi di accordi. Anch'essi di Orange County, i T.S.O.L., formati nel 1978, ottengono una certa fama grazie al loro suono punk rock melodico ma aggressivo. A Long Beach, un gruppo dal nome Rhino 39 con il loro singolo Xerox/No Compromise offrono uno dei primi esempi di hardcore punk. I The Bags di Los Angeles si caratterizzano per aver velocizzato le sonorità punk e sono considerati uno dei gruppi proto-hardcore.
Il primo album dei Circle Jerks, registrato alla fine del 1979 e pubblicato nel 1980, presenta alcune tracce con ritmi e cambiamenti di corda accelerati. I Misfits del New Jersey sono un gruppo inizialmente caratterizzato da uno stile settantasettino e coinvolto nella scena del locale newyorkese Max's Kansas City. La loro estetica da cinema horror diventa molto popolare tra i fan hardcore. Nel 1981 i Misfits integrano canzoni con ritmi assimilabili al thrash metal nelle loro sessioni. Gli Hüsker Dü si formano a Saint Paul, nel Minnesota, nel 1979 come gruppo post-punk/new wave, ma presto evolvono in una formazione punk veloce con un sound veloce e duro. Nel 1982 gli Hüsker Dü pubblicano il loro album dal vivo Land Speed Record, definito come una
Nel 1985, la band diviene una dei primi gruppi alternative rock. Nel 1982 i Bad Religion pubblicano How Could Hell Be Any Worse?, considerato un caposaldo dell'hardcore che consente loro di diventare uno dei gruppi più prolifici della scena dell'inizio degli anni ottanta.
A partire dal 1981, molti altri gruppi hardcore incominciano a fare concerti e a pubblicare demo, tra i quali i 7 Seconds di Reno in Nevada, formati nel 1979; i Neos di Victoria, Columbia Britannica; i Negative Approach di Detroit; i The Meatmen di Lansing, Michigan; i Necros di Maumee, Ohio; i The Effigies e i Naked Raygun di Chicago; gli SS Decontrol, i DYS, i Negative FX, i Jerry's Kids e i Gang Green di Boston; i Zeroption di Toronto; i Big Boys, gli MDC e i The Dicks di Austin, Texas; i Sadistic Exploits di Filadelfia e gli Adrenalin O.D. del New Jersey. I Beastie Boys, maggiormente noti per la loro successiva musica hip hop, sono uno dei primi gruppi hardcore di New York a essere pubblicati. I Negative FX, uno dei gruppi hardcore più popolari di Boston, non pubblicano nulla finché uniti nel gruppo. Diventano conosciuti al di fuori della loro zona solamente dopo la pubblicazione di un album postumo nel 1984. Tra le pubblicazioni dell'epoca si trovano il primo LP degli Angry Samoans, l'LP split dei Big Boys e dei The Dicks Live at Raul's Club, la compilation della zona di Boston This Is Boston, Not L.A., gli EP 7" dei Minor Threat, l'EP dei JFA Blatant Localism, le compilation della zona di New York New York Thrash e The Big Apple Rotten to the Core, l'EP eponimo dei Negative Approach e la raccolta della zona di Washington Flex Your Head.
Uno spettacolo radiofonico molto influente di Los Angeles è Rodney on the ROQ, che comincia a essere trasmesso dalla stazione commerciale KROQ nel 1976. Il DJ Rodney Bingenheimer trasmette molti stili musicali e aiuta a popolarizzare quello che viene chiamato Beach Punk, uno stile chiassoso delle periferie suonato da molte formazioni dell'area di Huntington Beach e della conservatrice Orange County. Supporto dalla radio nel New Jersey viene da from Pat Duncan, che ospita gruppi punk e hardcore dal vivo settimanalmente su WFMU a partire dal 1979. A New York, Tim Sommer conduce Noise the Show su WNYU.Le radio collegiali sono il maggiore mezzo di diffusione per la maggior parte dei gruppi hardcore del nordamerica. La stazione radiofonica pubblica di Berkeley KPFA ha nella programmazione lo spettacolo Maximumrocknroll con i DJ Tim Yohannon e Jeff Bale, i quali trasmettevano nuovi gruppi della California settentrionale. Alcuni fanzine, tra i quali Flipside, Slash e Maximumrocknroll, aiutano anch'essi il nuovo stile punk. Alcune stazioni di college doverono affrontare azioni intraprese presso la Federal Communications Commission a causa dei testi considerati indecenti trasmessi nelle canzoni hardcore.I concerti della prima scena hardcore divengono sempre maggiormente luoghi di violente battaglie tra polizia e spettatori, in particolar modo a Los Angeles. Violenze nei concerti hardcore vengono trasmesse nei popolari telefilm CHiPs e Quincy, nei quali i punk hardcore losangelini vengono dipinti come coinvolti in omicidi e lesioni.L'attenzione verso queste violenze porta l'hardcore al centro delle attenzioni della destra religiosa e degli evangelici, che prendono di mira gruppi come Dead Kennedys e Circle Jerks. L'interesse mediatico porta però anche gruppi come i Fear al Saturday Night Live, grazie all'ex-conduttore John Belushi, e all'uscita di film incentrati sull'hardcore, a partire da The Decline of Western Civilization di Penelope Spheeris (1980), primo film sull'argomento, e Repo Man - Il recuperatore di Alex Cox (1984). Nello stesso anno Institutionalized dei Suicidal Tendencies è il primo video hardcore punk a essere incluso nella rotazione di MTV, seguito nello stesso anno da This Ain't No Picnic dei Minutemen.
I Paesi Bassi, la Finlandia, la Svezia e la Germania incominciano ad avere delle scene hardcore importanti. Comunque sia, nel Regno Unito, sono i gruppi UK 82 (detto anche UK Hardcore) come Exploited, Charged GBH, Picture Frame Seduction, Discharge e Anti-Nowhere League ad avere maggiore influenza, al pari dell'hardcore americano altrove. Queste formazioni britanniche presentano similarità nel suono con i corrispettivi d'oltre oceano, spesso includendo tempi e cambi di corda veloce, oltre ad avere spesso convergenze politiche e di sensibilità sociale. Ciononostante, in Gran Bretagna si sviluppano evoluzioni parallele, ispirate musicalmente a gruppi Oi! londinesi come gli Sham 69 e i proto-speed/thrash metal Motörhead.I Discharge hanno una grande influenza nei primi gruppi hardcore svedesi, tra i quali gli Anti Cimex. Molti gruppi della regione hanno tuttora un'influenza dei Discharge e dei Motörhead. Gli Entombed hanno, parimenti, importanza per l'hardcore svedese a partire dagli anni novanta. I Discharge, inoltre, avranno grande influenza sui Metallica.Allo stesso modo, gruppi anarcho punk come Crass, Icons of Filth, Flux of Pink Indians e Rudimentary Peni hanno ben poco in comune con l'hardcore americano se non per una filosofia politica che non ammette compromessi e un'estetica che vuole irritare. Ad avvicinare i due stili gruppi come i The Membranes, i quali nelle pubblicazioni del 1984 offrono un sound più rumoroso di quanto sia mai stato offerto dai gruppi americani. Molti gruppi statunitensi ascoltano formazioni punk britanniche, mentre altri mantengono un atteggiamento regionalista, deridendo i gruppi britannici come rockstar, nonché etichettandoli come non-autentici punk.
Parimenti, i gruppi statunitensi in visita nel Regno Unito, come i Black Flag e gli U.S. Chaos nel 1981-1982, incontrano atteggiamenti simili. Al contrario, formazioni dell'Europa continentale non incontrano pregiudizi negli Stati Uniti; gruppi come gli italiani Raw Power e i Negazione, o gli olandesi Balthasar Gerards Kommando, incontrarono una popolarità diffusa.
Nella scena più underground inglese si sviluppano nuove sonorità, ispirate a gruppi dell'Europa continentale, scandinavi, giapponesi e americani. Incomincia con gruppi come gli Asylum e i Plasmid, i cui suoni, sentiti solo in concerti dal vivo o in demo e compilation di metà degli anni ottanta, evolvono in band come gli Heresy, o Ripcord, i Napalm Death e gli Extreme Noise Terror.
Alcuni dei gruppi più influenti dei tardi anni ottanta in Gran Bretagna sono i giapponesi GISM; i bostoniani Siege, i Septic Death dell'Idaho, i losangelini Cryptic Slaughter e gli svedesi Anti Cimex; similarmente anche gruppi heavy metal come Celtic Frost e Metallica. Alla fine dei quegli anni, comunque, le band britanniche incominciano a essere maggiormente influenzate da colleghi statunitensi come i Dead Kennedys, Black Flag e i primi gruppi di Washington D.C., New York, Boston e della costa pacifica, tra i quali Minor Threat, DYS, Slapshot e 7 Seconds. Lo straight edge incomincia ad avere seguito nel Regno Unito, con l'emergere di gruppi che ne seguono la filosofia a Durham e Londra.Molti gruppi del periodo adottano sonorità che possono essere definite come intermedie tra quelle statunitensi e britanniche. Nonostante gli artisti più influenti si siano evoluti parallelamente, come i Discharge e i Charged GBH, altri, come i The Stupids, gruppo britannico influenzato dall'hardcore statunitense, guadagnano una breve ma ampia risonanza nelle stazioni radiofoniche collegiali negli Stati Uniti.
Tra i gruppi maggiori europei del periodo gli svedesi Homy Hogs, Mob 47, Anti Cimex e Disfear, gli spagnoli Sin Dios. Dopo la caduta della cortina di ferro nell'Europa orientale, incominciano a crearsi o ad avere maggiore notorietà molti gruppi hardcore, come gli sloveni Pankrti. L'hardcore alla fine degli anni ottanta incomincia a divenire popolare anche in Asia, con gruppi come i giapponesi Disclose.
Alla fine degli anni ottanta, gruppi come i NoMeansNo e i Victims Family creano un nuovo stile musicale prendendo gli elementi aggressivi dell'hardcore e influenze di generi come il rock psichedelico, il rock progressivo, il noise, il jazz o il math rock, sviluppo talvolta chiamato jazzcore. Questo sentiero è seguito alla fine degli anni novanta da Mr. Bungle, Candiria, Deep Turtle e Ruins. Il noisecore suonato dai Melt-Banana può aver invece avuto un'evoluzione separata. Altri gruppi influenzati dall'hardcore includono i Naked City, formati dal sassofonista John Zorn, e i Neurosis, i quali esordiscono come gruppo hardcore prima di esplorare tempi più lenti e ambientazioni dark. Molte formazioni incominciano a incorporare nei testi aspetti emozionali e personali nella propria musica, influenzati dalla scena di Washington e della Dischord Records, che sarebbe poi evoluto nell'emo di fine anni novanta. I Nation of Ulysses sono uno dei gruppi più influenti di Washington, combinando chitarre distorte, similarmente ai Black Flag, con elementi di jazz e un'ideologia quasi assurdista o situazionista. Le loro sonorità influenzaranno la successiva scena hardcore di San Diego e di Chula Vista.
Alla fine degli anni ottanta, l'hardcore si differenzia in due ondate: una tradizionalmente punk rock e una che evolve in suoni più duri, lenti e intensi, confusa da taluni con le influenze heavy metal. La prima ondata prende molto dallo stile delle formazioni hardcore originali, mentre la seconda, applicando un sound più metallico, talvolta etichettato come metalcore, tende a essere più pesante e maggiormente tecnico. Il secondo album dei Sick of It All, Just Look Around, album rivoluzionario per questo aspetto, esce nel 1991. L'intensità, la potenza e i ritmi più lenti, seppur pesanti, sono un punto di svolta rispetto al loro album di esordio, Blood, Sweat and No Tears, più veloce e più tradizionale.
I Biohazard, i Judge, gli Integrity e gli Hogan's Heroes sono tra i primi gruppi a portare questi suoni nell'hardcore, con una fusione di voci gravi e rauche, talvolta gutturali come nel death metal, chitarre distorte e batterie insistenti ispirate ai primi gruppi hardcore e, allo stesso tempo, intermezzi con suoni in staccato, conosciuti come breakdown (sospensioni). Nel metalcore sono presenti inoltre elementi thrash metal e melodic death metal. In alcuni gruppi, come i Biohazard e i Candiria, sono presenti anche influenze dell'hip hop, e la loro musica è talvolta definita rapcore. Altri gruppi importanti del periodo, come i californiani Inside Out o i Burn da New York, presentano elementi classici hardcore con ritmi progressivi. Nel 1998 il gruppo thrash metal Sepultura pubblica il suo primo album hardcore punk, Against.
La Ebullition Records, fondata nel 1990 da Kent McClard a Santa Barbara, pubblica spesso album di gruppi che criticano la politica americana e il sistema economico, dando sempre meno attenzione alle questioni personali. L'etica anarchica entra nei lavori di molti gruppi hardcore, tra i quali gli Aus-Rotten, popolari anche nella scena crust punk. Nella costa orientale degli Stati Uniti, gruppi come i Rorshach e i Born Against sviluppano tematiche di sinistra, spesso marxista. I Refused ottengono il successo internazionale dopo tour per vari anni con i loro tre album. Pubblicano l'ultimo The Shape of Punk to Come per poi dividersi in una tournée negli Stati Uniti, a causa dell'incopatibilità della loro visione anarchica con la carriera musicale.In questo stesso periodo i Vision of Disorder, con il loro EP di esordio Still introducono il cantato melodico nelle canzoni hardcore, tendenza poi diffusasi globalmente.
Il crust punk è un tipo di hardcore molto più caotico di origine britannica, con voce growl e attitudine anarcho punk spesso con influenze derivanti dal metal estremo. Il ritmo è talvolta molto veloce, chitarre molto distorte, con voce gutturale o urlata, e quindi tendente al grindcore. Una seconda ondata, invece, prevede ritmi più lenti, con una struttura ripetitiva e prolungata. Quest'ultima ondata è talvolta denominata stenchcore. Tra i maggiori gruppi del crust punk, talvolta denominati crusters, i più importanti sono gli Amebix, talvolta ritenuti "padri" del crust punk con il loro album Arise! del 1985, oltre a Doom, Discharge, Disrupt, Anti System, Dropdead, Aus-Rotten, Hellbastard o Heresy.
È uno stile di hardcore di origine britannica con un ritmo di batteria particolare. Sviluppatosi soprattutto nel Regno Unito e in Svezia, nasce dalla corrente musicale UK 82 e il suo nome deriva dai Discharge, capostipiti del movimento, poiché l'invenzione di questo stile viene attribuita al loro batterista Terry Roberts. Il genere è particolarmente diffuso nel resto della Scandinavia, in Giappone e in Brasile. Tra i maggiori gruppi, i Disfear, i Poison Idea, i Ratos de Porão e i Wolfbrigade.
Genere nato attorno alla scena di Washington grazie alle influenze fondamentali degli Hüsker Dü e del loro album Zen Arcade, pubblicato nel 1984, nonché a quelle dei Naked Raygun, di cui si ricorda a tal proposito l'album Throb Throb, l'emo si caratterizza per sonorità maggiormente melodiche, oltre che per la grande attenzione a testi e tecnica. Incominciato come genere da gruppi come Rites of Spring ed Embrace, negli anni novanta si evolve con i Fugazi. Con l'inizio degli anni 2000 l'emo diventa più di facile ascolto e si accosta sia al pop punk sia all'indie.
Genere di hardcore molto violento, è spesso confuso con il death metal per le sue somiglianze con esso. Le sue caratteristiche sono una velocità spinta all'inverosimile, sonorità martellanti e cantato growl; può perciò risultare simile al crust punk. È generalmente incluso nell'hardcore punk come suo ramo estremo, sebbene altri critici ritengano che faccia parte dell'heavy metal, ispirato in particolare dal thrash e dal death metal, o dal death metal con tempi punk. I maggiori esponenti nonché fondatori del genere sono considerati i Napalm Death.
Uno stile di punk rock con temi horror che può ondeggiare dal classico punk rock all'hardcore punk. In alcuni casi può avere contaminazioni thrash metal oltre a includere elementi gothic rock o post-punk. Particolarmente influenzati dai B-movie, i capostipiti del genere sono considerati i Misfits, i quali hanno aperto la strada ad altri gruppi come 45 Grave, Calabrese, Balzac, Osaka Popstar e Wednesday 13. L'abbigliamento, le scenografie e i testi riprendono temi tipici del cinema horror.
Una versione melodica dell'hardcore punk, in stile tipicamente americano. Questa variante cominciò a svilupparsi a partire dallo skate punk e dal pop punk negli anni ottanta e primi anni novanta inizialmente in California, ed è uno dei generi più popolari e commerciali del punk rock. Tra i primi gruppi si trovano i Bad Religion e gli Adolescents, seguiti nella seconda metà degli anni ottanta da The Offspring, Good Riddance, Gorilla Biscuits, Pennywise, Rancid e NOFX e oggi seguito da molte formazioni, particolarmente sotto contratto con la Epitaph Records o la Fat Wreck Chords, fondate rispettivamente da Brett Gurewitz dei Bad Religion e Fat Mike dei NOFX. Altri gruppi, come Sum 41, Blink-182, Green Day e Rise Against, sono sotto contratto con delle major discografiche.
Un ibrido fra hardcore punk americano di origine East Coast (quindi per la maggior parte New York hardcore), e heavy metal, in particolare thrash metal, death metal e melodic death metal. Questo stile origina verso i fine anni ottanta in località attorno a New York nell'ondata dell'heavy metal detta New Wave of American Heavy Metal, con band come gli Integrity, i Biohazard e i Madball. Attualmente il genere è molto diffuso, grazie a formazioni come Hatebreed, Caliban, Demon Hunter, Bleeding Through, Fall to Grace, Inner Surge, As I Lay Dying, Parkway Drive, All That Remains e Unearth.
Una variante dell'hardcore sperimentale sviluppata negli Stati Uniti soprattutto nell'area di Washington DC nei tardi anni ottanta. Influenzato da gruppi post-punk britannici dei tardi anni settanta e dei primi anni ottanta, come Gang of Four, Public Image Ltd., Joy Division e Wire, il genere ha tra le formazioni più influenti i Quicksand, i Rites of Spring e i Fugazi. Dalla sua evoluzione prenderanno il via altri generi come l'emo e screamo.
Un ibrido dell'hardcore con influenze grindcore, origina nei primi anni novanta. Caratteristiche principali del genere sono la brevità delle canzoni, ritmi molto accelerati e l'utilizzo del blast beat. Introdotto dai pionieri Man Is the Bastard e da gruppi tra i quali Infest e No Comment, si è poi sviluppato con Crossed Out e gli stessi No Comment.
Chiamato anche crossover, è il primo ibrido fra hardcore punk e thrash e speed metal. Questo genere origina sia negli Stati Uniti sia nel Regno Unito nella prima metà degli anni ottanta, grazie all'influenza di Black Flag, T.S.O.L., Dead Kennedys, Misfits e Minor Threat, e gruppi thrash come Slayer e Metallica. Tra i gruppi di questo genere, Dirty Rotten Imbeciles, Suicidal Tendencies, Corrosion of Conformity, Stormtroopers of Death e Agnostic Front.
È un genere, appartenente al crossover rock, che combina le tecniche vocali dell'hip hop con hard rock, heavy metal e punk rock. Con le basi gettate da esperimenti di gruppi hip hop come Run DMC, Public Enemy e Beastie Boys e, in ambito rock, Red Hot Chili Peppers, Faith No More, Suicidal Tendencies, downset., Biohazard, Anthrax, il genere ottiene il successo grazie agli olandesi Urban Dance Squad e i californiani Rage Against the Machine all'inizio degli anni novanta.
È un genere musicale ibrido che ha preso come ispirazione il movimento 2 tone ska di fine anni settanta e inizio degli anni ottanta, fondendolo con la velocità e l'aggressività del punk rock e dell'hardcore punk. A partire dagli anni novanta, il genere sviluppa, all'interno dell'ondata denominata Third wave of ska, maggiori influenze hardcore, grazie a gruppi come The Mighty Mighty Bosstones, Operation Ivy, The Suicide Machines e Voodoo Glow Skulls, talvolta etichettati come "skacore".
Inizialmente un genere di hardcore in stile statunitense, originato nei primi anni ottanta, soprattutto in California e diffuso nella scena skate e snowboard. Caratterizzato da tempi più veloci e chitarre più distorte, alcuni gruppi includevano elementi heavy metal, in particolare thrash e speed metal, o punk metal e funk metal, con gruppi come ad esempio i Suicidal Tendencies. Introdotta da formazioni come i JFA e Big Boys, il genere è seguito da gruppi con tematiche anticonformistiche e antiautoritarie come Dr. Know, Agression, Scared Straight, Ill Repute, T.S.O.L., Gang Green, Adolescents e NOFX. Attualmente può essere inteso anche come melodic hardcore punk in stile californiano, e spesso con influenze pop punk, distaccandosi sempre più dallo skate punk originale. Questa ondata ha il suo apice negli anni novanta grazie a band come No Use for a Name, Descendents, Lagwagon, The Suicide Machines, Pennywise, Face to Face, Millencolin, Offspring e Bouncing Souls. Particolarmente importante per lo sviluppo dell'ondata revival è il Warped Tour, tour organizzato annualmente dalla Vans con molte formazioni skate punk tra gli ospiti.
È uno stile di punk rock, in stile britannico. Esso però può comprendere gruppi che vanno generalmente dal punk rock, all'hardcore punk, particolarmente di origine britannica, o all'Oi!, movimento legato alla cultura skinhead. I gruppi street punk sono spesso in contrasto per motivi politici con gli appartenenti all'anarcho punk. Tra i gruppi street punk, Anti-Pasti, Devotchkas, Lars Frederiksen and the Bastards, Oxymoron, Rancid, U.S. Chaos e U.S. Bombs mantengono un suono puramente street punk, mentre Bad Reaction, The Casualties, Cheap Sex e Lower Class Brats hanno maggiori influenze hardcore.
Contaminazione dell'hardcore melodico di stampo californiano col surf rock nello stile dei The Beach Boys, spesso confuso col pop punk. Emerge verso la fine degli anni ottanta e i novanta, tantando di ripercorrere le sonorità del surf degli anni sessanta, ispirandosi contemporaneamente anche alle sonorità più moderne del punk rock e garage rock revival. Tra i principali esponenti troviamo Man or Astro-man?, Shadowy Men on a Shadowy Planet, Laika & The Cosmonauts, e The Mermen.
Taqwacore è un sottogenere tematico relativo all'hardcore punk, che introduce temi trattanti la religione islamica. Questa corrente emerse in seguito all'uscita del romanzo scritto da Michael Muhammad Knight dal titolo The Taqwacores (diffuso in Italia sotto il nome di Islampunk), pubblicato nel 2003.
Il nome è un composto aplologico tra le parole hardcore (tratto da hardcore punk) e la parola araba Taqwa, che nella cultura araba appunto significherebbe fare quello che Allah ha comandato, ed evitare quello che ha proibito. 
Le prime band ad autodefinirsi come taqwacore furono i The Kominas, gli 8-bit e Vote Hezbollah[3]. Altre band che caratterizzano la scena sono Diacritical e Secret Trial Five.
Una versione dell'hardcore ulteriormente velocizzata, originatasi negli Stati Uniti nei primi anni ottanta. Si differenzia dal grindcore per il suono, molto veloce, non sempre distorto e non necessariamente cantato in growl/scream. Il genere porta atteggiamenti anarcho punk e DIY come una parte della scena hardcore e grindcore. Tra i maggiori gruppi troviamo: Dirty Rotten Imbeciles, The Accüsed, Ratos de Porão, S.O.B, Electro Hippies, Septic Death e, nella scena italiana, band come Randagi e Raw Power.
I gruppi di San Francisco Metallica e Slayer incorporano la struttura compositiva e la tecnica dell'heavy metal con la velocità e l'aggressività dell'hardcore. Il nuovo genere di fusione diventa conosciuto come speed metal e, successivamente, thrash metal. Tra gli altri gruppi del genere, i Megadeth e gli Anthrax. Gli Slayer sono anche conosciuti per le loro radici hardcore punk, oltre ad aver pubblicato un album di cover hardcore, dal titolo Undisputed Attitude.
Nel 1985, gli Stormtroopers of Death di New York, un progetto parallelo degli Anthrax, pubblicano l'album Speak English or Die. Nonostante presenti somiglianze con il thrash metal, con sonorità di basso del metal, tempi veloci e rapidi cambi di corda, il disco di distingue dal thrash metal per l'assenza di assoli di chitarra e per l'abbondanza di interruzioni di chitarra stridenti, una tecnica New York hardcore, conosciuti come parti per il mosh. Altri gruppi, come i Suicidal Tendencies e i Dirty Rotten Imbeciles, evolvono dall'hardcore a uno stile maggiormente metal, successivamente conosciuto come crossover thrash.
Alcune formazioni hardcore incominciano a sperimentare nuovi stili con il progredire della carriera, divenendo conosciuti come alternative rock. Gruppi come Minutemen, Meat Puppets, Hüsker Dü e The Replacements cominciano dall'hardcore ma successivamente si allontanano dallo stile più violento e veloce. Il critico Joe S. Harrington ritiene che gli ultimi due
A metà degli anni ottanta, gruppi dello stato di Washington come i Melvins e i Green River sviluppano un "suono aggressivo che mescolava i tempi più lenti dell'heavy metal con l'intensità dell'hardcore", creando un suono che sarebbe stato poi conosciuto come grunge. Il sound iniziale del grunge è fortemente influenzato dai Black Sabbath e i Black Flag, in particolare l'album My War. La popolarità del grunge diede nuovo interesse all'American hardcore negli anni novanta.
I Melvins, oltre all'influenza sul grunge, diede un contributo alla creazione a quello che sarebbe poi stato conosciuto come sludge metal, che è pure una combinazione di Black Sabbath e hardcore punk. Questo genere nasce negli Stati Uniti meridionali, particolarmente all'interno della scena metal di New Orleans. Tra i pionieri dello sludge metal sono presenti: Eyehategod, Crowbar, Down, Buzzov*en, Acid Bath e Corrosion of Conformity. Successivamente, formazioni come gli Isis e i Neurosis, con influenze simili, creano uno stile che fa maggiormente affidamento sull'ambiente e le atmosfere, in un genere che sarebbe poi stato nominato atmospheric sludge metal o post-metal.
La metà degli anni ottanta vede anche lo sviluppo del post-hardcore, che sposta il genere e l'ambiente verso una direzione maggiormente artistica e complessa, come precedentemente i gruppi del post-punk nei confronti del punk rock tradizionale. Washington, in particolar modo la comunità intorno alla Dischord Records, diviene un focolaio per il post-hardcore, producendo gruppi come gli Hoover, i Nation of Ulysses, i Jawbox e i Fugazi, i quali aiutano a definire la scena post-hardcore e includevano il fondatore della Dischord ed ex-frontman dei Minor Threat Ian MacKaye. Altri importanti gruppi post-hardcore sono i Big Black di Chicago, i Quicksand e gli Orange 9mm di New York, i Pretty Girls Make Graves di Seattle, i Light Pupil Dilate di Atlanta e gli At the Drive-In di El Paso.
Il post-hardcore include e influenza altri stili, tra i quali l'emo e il math rock. I primi gruppi emo sono influenzati da gruppi hardcore come i Rites of Spring, i Minor Threat e i Black Flag. Le formazioni emo sono inoltre profondamente influenzati dai testi potenti, la struttura delle canzoni e le emozioni dell'hardcore. I Sunny Day Real Estate sono talvolta etichettati come "il primo vero gruppo emo".La scena hardcore punk ha un'influenza che va al di là della musica. La filosofia straight edge, che prevede niente tabacco, niente alcol o droghe, ha le radici nella scena hardcore, in particolar modo nella costa orientale degli Stati Uniti. I gruppi Hare Kṛṣṇa come i 108 e i Shelter incarnano questo movimento, portandolo anche a un livello più complesso. L'hardcore mette anche in particolare evidenza l'etica del DIY, con molti gruppi che autoproducono le loro registrazioni, i poster e altro, che organizzano i propri tour attraverso reti informali di persone con la stessa mentalità. Nella scena hardcore diventano popolari l'ambientalismo e il veganesimo.
Negli anni duemila alcuni gruppi pop punk, spesso formati da ex componenti di band metalcore o hardcore, come Chad Gilbert dei New Found Glory, ex-Shai Hulud, o Andrew Hurley dei Fall Out Boy, ex-Racetraitor e Vegan Reich, creano un nuovo stile mescolando hardcore e pop punk. Il pop punk breakdown, dove le formazioni suonano hardcore o metalcore con accordi melodici, è divenuto comune.
Esistono tuttora gruppi che seguono le linee dell'hardcore originale. Nonostante abbia subito un'evoluzione, segue ancora molti degli ideali straight edge e non si è fuso molto con il metal. Una delle maggiore etichette attualmente di musica hardcore è la Bridge 9 Records. Rappresenta una moda nell'hardcore, oltre a produrre gruppi come Champion, Sick of It All, Stand and Fight e Give Up the Ghost.
Un altro sound comune è rappresentato da formazioni come i From Ashes Rise e i Tragedy, i quali suonano brani melodici influenzati dal crustcore.Tra i gruppi degli anni duemila, alcuni dei gruppi che hanno cercato una maggiore intensità della musica sono catalogati come power violence, mentre altri hanno mantenuto delle sonorità più simili ai primi gruppi degli anni ottanta. Tra queste formazioni sono inclusi Career Suicide, Spitting Blood, Deadfall e i Tear It Up, ora sciolti. Molti di questi gruppi sono sotto contratto con l'etichetta thrashcore 625. Molto spesso si tenta di emulare il suono dei primi gruppi. Ad esempio, molte formazioni D-beat riprendono le sonorità dei Discharge, prendendo ispirazione anche per il nome. Tra questi, in particolare, hanno ottenuto successo i giapponesi Disclose.
Il termine hardcore è sempre maggiormente applicato a musiche che potrebbero essere considerate metal. Gruppi come i Bleeding Through e i Poison the Well fondono l'aggressività dell'hardcore tradizionale con la tecnicità del metal. Tipici di questo stile metalcore sono parti tipicamente heavy metal e cantati particolarmente duri, talvolta in un growl puramente death. Con l'evoluzione di questo nuovo genere si sviluppa una nuova sottocultura, comprendente ad esempio quello che è inizialmente definito in modo dispregiativo come fashioncore. Negli anni novanta il termine hardcore viene associato anche a un genere dell'elettronica che non ha nulla a che fare con l'hardcore punk, la techno hardcore.
Il suffisso -core è stato applicato a generi che, pur avendo teoricamente origini o influenze derivanti dall'hardcore tradizionale, con quest'ultimo hanno poco in comune, come il sadcore, lo slowcore e l'emocore.
A Boston la scena hardcore ha un grande sviluppo, sostituendosi alla precedente scena punk/alternative, non senza tensioni, e con l'importante influenza della scena di Washington, tanto da sviluppare un'ampia comunità straight edge. Importanti nella scena di Boston la raccolta di brani di gruppi locali This Is Boston, Not L.A. del 1982, l'etichetta indipendente Taang! Records e gruppi come SSD, The F.U.'s, Negative FX, DYS, Slapshot, Converge e Toxic Narcotic.
Tuttora il Massachusetts è una scena importante, grazie a gruppi quali Death Before Dishonor, Have Heart o Bane.
È nella scena punk californiana che, a partire dagli anni 1978-1979, nascono i primi gruppi hardcore, Middle Class, Black Flag e Circle Jerks. Lo sviluppo maggiore si ha nelle scene nei dintorni di Los Angeles, Orange County e San Diego. A L.A., in particolare, si sviluppa una certa rivalità tra la comunità hardcore, sviluppatesi nella zona di South Bay, e quella del punk rock più tradizionale, molto diffusa nella zona di Hollywood. Tra i maggiori gruppi, oltre ai già menzionati Circle Jerks, gli Adolescents, i Bad Religion, i Fear, i Social Distortion e i T.S.O.L. nella California meridionale, e i Dead Kennedys e i Crucifix nell'area di San Francisco. L'hardcore poi diventa popolare nelle comunità surf, acquisendo influenze del surf rock in gruppi come Agent Orange o garage rock come negli Angry Samoans. La scena, celebre per le ideologie di sinistra o anarchiche, vede tra la fine degli anni ottanta e i novanta, la nascita di gruppi di grande successo come Operation Ivy, AFI, Good Riddance, NOFX, No Use for a Name, Rancid e $wingin' Utter$. Grandissima eco viene data alla scena californiana grazie alle etichette Lookout! Records, Epitaph Records e Fat Wreck Chords, oltre che da locali come il 924 Gilman Street di Berkeley.
La scena hardcore di Chicago si sviluppa negli inizi degli anni ottanta in una via maggiormente sperimentale rispetto alle omologhe scene di Los Angeles, New York e Washington. Grazie a locali come il La Mère Vipère, il primo locale punk della città, e, soprattutto, l'Oz, primo locale hardcore e realizzatore della compilation locale Busted at Oz, emergono gruppi come i The Effigies, Big Black, Naked Raygun e Strike Under. Una seconda ondata, sviluppatasi a partire dal 1983 e maggiormente aderente ai canoni dell'hardcore statunitense, permette di raggiungere una certa notorietà a gruppi come Articles of Faith, militanti di sinistra, i Rights of the Accused e i The Suburban Nightmare, formazione quest'ultima proveniente dai sobborghi e influenzata dal garage rock.
La scena del New Jersey si sviluppa a partire dal 1981-1982 con l'influenza delle contemporanee scene di New York nel nord dello Stato, con gruppi come i Misfits, e di Filadelfia nel sud, con formazioni come i Sadistic Exploits. Tra i maggiori gruppi dell'ondata, The Undead, Adrenalin O.D. e U.S. Chaos. Una seconda ondata, tra la fine degli anni ottanta e l'inizio dei '90, prende come fonte di ispirazione il crossover-skate punk dei Suicidal Tendencies, l'emo proveniente da Washington e il youth crew di New York. Tra i maggiori gruppi i Dog Eat Dog.
Uno stile di hardcore punk, nato verso metà anni ottanta nell'area di New York e dintorni, in particolare il New Jersey, il Connecticut e Long Island. Assume caratteristiche stilisticamente distinte da altri generi hardcore americani. Tra le prime sedi a sviluppare una scena hardcore, grazie a locali come il CBGB di Manhattan, all'inizio degli anni ottanta è rappresentata da gruppi come Agnostic Front, Bad Brains, Beastie Boys, Cro-Mags, Murphy's Law, Reagan Youth, Urban Waste e Warzone. Nella seconda metà degli anni ottanta, si sviluppa all'interno della scena NYHC un genere intermedio tra l'hardcore e il thrash metal, il metalcore. Tra le maggiori formazioni del periodo e degli anni novanta, Biohazard, Gorilla Biscuits, Madball, Sick of It All e Quicksand. Più recentemente, hanno acquistato celebrità tra gli altri gruppi come H2O e Most Precious Blood.
La scena texana, forte di band come Big Boys, Dicks, MDC, Really Red, Butthole Surfers e Scratch Acid, è stata una delle più valide, eclettiche e scatenate della nazione, pregevole per l'originalità musicale e l'irriverenza dei testi.
Scena di grandissima importanza, la scena di Washington porta a una maturità l'hardcore statunitense, come affermato da Stephen Blush in American punk hardcore. Tra i maggiori gruppi, Bad Brains, Minor Threat, il cui leader Ian MacKaye ha contribuito alla fondazione dello straight edge, dell'emo e del post-hardcore, Youth Brigade, Government Issue, Marginal Man e Scream.
In Italia gli anni ottanta sono considerati l'età d'oro del punk rock, e in particolare dell'hardcore punk. La scena italiana ha assunto sin dalla nascita connotati strettamente politici, sposando il mondo della sinistra extraparlamentare, e dell'area anarchica in particolar modo. Numerosissimi sono i gruppi nati in questo periodo; alcuni di questi gruppi relativi alla scena italiana, come i Raw Power, i Negazione e gli Indigesti sono riusciti a riscuotere un notevole successo anche in ambito internazionale, ma senza dimenticare gruppi quali Wretched, Impact, Upset Noise, Nerorgasmo, Peggio Punx, e tanti altri.
Nota con il nome di UK82, la prima ondata di hardcore punk britannico si sviluppa a partire dal 1982. Il nome deriva dall'omonima canzone presente in Troops of Tomorrow degli Exploited. Ispirata a parecchi elementi dell'heavy metal, una parte dell'ondata viene considerata punk metal, mentre una parte riprese il nichilismo tipico di gruppi come i Sex Pistols. Tra i maggiori gruppi, Amebix, Broken Bones, GBH, Discharge, Disorder, Exploited e Varukers. Dall'UK 82 si svilupperanno successivamente altri generi come crust punk, d-beat e grindcore.
I sopramenzionati padrini dell'hardcore presero forti posizioni politiche, in particolare contro la Presidenza Reagan nel periodo 1981-1989. Le politiche di Reagan, che includono il taglio delle tasse e la riduzione della spesa sociale federale, l'aumento delle spese militari, danno argomenti di cui parlare nelle canzoni ai gruppi.  Alcuni gruppi sono famosi per le loro posizioni conservatrici come i The F.U.'s, i The Undead e gli Antiseen, ma sono sicuramente un'esigua minoranza rispetto all'intera scena. Viceversa, gruppi come i Dead Kennedys e gli MDC si caratterizzano per posizioni fortemente libertarie.
L'anarcho punk è un sottogenere del punk rock da ideologie vicine all'anarchia.
Alcune parti del movimento considerano l'anarchia come espressione di caos, disordine e violenza, venendo definiti street punk, mentre altre parti, che riconoscevano nell'anarchia un'espressione di pace e uguaglianza sociale, vennero definiti anarcho punk. L'anarcho punk comprende inoltre ideologie come vegetarianismo, pacifismo, animalismo, anti-capitalismo. Oltre ai Crass, considerati come capostipiti del genere, tra i maggiori gruppi sono da ricordare i Subhumans, i Flux of Pink Indians, i Conflict, i Poison Girls, e i The Apostles.
Il queercore è un movimento che si distingue per le posizioni contro la società attuale ed è sostenuto dalla comunità gay e lesbica, si esprime attraverso l'etica DIY. Il termine deriva da "queer", e indica musica punk rock con tematiche prettamente LGBT come pregiudizio, oppressione e attrazione all'omosessualità. Il maggiori esponenti di questa corrente sono i Pansy Division.
Il movimento riot grrrl è caratterizzato da un forte femminismo militante e dall'attivismo politico. Le "ragazze in rivolta" (questo il significato di riot grrrl) sono principalmente formazione completamente al femminile caratterizzate da uno stile musicale aggressivo e selvaggio e da tematiche come stupro, abusi domestici, sessualità, sessismo, predominio maschile, potere alle donne. Tra i maggiori gruppi, Bikini Kill, Babes in Toyland, Devotchkas, L7, 7 Year Bitch, Sleater-Kinney, Hole e Slant 6.
Lo straight edge è una filosofia che prevede, allo scopo di non annebbiare le facoltà mentali, l'astinenza da tabacco, alcool, droghe, sesso occasionale, e che spesso contempla il vegetarismo. Questa corrente fu teorizzata e messa per la prima volta in pratica nei primi anni ottanta da Ian MacKaye, membro dei Minor Threat, nella scena hardcore di Washington, e sviluppata poi dagli SSD di Boston, specie grazie al contributo del chitarrista Al Barile. Il nome deriva proprio da una canzone dei Minor Threat, Straight Edge. Tra i gruppi aderenti a questa filosofia, 7 Seconds, Converge, Good Riddance, Gorilla Biscuits e Rise Against.
Contemporaneamente sottogenere e movimento interno al hardcore punk, la youth crew nasce nella scena di New York intorno all'etichetta discografica Revelation Records Il nome proviene da una canzone degli Youth of Today e ha come anno centrale il 1988 (spesso infatti i gruppi della youth crew adottano il numero 88 nel nome, il che non ha a che vedere con il nazismo, altrettanto legato al numero 88). Si caratterizza per un rifiuto dello stile di vita nichilista e autodistruttivo tipico del punk, sostituito con uno stile pulito e positivo, spesso anche straight edge.
Nonostante l'hardcore possa apparire come totalmente in contrapposizione con l'arte, a causa dello stile tipicamente spoglio e privo di ornamenti, oltre che del talvolta esplicito disprezzo verso il mondo artistico, come evidenziato da quello che Steven Blush definisce il manifesto dello scisma dell'HC con il mondo dell'arte, la canzone How Much Art Can You Take? degli SS Decontrol, la scena hardcore ha comunque sviluppato alcune forme artistiche, identificate per alcune caratteristiche tipiche. Così come la musica cui fa riferimento, quest'arte si batte contro il consumismo, l'amministrazione Reagan e le multinazionali, attraverso frammenti di pubblicità e fotografie, collage, illustrazioni e caratteri tipografici speciali, quasi sempre in bianco e nero. Tra le immagini maggiormente utilizzate, disegni oltraggiosi, anche verso la religione, immagini della guerra del Vietnam, assassinii, incidenti stradali e ritratti del presidente Reagan.Quest'arte si diffonde tramite le locandine dei concerti, le copertine dei dischi, i graffiti e i volantini diffusi dai fan. Tra i maggiori artisti, Winston Smith divenne celebre per la propria collaborazione con i Dead Kennedys, di cui disegnò la copertina dell'EP In God We Trust, Inc., raffigurante Gesù in un crocifisso realizzato con dollari.
Un altro artista, Raymond Pettibon, realizzò delle opere utilizzate per le copertine dei Black Flag e della SST, caratterizzate dall'utilizzo della china e da tematiche rappresentanti odio, noia, inquietitudine e da didascalie deprimenti.Sean Taggart, fumettista, realizzò manifesti per i concerti a New York, oltre alle copertine degli Agnostic Front, dei Cro-Mags e, in un secondo momento, dei Metallica. Pushead, invece, divenne celebre per le proprie raffigurazioni in stile mortuario e pieno di teschi.
All'inizio degli anni ottanta la scena hardcore punk sviluppa il mosh e il tuffo dal palco. Alla fine del decennio, la scena thrash metal imita questa forma di ballo, grazie a gruppi come gli Anthrax, i quali popolarizzano il termine mosh nella scena heavy metal. Il termine hardcore dancing descrive un tipo di danza che è oramai un muro portante per i concerti hardcore. Tra gli stili tipici, possono essere menzionati il 2 step (in cui si esegue il dondolio delle gambe su loro stesse), il floor punch (simulazione di pugni al pavimento), the windmill (il mulino, in cui vengono agitate le braccia come pale di mulini a vento) e il cartwheels (ruota da carro). L'hardcore dancing presenta anche passi derivati dalla break dance e varie arti marziali.
Diego Curcio. Rumore di carta. Storia delle fanzine punk e hardcore italiane 1977-2007. Redazione, 2007. ISBN 8895470028.
Paul Rachman e Steven Blush. American Hardcore. La storia del punk americano 1980-1986. Milano, Shake, 2007. ISBN 9788888865454.
Marco Philopat. Costretti a sanguinare, lumi di punk. Milano, Shake, 2006. ISBN 8806183052.
Federico Guglielmi. Punk e hardcore. Firenze, Giunti, 1999. ISBN 9788809217881.
(EN)  Ross Haenfler. Straight Edge: Clean-living Youth, Hardcore Punk, and Social . Rutgers University Press, 2006. ISBN 0813538521.
(EN)  Ross Haenfler. Straight edge: Hardcore punk, clean-living youth, and social change. Piscataway, N.J., Rutgers University Press, 2006. ISBN 9780813538518.
(DE)  Eva Bude. Verpisst euch! Sex and drugs and hardcore-punk. Amburgo, Europa Verlag, 2005. ISBN 9783203755267.
(DE)  Martin Ableitinger. Hardcore Punk und die Chancen der Gegenkultur : Analyse eines gescheiterten Versuchs. Amburgo, Kovac, 2004. ISBN 9783830016366.
(EN)  Brad Warner. Hardcore Zen: punk rock, monster movies & the truth about reality. Boston, Wisdom Publications, 2003. ISBN 9780861713806.
(DE)  Matthias Mader. "This is Boston not New York": eine Hardcore Punk Enzyklopädie. Berlino, I.P. Verlag, 2003. ISBN 9783931624194.
(DE)  Joachim Hiller. Ox - das Buch: die besten Interviews aus 15 Jahren Ox-Fanzine. Magonza, Ventil Verlag, 2003. ISBN 9783930559893.
(DE)  Martin Ableitinger. Sentient Rock? Eine politikwissenschaftliche Analyse des Hardcore Punk. Vienna, Univ., Dipl.-Arb., 2003. ASIN AC03943754.
(FR)  Alain Müller. Hardcore to the day that I die, hardcore, it comes from inside! : visite ethnographique d'une sous-culture dissidente. Neuchâtel, Institut d'ethnologie, 2003. ASIN R003539317.
(SV)  Calle Malmgren. Punkhardcorescenen i Sverige: betraktelse av en subkultur. Stoccolma, Stockholms univ., Musikvetenskapliga institutionen, 2003.
(EN)  Michael J Lorr. From subcultures to social movements: hardcore punk and the globalization of anti-capitalist movement. Thesis (M.A.), DePaul University, 2002. OCLC 53241599.
(EN)  Stephanie M Stanbro. Beer powered bicycle: narrative ethnography and print representations of punk/hardcore culture. Thesis (Fellows Thesis), Texas A & M University, 2000. OCLC 45112619.
(EN)  Robin Banks. The hardcore/punk guide to Christianity. Louisville, Ky., R. Banks, 1999. ASIN B000J4KQUG.
(EN)  Lee Hollis. Got to land somewhere: punk and hardcore live-shots. Magonza, Germania, Verlag, 1998. OCLC 43953127.
(DE)  Dirk Budde. Take three chords: Punkrock und die Entwicklung zum American Hardcore. Karben, Coda, 1997. ISBN 9783000014093.
(DE)  Martin Büsser. If the kids are united: von Punk zu Hardcore und zurück. Magonza, Verlag Jens Neumann, 1996. ISBN 9783930559190.
(EN)  Chris Allan. Hardcore politics: twenty years of punk political expression. Stati Uniti, C. Allan, 1995. OCLC 51480014.
(EN)  Steven Spencer-Steiger. Do-it-yourself punk rock and hardcore: Political possibilities. Thesis (M.A.), University of California, Santa Barbara, 1995. OCLC 34455490.
(DE)  Natalia Wächter. Hardcore punk. Die Bewegung in den USA 1993. Vienna, Univ., Dipl.-Arb., 1995.
(EN)  Gary Robert, Rob Kulakofsky w Mike Arredondo. Loud 3D: hardcore rock'n'roll. San Francisco, CA: IN3D, 1984. ISBN 9780961426309.
(EN)  Bri Hurley. Making a scene: New York hardcore in photos, lyrics, and commentary. Boston, Faber and Faber, 1989. ISBN 9780571129997.
(EN)  Peter Belsito e Bob Davis. Hardcore California: a history of punk and new wave. Berkeley, CA, Last Gasp of San Francisco, 1983. ISBN 9780867193145.

Harry Potter è una serie di romanzi fantasy scritta da J. K. Rowling e ambientata principalmente nell'immaginario Mondo magico durante gli anni novanta del XX secolo. In particolare segue le vicende della Scuola di Magia e Stregoneria di Hogwarts, in Scozia, annesse alla tormentata adolescenza del giovane mago inglese Harry Potter, inevitabilmente legato dal fato alla lotta contro Lord Voldemort.
Ideata proprio nei primi anni novanta, la serie fu pubblicata tra il 1997 e il 2007[1]. Tradotta in 80 lingue, tra cui il latino e il greco antico[4][5], resta seconda nella storia dell'editoria, con una vendita complessiva di 500 milioni di copie, soltanto al Maigret di Simenon.
In aggiunta ai sette romanzi, l'autrice ha pubblicato tre pseudobiblia come supplemento alla saga: Gli animali fantastici: dove trovarli, Il Quidditch attraverso i secoli e Le fiabe di Beda il Bardo.
Inoltre, nel 2016, è uscito un ottavo volume contenente la sceneggiatura dello spettacolo teatrale Harry Potter e la maledizione dell'erede.
La serie di film ispirata alla saga è, con un incasso di 7,7 miliardi di dollari, la più remunerativa della storia di Hollywood[3]. Nel 2016, il primo dei cinque episodi ispirati allo pseudobiblion Gli animali fantastici: dove trovarli è uscito nelle sale cinematografiche; il secondo capitolo è uscito il 15 novembre 2018.
L'opera è divisa in sette libri, tanti quanti gli anni di studio a Hogwarts, l'ultimo dei quali non conseguito dai protagonisti della storia (Harry Potter stesso e i suoi migliori amici Ron Weasley e Hermione Granger, la quale però poi tornerà ad Hogwarts per terminare i suoi studi). Tutto inizia con Albus Silente, il Preside della scuola di Hogwarts, costretto ad affidare il piccolo Harry Potter, rimasto orfano, ai suoi zii materni, Vernon Dursley e Petunia Evans, data l'assenza di altri parenti. Silente stesso è riluttante nel compiere tale scelta, avendo constatato che i Dursley non sono amabili né affettuosi, per quanto nobile il suo intento di garantire al piccolo mago un luogo sicuro dove vivere: infatti Harry è protetto da un'antica magia tenuta in vita dalla presenza di un consanguineo della madre (evocatrice della magia in questione): finché vivrà nello stesso luogo di tale parente, egli non potrà essere colpito dal rivale Lord Voldemort. Le angherie che Harry subisce da parte degli zii e del cugino Dudley riempiono la sua vita per dieci anni, fino a quando apprende di essere un mago grazie al Mezzogigante (nonché il guardiacaccia della scuola di Hogwarts) Rubeus Hagrid, il quale gli racconta che i suoi genitori sono stati assassinati dal più grande mago oscuro di tutti i tempi, Lord Voldemort. Di tutto ciò Harry è all'oscuro, in quanto i Dursley gli hanno sempre tenuto nascoste le vicende, raccontandogli che i suoi genitori erano morti in un incidente d'auto al quale lui era l'unico sopravvissuto. L'undicenne Harry scopre così di aver diritto a frequentare Hogwarts, la scuola di magia e stregoneria del Regno Unito. Prosegue i suoi studi di magia per sei anni fino allo scontro finale con Lord Voldemort, responsabile di altre numerose morti oltre a quella dei suoi genitori.
La saga di Harry Potter appartiene sia al genere fantasy che al genere classico del romanzo di formazione. Tuttavia le differenze tra questa serie e altre celebri saghe del genere fantasy sono da rimarcarsi: le storie di Harry Potter non sono ambientate in un'epoca immaginaria o differente dalla nostra, né in un altro universo.
La saga di Harry Potter è ambientata nel mondo reale e nei decenni contemporanei (1981 - 2020); in altre parole, il mondo magico convivrebbe da sempre con quello delle persone comuni, non magiche (che vengono chiamate babbani), ma da esso si nasconderebbe per motivi di sicurezza e di ordine. Non a caso, in Harry Potter si trovano moltissime citazioni, dalla mitologia celtica a quella greca, dall'alchimia, alla criptozoologia, e si attinge a piene mani dagli stereotipi classici legati alla concezione magica e fantastica dell'uomo. Tutti questi elementi fanno da cornice alle avventure del protagonista, oppure, a volte con ironia, si piegano al volere della trama. Il numero sette, in particolare, ricorre spessissimo: non a caso anche la storia principale è divisa in sette volumi. Tale numero è ritenuto "magico" (perfino simbolo del divino) da molte tradizioni e leggende fantastiche.
Un canone classico è la crescita interiore ed emotiva dei protagonisti attraverso le prove più o meno pericolose che il destino ha loro riservato: in Harry Potter i protagonisti non vivranno un'esperienza magica limitata all'infanzia o all'adolescenza per poi tornare nel mondo reale ordinario, ma diverranno adulti nel mondo magico come le persone comuni. Dagli aspetti prettamente adolescenziali come le ribellioni, la fiducia in se stessi, la curiosità, la scoperta dell'amore, l'impulsività e i relativi errori si passa a elementi molto più maturi come il potere politico, le strumentalizzazioni mediatiche, il razzismo, l'immaturità e le paure degli adulti, l'oppressione del più debole, la vecchiaia e i suoi errori, la depressione e la morte, a detta dell'autrice stessa come tema principale della saga. In questo contesto, all'inizio, la magia è ludica e affascinante, ma quasi subito diventa un'arma temibile e insidiosa. Per questo motivo, anche se agli occhi dei babbani la magia risolverebbe molti problemi, in realtà un'ipotetica vita nel mondo magico di Harry Potter sarebbe molto più pericolosa e complicata. Tutta l'opera è caratterizzata da regole appositamente create per rendere logico l'iter della trama, e l'insieme di queste costituisce un corredo di preziose nozioni messe a disposizione del lettore per risolvere, potenzialmente, i vari enigmi e misteri che libro dopo libro si accumulano fino a risolversi nel finale. Tuttavia, nonostante la ricca componente di norme create ad hoc dall'autrice, una delle principali caratteristiche della serie è proprio quella dell'imprevedibilità dei forti colpi di scena, con cui tutte le regole vengono aggirate.
I libri della Rowling sono stati confrontati con Le cronache di Narnia (The Chronicles of Narnia) di C. S. Lewis, Il Signore degli Anelli (The Lord of the Rings) di J. R. R. Tolkien, il Ciclo di Earthsea di Ursula K. Le Guin, i romanzi di Diana Wynne Jones e di Philip Pullman.
I romanzi sono ambientati principalmente nella scuola di magia e di stregoneria di Hogwarts, in un castello nel mezzo di una catena di montagne, che gli studenti raggiungono prendendo il treno Espresso per Hogwarts dal binario 9 e ¾ della stazione di King's Cross a Londra (se per caso un babbano giungesse al castello tutto quello che vedrebbe sarebbe un ammasso di rovine e un cartello con scritto "Attenzione, non entrare, pericolo di morte"). Secondo una nota a margine del libro Gli animali fantastici: dove trovarli (pseudobiblium di J. K. Rowling) il castello di Hogwarts si trova in Scozia. Oltre ad Hogwarts, dove i protagonisti trascorrono la maggior parte del tempo, altri luoghi fanno da scenario alle vicende narrate nella serie di libri. I ricorrenti e quindi principali sono:
Hogwarts - scuola di magia e di stregoneria nella quale è ambientata gran parte della serie (dal primo al sesto capitolo si è sempre nella scuola o comunque nei dintorni tranne che in alcuni spezzoni iniziali e/o finali).
Privet Drive, 4 - l'abitazione della famiglia Dursley, tremendamente ordinata e noiosa, dove Harry vive fino alla maggiore età.
La Tana (The Burrow) - la casa della famiglia Weasley, luogo dal calore domestico del tutto opposto a quello di Privet Drive.
Il Paiolo Magico (The Leaky Cauldron) - un locale magico londinese gestito da un vecchio calvo di nome Tom. Nel retro c'è un muro che permette di raggiungere Diagon Alley e Notturn Alley.
Diagon Alley - la via commerciale londinese in cui si vendono tutti gli articoli magici, segreta ai babbani.
Gringott - la banca dei maghi. Vi lavorano i folletti. Hagrid la ritiene il secondo luogo più sicuro al mondo dopo Hogwarts.
King's Cross - la stazione di Londra da dove parte il treno diretto ad Hogwarts (binario 9 e ¾).
Hogsmeade - il villaggio di maghi (unico insediamento di soli maghi della Gran Bretagna) che sorge a poca distanza dal castello di Hogwarts in cui si trovano molti negozi e locali, tra cui i Tre manici di scopa, Mielandia e la Testa di Porco, gli studenti di Hogwarts lì vanno in "gita".
Grimmauld Place, 12 - la casa della famiglia di Sirius Black, sede poi dell'Ordine della Fenice grazie all'incantesimo di protezione lanciato su di essa.
Ministero della Magia (Ministry of Magic) - la sede del potere politico magico inglese.
Foresta proibita (Forbidden Forest) - una fitta foresta che si estende ai piedi di Hogwarts per vari chilometri, in cui gli studenti non possono entrare (tranne che per eventuali punizioni), e al cui limitare sorge la capanna di Hagrid. Nella Foresta vivono molte creature magiche tra cui thestral, unicorni, centauri, acromantule (comandate da Aragog, il ragno che Hagrid nascondeva ad Hogwarts quando era ancora uno studente) e molte altre creature fantastiche.Altre ambientazioni risultano secondarie se confrontate alle precedenti ma restano comunque scenari di importanti svolte nella serie. Alcune di esse compaiono solo in unico libro mentre altre non verranno nemmeno visitate dal protagonista.
Notturn Alley - una traversa di Diagon Alley dove si trovano negozi che vendono oggetti di magia oscura. Un negozio, Magie Sinister, è luogo d'incontro per i Mangiamorte. Vi si trova un armadio svanitore che ha il suo gemello ad Hogwarts, nella stanza delle necessità. L'armadio viene usato da Draco successivamente per far entrare i Mangiamorte a Hogwarts.
Little Hangleton - paese legato alla famiglia di Lord Voldemort. Nel cimitero del paese avverrà il primo incontro fisico tra Lord Voldemort (che viene evocato da Minus) e Harry, narrato nel quarto libro.
Ospedale San Mungo (St Mungo's Hospital) - l'ospedale dei maghi, specializzato nella cura delle malattie e delle ferite magiche. Vi sono ricoverati Frank e Alice Paciock, ex auror e genitori di Neville Paciock. Inoltre in esso viene ricoverato il famoso Gilderoy Allock.
Spinner's End - la via dove si trova la casa di Severus Piton. Viene definita da Bellatrix Lestrange "un letamaio babbano".
Villa Conchiglia (Shell Cottage) - la residenza, dal settimo libro della saga, della famiglia di Bill Weasley e Fleur Delacour.
Godric's Hollow - paese natale di Harry, dove furono uccisi i suoi genitori e dove visse anche Albus Silente. Prende il nome da uno dei fondatori di Hogwarts, Godric Grifondoro (di cui è il paese natale) e, sebbene sia un villaggio Babbano, da sempre vi risiedono numerose famiglie di maghi, anche celebri.
Azkaban - la prigione dei maghi, dove era rinchiuso Sirius Black, il padrino di Harry. Più volte nominata nei vari libri, viene vagamente descritta come una prigione su un'isola nel Mare del Nord presidiata dai Dissennatori, creature che rendono chi sta vicino a loro incapace di provare emozioni positive. Il nome della prigione sembra ispirato ad Alcatraz.
Harry James Potter, protagonista dell'opera, è un ragazzo che scopre di essere un mago dopo aver vissuto per dieci anni con gli zii e il cugino Dudley che lo maltrattavano poiché a conoscenza della sua vera natura che volevano nascondergli. I suoi genitori sono stati uccisi dal mago oscuro Lord Voldemort quando aveva solo un anno. Nonostante Voldemort avesse tentato di uccidere anche lui, Harry si salva grazie ad una magia della madre riportando solo una cicatrice a forma di saetta. Eredita dal padre James il mantello dell'invisibilità, scoprendo più avanti che è uno dei tre Doni della Morte.
Ronald Bilius Weasley, studente di Hogwarts e migliore amico di Harry. Ha cinque fratelli (Bill, Charlie, Percy, George, Fred) e una sorella, Ginny Weasley, futura moglie di Harry.
Hermione Jean Granger, studentessa di Hogwarts, migliore amica di Harry, futura moglie di Ron, estremamente intelligente e molto diligente a scuola, anche se a volte dal carattere saccente. È figlia di genitori Babbani (persone senza poteri magici), i quali sono dentisti.
Albus Percival Wulfric Brian Silente (Albus Dumbledore in inglese), preside di Hogwarts e mentore di Harry, è il più grande mago al mondo, uomo molto carismatico e saggio, acerrimo nemico di Lord Voldemort e mente del piano che porterà alla sua sconfitta. Possiede la Bacchetta di Sambuco, uno dei tre Doni della Morte. Muore nel sesto libro ucciso da Severus Piton, anziché da Draco Malfoy.
Severus Piton (Severus Snape), insegnante di Pozioni e direttore della casa Serpeverde, un tempo seguace di Lord Voldemort, più tardi si converte al bene e diventa una spia per l'Ordine della Fenice. Odiava il padre di Harry ai tempi della scuola, e finge di detestare lo stesso Harry, che protegge dal signore oscuro perché era segretamente innamorato di Lily Evans, madre di Harry Potter, dalla quale Harry ha ereditato gli occhi. Muore nel settimo libro, ucciso da Voldemort.
Lord Voldemort, alias Tom Orvoloson Riddle (Tom Marvolo Riddle in inglese), potente mago oscuro molto crudele e temuto, desideroso di dominare il mondo magico servendosi dei suoi seguaci, i Mangiamorte. Uccise Lily Evans e James Potter, genitori di Harry, quando quest'ultimo aveva un anno, la notte del 31 ottobre, ma l'incantesimo gli si ritorse contro e divenne poco più che un'ombra. Riacquista i pieni poteri nel quarto libro della saga, innescando così una seconda guerra per il potere sul mondo magico. Muore nel settimo capitolo, ucciso da Harry.
Rubeus Hagrid, guardiacaccia e Custode delle Chiavi e dei Luoghi a Hogwarts; un tempo era stato studente di Hogwarts; guida e amico di Harry fin dal suo primo approccio con il mondo magico, è molto affezionato anche a Ron e a Hermione. È un Mezzogigante e fedele alleato di Silente.
Minerva McGranitt (Minerva McGonagall), vicepreside di Hogwarts, severa insegnante di Trasfigurazione e direttrice della casa Grifondoro; è un animagus: come dice la parola, un mago che può tramutarsi liberamente e a suo piacimento in un animale da lui scelto. In questo caso Minerva McGrannit si trasforma in un gatto soriano.
Ginevra (Ginny) Molly Weasley, studentessa di Hogwarts, sorella minore di Ron. Abilissima giocatrice di Quidditch, si fidanza con Harry nel sesto libro. Nell'epilogo i due sono sposati e hanno tre figli, Albus Severus, James Sirius e Lily Luna.
Fred e George Weasley, gemelli, fratelli maggiori di Ron, appassionati di scherzi, giochi e passaggi segreti. Apriranno un negozio a Diagon Alley. Fred muore nel settimo libro durante la seconda battaglia di Hogwarts. George si sposerà con Angelina Johnson.
Draco Malfoy, studente di Serpeverde, ragazzo altezzoso ed antipatico, ultimo discendente di un'antica casata magica e acerrimo rivale di Harry. Si unisce ai Mangiamorte nel sesto libro della saga tentando di uccidere Albus Silente. Fugge con la sua famiglia nel settimo libro, poco prima della battaglia finale tra Harry e Voldemort.
Sirius Black, presunto criminale imputato di una strage di babbani e di aver venduto Lily e James Potter a Lord Voldemort, rinchiuso da innocente per 12 anni ad Azkaban, padrino di Harry, è un animagus. Amico di vecchia data di James Potter e Remus Lupin, e coautore della Mappa del Malandrino, evade di prigione durante il terzo libro della saga e conosce Harry, riuscendo a spiegargli la sua storia e diventando in seguito una sorta di figura paterna per il protagonista. Con grande disperazione di Harry muore nel quinto libro, ucciso da Bellatrix Lestrange, sua cugina.
Neville Paciock (Neville Longbottom nella versione originale in inglese), timido e impacciato studente di Grifondoro, amico di Harry. Figlio di una coppia di maghi molto dotati, torturata fino alla pazzia da Bellatrix Lestrange, viene affidato all'arcigna nonna. È uno studente mediocre in tutto fuorché in Erbologia (di cui poi diventerà professore), ma un amico coraggioso e fidato. Infine risulta essenziale per la sconfitta di Lord Voldemort.
Luna Lovegood, studentessa di Hogwarts di Corvonero, amica di Harry, Ron, Hermione, Ginny e Neville. Viene soprannominata "Lunatica Lovegood" per le sue abitudini ed idee a dir poco stravaganti. Ha visto sua madre morire ed è per questo in grado di vedere i Thestral, proprio come Harry.
Remus John Lupin, insegnante di Difesa contro le Arti Oscure nel terzo libro e membro del nuovo Ordine della Fenice. Amico di James Potter e Sirius Black, è in realtà un lupo mannaro che però viene lo stesso ammesso ad Hogwarts da Albus Silente, invece che emarginato. Muore nel settimo libro.
Alastor Moody, Auror e insegnante di Difesa contro le Arti Oscure nel quarto libro (anche se in realtà non ha insegnato lui per davvero, perché sostituito con l'inganno da Barty Crouch Jr.). È ritenuto il miglior Auror che il Ministero abbia mai avuto, ma durante la vecchiaia subisce il contraccolpo fisico e mentale della sua lunga e difficile carriera. Sfigurato fisicamente, la professione lo ha reso anche paranoico e diffidente nei confronti di tutto e di tutti. Muore nel settimo libro.
Horace Lumacorno (Horace Slughorn nella versione originale in inglese), insegnante di pozioni e direttore della casa Serpeverde al sesto anno di Harry ad Hogwarts. Si distingue dagli altri professori per l'abitudine di crearsi durante gli anni di Hogwarts un circolo di studenti particolarmente talentuosi ai quali fare da mentore, confidando in successivi benefici.
Bellatrix Lestrange, la Mangiamorte più fedele a Voldemort, strega molto dotata ma responsabile di innumerevoli torture e omicidi. Un esempio sono Frank e Alice Paciock, i genitori di Neville, torturati fino alla follia. Cugina di Sirius Black, sorella di Narcissa Malfoy e moglie di Rodolphus Lestrange, muore a sorpresa per mano di Molly Weasley, poiché Bellatrix ha tentato di uccidere Ginny nel settimo libro.
Molly Weasley, la madre di Ron e i suoi fratelli, personaggio fondamentale per la formazione di Harry in quanto diventa come una vera e propria madre per lui. Si unirà all'Ordine della fenice e durante la battaglia di Hogwarts ucciderà la potente mangiamorte Bellatrix Lestrange.
La serie è composta da sette romanzi e una sceneggiatura teatrale. Ogni libro della serie rappresenta un anno nella vita di Harry dagli undici ai diciassette anni, mentre la sceneggiatura vede come protagonista il figlio di Harry Potter, Albus; i primi sei libri descrivono anche ogni singolo anno scolastico trascorso nella scuola di magia e stregoneria di Hogwarts. Tuttavia, il settimo libro della serie è ambientato nella scuola solo in parte.
In ciascuno dei libri l'atmosfera è un po' più cupa rispetto a quello che lo precede e ognuno mostra una maturazione dei protagonisti; dalle atmosfere fantastiche, spensierate e festose del primo libro, si approda, anche attraverso la morte di alcuni personaggi importanti, a quelle cupe, disilluse e a tratti horror degli ultimi libri. Parimenti, lo stile narrativo si evolve con il personaggio diventando via via più complesso e adulto.
Le indiscrezioni circolate nel 2004, che davano come possibile la stesura da parte della Rowling di un ottavo libro della serie, sono state smentite dalla scrittrice dichiarando che con il settimo libro vengono risolti tutti i quesiti. La Rowling tuttavia dichiarò che avrebbe semmai potuto scrivere un volume enciclopedico su tutta la serie, dove avrebbero trovato posto tutte le idee, gli appunti e i tagli non inseriti nei libri. La stessa autrice ha però dichiarato nel 2007 che non avrebbe scritto nemmeno il volume enciclopedico.
Harry Potter e i Doni della Morte (2007)Il libro più lungo della serie è il quinto, Harry Potter e l'Ordine della Fenice, il più corto è il primo, Harry Potter e la pietra filosofale.
Con l'uscita del quinto tomo delle avventure di Harry, la Rowling, la casa editrice inglese (Bloomsbury) e la casa editrice italiana Salani hanno sposato la causa della salvaguardia dell'ambiente: infatti per la stampa del volume è stato adottato un procedimento di lavorazione a basso impatto ambientale ed è stata usata carta in parte riciclata.
Nella traduzione italiana delle prime edizioni dei primi tre libri, una delle quattro Casate di Hogwarts (Ravenclaw) è stata tradotta come "Pecoranera" e l'aquila presente sullo stemma è stata sostituita con un montone, ma con l'uscita del quarto volume della serie i traduttori della Salani hanno deciso di adottare il nome "Corvonero", più fedele al testo originale, che contiene il termine "raven".
A partire dalle edizioni stampate nel gennaio 2002 appare all'inizio dei volumi una Nota alla traduzione, non presente fino alla terza ristampa del quarto libro della serie.
Dal 2011 Salani pubblica una nuova traduzione della serie (curata da Stefano Bartezzaghi con il supporto di un comitato di esperti) in cui i nomi di molti personaggi tornano all'originale inglese: Minerva McGranitt torna ad essere la professoressa McGonagall, e il ghiacciolo che Silente le offre nel primo capitolo torna ad essere una caramella; i folletti della Gringott sono tornati goblin, il mostro nei bagni della scuola che sconvolge la festa di Halloween è un troll, le castagne che Ron e Harry mangiano a Natale ritornano dei marshmallows e il capitolo The Mirror of Erised è stato reso Lo Specchio delle Emarb, giocando sulla specularità usata nella versione originale. È stato anche modificato il nome di una delle quattro Casate di Hogwarts ("Hufflepuff"), trasformandosi da "Tassorosso" a "Tassofrasso". Viene inoltre risolto il grave errore che aveva visto protagoniste le parole "Mezzosangue" e "Nato-babbano" nella prima traduzione (dove infatti la parola "Mezzosangue" cambia di significato nel corso della serie). All'inizio dei volumi appare ora una Nota alla nuova edizione, firmata dallo stesso Bartezzaghi.
La storia ha inizio il 31 ottobre 1981. Harry viene a sapere di essere un mago dopo che i Dursley gliel'avevano sempre tenuto nascosto. Conosce Ron, Hermione, Hagrid e Silente e combatte per la prima volta contro Lord Voldemort, ridotto ad un semplice parassita e costretto a vivere nel corpo del professor Raptor (professor Quirrell nella nuova versione), insegnante di Difesa contro le Arti Oscure. Dopo che Harry uccide quest'ultimo grazie alla protezione di sua madre Lily, che gli aveva trasmesso salvandolo dallo stesso Voldemort quando era neonato, Voldemort torna a vivere sotto forma di anima.
Harry si scontra con lo spirito di Tom Riddle nella Camera dei Segreti, in realtà solo una parte dell'anima di Lord Voldemort contenuto in un diario che, negli anni a venire, si scoprirà essere il suo primo Horcrux, e lo distrugge.
Harry viene a conoscenza del passato di suo padre James Potter (Ramoso) e conosce i suoi due migliori amici, Remus Lupin (Lunastorta) e Sirius Black (Felpato), rispettivamente, un Lupo Mannaro e un Animagus, suo padrino, in quell'anno latitante ed evaso da Azkaban, il carcere dei maghi. Inizialmente si crede che Black sia colui che tradì i genitori di Harry, ma alla fine questi si rivela essere Peter Minus (Codaliscia), un altro vecchio amico di James Potter, nonché il topo Crosta appartenente a Ron e alla sua famiglia da parecchi anni. Peter Minus è diventato il topo di Ron tagliandosi un dito dopo aver tradito i genitori di Harry.
Harry è costretto a partecipare al mortale Torneo Tremaghi, durante il quale per la prima volta si vede faccia a faccia con Lord Voldemort, tornato ad avere un corpo grazie a Peter Minus (Codaliscia), colui che tradì James e Lily Potter anni prima.
Nessuno crede al ritorno di Voldemort, e Harry e Albus Silente vengono presi per bugiardi. Tuttavia, dopo lo scontro a fine anno nel Ministero della Magia tra i Mangiamorte (seguaci di Voldemort) e l'Ordine della Fenice (associazione creata da Silente anni prima per contrastare Voldemort), il mondo magico verrà alla conoscenza del suo ritorno, tra cui il Ministro della Magia, che l'anno dopo darà le dimissioni. Durante lo scontro Bellatrix uccide suo cugino Sirius, facendo perdere a Harry la persona a lui più cara.
Albus Silente rivela a Harry la sua teoria a proposito degli Horcrux di Voldemort: sono sette, e vi tiene dentro pezzi della sua anima in modo da essere immortale. Harry lo accompagna alla ricerca di uno degli oggetti oscuri, ma al loro ritorno a Hogwarts trovano i Mangiamorte, fatti entrare nelle mura da Draco Malfoy, pronti a uccidere Silente. Severus Piton, sotto segreta richiesta di Silente stesso, lo uccide al posto del giovane Draco e fugge dopo una violenta ma breve battaglia tra l'Ordine della Fenice e i Mangiamorte.
Harry non si reca a Hogwarts e parte con Ron e Hermione alla ricerca dei rimanenti cinque Horcrux, come Silente gli aveva raccomandato, mentre Voldemort prende il controllo del mondo magico. Dopo aver distrutto gli Horcrux (di cui uno è lo stesso Harry, designato involontariamente da Voldemort come ultimo Horcrux quando tentò di ucciderlo da bambino) e durante una cruenta guerra ad Hogwarts, Harry sconfigge finalmente Voldemort. Harry scoprirà inoltre il passato di Piton, e di come questi sia stato in realtà un servitore fedele di Silente, dopo la morte di Lily Evans di cui era perdutamente innamorato.
I fatti narrati nella sceneggiatura teatrale Harry Potter e la Maledizione dell'Erede.
La Rowling ha scritto anche altre opere ispirate all'universo di Harry Potter con due diversi pseudonimi:
Le fiabe di Beda il Bardo, Salani, 2008, ISBN 978-88-6256-036-8La Rowling ha inoltre scritto per beneficenza un racconto di 800 parole che si svolge tre anni prima della nascita di Harry Potter, e i cui protagonisti sono Sirius Black e James Potter. Il manoscritto è stato battuto all'asta per la cifra di 25.000 sterline.
Nel giugno del 2011 la scrittrice ha annunciato per l'ottobre successivo il lancio del sito web Pottermore, dedicato all'accesso agli audiolibri ed eBook della serie, e alla partecipazione dei fan e della stessa Rowling nella condivisione di nuove informazioni sull'universo di Harry Potter, al fine di offrire un'esperienza di lettura più estesa.
Il 31 luglio 2016 è uscito nel Regno Unito la sceneggiatura dell'opera teatrale chiamata Harry Potter e la maledizione dell'erede. Il dramma, ambientato diciannove anni dopo il romanzo Harry Potter e i Doni della Morte, racconta la storia di Albus Severus Potter, il figlio minore di Harry Potter e Ginny Weasley. All'inizio, J.K. Rowling non aveva intenzione di scrivere un libro su quest'opera. In Italia il libro è uscito il 24 settembre 2016 con il titolo Harry Potter e la maledizione dell'erede. Il 17 novembre dello stesso anno è uscito il film Animali fantastici e dove trovarli, che racconta le vicende di un magizoologo (Newt Scamander) che va negli USA. Il film è un prequel/spin-off della serie principale.
Dal 2001, Harry Potter è anche un fenomeno cinematografico: la Warner Bros., acquistati i diritti sull'opera nel 1999, realizza le trasposizioni cinematografiche di ogni singolo libro.
Harry Potter e la pietra filosofale: il primo film esce nel dicembre del 2001 per la regia di Chris Columbus; i protagonisti sono interpretati da Daniel Radcliffe (Harry Potter), Rupert Grint (Ron Weasley), Emma Watson (Hermione Granger). Alla sceneggiatura del film contribuirà la stessa autrice J. K. Rowling, riscrivendo, talvolta, scene che per esigenze di montaggio devono essere variate da quelle presenti nel libro. Il grande successo della pellicola (976 milioni di dollari di incasso nel mondo, a suo tempo il secondo più grande successo dietro solo a Titanic) fa conoscere Harry Potter anche al grande pubblico non letterario.
Harry Potter e la camera dei segreti: il secondo film esce nel novembre 2002 con incassi inferiori rispetto al precedente ma si rivela ugualmente un enorme successo; il regista è ancora Chris Columbus.
Harry Potter e il prigioniero di Azkaban: la regia cambia alla terza pellicola che viene diretta da Alfonso Cuarón ed esce nelle sale nel giugno 2004 anziché nel periodo natalizio. Sirius Black è interpretato da Gary Oldman.
Harry Potter e il calice di fuoco: a novembre 2005 esce il quarto film diretto da Mike Newell; Lord Voldemort è interpretato da Ralph Fiennes, Cedric Diggory da Robert Pattinson mentre Katie Leung interpreta Cho Chang.
Harry Potter e l'Ordine della Fenice: nel luglio 2007, esce il quinto film, per la regia di David Yates; fra i nuovi attori presenti nel film si ricordano Imelda Staunton, che veste i panni di Dolores Umbridge, Evanna Lynch nel ruolo di Luna Lovegood ed Helena Bonham Carter che interpreta Bellatrix Lestrange.
Harry Potter e il principe mezzosangue: il sesto film, uscito nelle sale il 15 luglio 2009 per la regia di David Yates. Horace Lumacorno è interpretato da Jim Broadbent.
Harry Potter e i Doni della Morte - Parte 1 e Harry Potter e i Doni della Morte - Parte 2 sono le due parti in cui è stato diviso l'adattamento del settimo e ultimo libro della saga; la prima è uscita nelle sale il 19 novembre 2010, la seconda è uscita il 13 luglio 2011. Lo sceneggiatore Steve Kloves, il regista David Yates e il produttore David Heyman hanno optato per questa scelta adducendo a "motivazioni puramente creative", ritenendo che, considerata la lunghezza del settimo libro e, soprattutto, l'importanza di ogni momento della sua struttura narrativa, sarebbe stato difficile condensare la trama in un unico film. La decisione è stata presa consultando anche l'autrice J. K. Rowling.Mentre nei primi due film l'originale controparte letteraria era estesa su un totale di trecento pagine, che consentiva una fedeltà al libro quasi totale, già dal terzo volume si rendono necessari cospicui tagli nella sceneggiatura per ragioni di minutaggio della pellicola.
La musica per i primi tre film è stata composta dal premio Oscar John Williams, sostituito nel quarto capitolo da Patrick Doyle e nel quinto e nel sesto da Nicholas Hooper. Per i due adattamenti di Harry Potter e i Doni della Morte la colonna sonora è stata composta da Alexandre Desplat.In ognuna delle colonne sonore è sempre presente un adattamento dell'Hedwig's Theme, brano composto da Williams per il primo film, vero e proprio tema musicale dell'intera saga che negli anni ha ottenuto una popolarità quasi pari a quella della serie stessa.
L'11 settembre 2007, Barry Meyer e Alan Horn della Warner Bros. dichiarano in un comunicato stampa ufficiale: Nel 2013 i risultati al botteghino combinati insieme per gli otto film di Harry Potter superano i 7,706 miliardi di dollari, sorpassando quindi i ventiquattro film di James Bond e i sette film di Guerre stellari sino ad allora prodotti e diventando la serie più produttiva della storia.
Il 17 novembre 2016 esce nei cinema italiani Animali fantastici e dove trovarli, spin-off/prequel della saga. Questo è il primo di una saga di 5 film. Il protagonista è Newt Scamander, un magizoologo inglese che si trasferisce in un'America degli anni '20.
Il 15 novembre 2018 è prevista l'uscita nei cinema italiani di Animali fantastici - I crimini di Grindelwald, secondo spin-off della saga. Il protagonista sarà ancora Newt Scamander insieme ad altri personaggi del precedente film e con la comparsa di un giovane Albus Silente interpretato da Jude Law.
Il 20 dicembre 2013 J. K. Rowling ha annunciato di stare lavorando a uno spettacolo teatrale ispirato alla saga, coprodotto con Sonia Friedman e Colin Callender. Il 26 giugno 2015, anniversario dell'uscita del primo libro, la Rowling ha annunciato che lo spettacolo si sarebbe chiamato Harry Potter and the Cursed Child (lett. Harry Potter e la maledizione dell'erede) e che sarebbe andato in scena nell'estate 2016 al Palace Theatre di Londra. Il 24 settembre dello stesso anno esce in Italia lo script book del copione con il titolo di Harry Potter e la maledizione dell'erede.
I videogiochi di Harry Potter sono destinati prevalentemente a un'utenza di bambini ed escono in concomitanza con i film (circa una settimana prima). Queste riproduzioni videoludiche seguono la trama della pellicola cinematografica, più che la trama dei romanzi di J. K. Rowling. I principali videogiochi, tutti pubblicati dalla Electronic Arts, sono:
Harry Potter e i Doni della Morte - Parte 2 (2011)E i videogiochi LEGO pubblicati da Traveller's Tales:
LEGO Dimensions (2016)Sono stati pubblicati, sempre dalla EA Games, anche videogiochi che non hanno una trama o ricalcano in qualche modo un capitolo in particolare della saga, ma sono semplicemente ambientati nel mondo di Harry Potter, come Harry Potter e la Coppa del Mondo di Quidditch, Harry Potter per Kinect e Il libro degli incantesimi.
Oltre ai videogiochi per console, sono stati realizzati alcuni DVD interattivi dedicati alla serie (Harry Potter e la sfida di Hogwarts (2007) e Harry Potter DVD Game: Wizarding World (2009)) e due versioni DVD del gioco da tavolo Scene It? (2005 e 2007), più diversi videogiochi per cellulare.
Nell'aprile 2018 è uscito il gioco di ruolo per dispositivi mobili Harry Potter - Hogwarts Mistery ambientato prima degli avvenimenti narrati nei romanzi. Nel 2019 è stato inoltre pubblicato un altro gioco per dispositivi mobili intitolato Harry Potter - Wizards Unite con dinamiche di gioco simili a quelle di Pokèmon Go.
Il 18 giugno 2010 è stata aperta un'area nel parco di divertimento di Island of Adventures, ad Orlando (Florida), sul mondo di Harry Potter, chiamata The Wizarding World of Harry Potter. Il parco ricostruisce gli scenari più caratteristici della saga come la scuola di Hogwarts, il villaggio Hogsmeade e la via Diagon Alley.
2016 - prima dell'opera teatrale Harry Potter e la maledizione dell'erede e uscita della relativa sceneggiatura
2016 - uscita del primo film spin-off della saga cinematografica, Animali fantastici e dove trovarli
2016 - pubblicazione del primo romanzo sceneggiatura di Animali fantastici e dove trovarli
2018 - uscita del secondo film spin-off della saga cinematografica, Animali fantastici - I crimini di Grindelwald
2018 - pubblicazione del secondo romanzo sceneggiatura di Animali fantastici - I crimini di Grindelwald
 Wikimedia Commons contiene immagini o altri file su Harry Potter Wikinotizie contiene l'articolo L'ultimo libro della saga di Harry Potter uscirà il 21 luglio, 2 febbraio 2007 Wikinotizie contiene l'articolo L'ultimo libro della saga di Harry Potter uscirá il 24 settembre
 Sito ufficiale dei film, su harrypotter.warnerbros.it. URL consultato il 31 ottobre 2009 (archiviato dall'url originale il 27 ottobre 2009).
(EN) Edizioni di Harry Potter, su Internet Speculative Fiction Database, Al von Ruff.
Ḫattuša (o Ḫatti) fu la capitale dell'impero ittita, oltre che un centro religioso di primo ordine e un importante centro culturale. Oggi è un sito archeologico in Turchia, nei pressi dell'attuale villaggio di Boğazkale, nella provincia di Çorum, all'interno di un'ansa del fiume Kızılırmak (Marashantiya nelle fonti ittite e Halys in quelle greche) nell'Anatolia centrale, a circa 145 km a nord-est di Ankara, a una quota media di 1 100 metri sul livello del mare. Il sito è stato inserito tra i Patrimoni dell'Umanità dell'UNESCO nel 1986.
La parte più estesa del sito è costituita dalla Città Bassa che si estende a sud per circa 1 km², ed è cinta da mura con porte decorate con rilievi raffiguranti guerrieri, leoni e sfingi. All'esterno delle mura si trova la necropoli, contenente vari sepolcri. Le stime attuali indicano una popolazione tra i 20 000 e i 40 000 abitanti nel periodo d'oro. Le case comuni erano costruite in legno e mattoni di fango, e per questo motivo non restano altre testimonianze che le mura in pietra dei templi e dei palazzi.
Con più di 30 000 tavolette cuneiformi riportate alla luce ininterrottamente dall'inizio degli scavi, Ḫattuša rappresenta il sito dal quale provengono la maggior parte delle nostre conoscenze sulla civiltà ittita oltre che notevoli testimonianze, grazie all'importanza del regno, sulla situazione di tutto il Medio Oriente. Una tavoletta riporta i dettagli del trattato di pace fra Ittiti ed Egizi, ai tempi del faraone Ramesse II, dopo la battaglia di Qadeš attorno al 1283 a.C. Una copia è esposta presso le Nazioni Unite a New York come esempio di uno dei primi trattati di pace internazionali.
La città venne distrutta intorno al 1200 a.C., alla caduta dell'impero ittita, durante quel periodo storico definito come il collasso dell'età del bronzo. Anche dopo la caduta del regno ittita il sito fu regolarmente occupato nel corso dei secoli successivi, fino all'attuale villaggio turco, senza però mai più avvicinarsi allo splendore della antica città.
Il territorio che circonda la città includeva ricchi campi agricoli, colline per la pastorizia e boschi. Si possono ancora osservare piccoli boschi all'esterno della città, residuo delle foreste dell'antichità, e questo significa che gli abitanti avevano a disposizione molto legname per la costruzione degli edifici. I campi fornivano frumento, orzo e lenticchie mentre i boschi permettevano la caccia a vari tipi di cervi, ma probabilmente la cacciagione non costituiva una fonte alimentare primaria ma solo un'integrazione. La carne consumata proveniva principalmente dagli animali domestici. C'erano molti altri insediamenti nelle vicinanze, come ad esempio il santuario di roccia di Yazılıkaya e la città di Alaca Höyük (il centro religioso ittita corrispondente alla città di Arinna). Dal momento che i fiumi non erano navigabili, tutti i trasporti da e verso Ḫattuša erano effettuati via terra.
Il sito si trova presso la cittadina di Boğazkale nel nord dell'Anatolia centrale, 150 km a est di Ankara. Si tratta di una regione montuosa caratterizzata da un clima relativamente rigido e oggi molto secco, anche se probabilmente era più umido durante il periodo ittita. Gli inverni sono lunghi e freddi, le estati brevi e calde. Oggi c'è poca vegetazione intorno al sito, l'ambiente è roccioso e la vegetazione tipica della steppa. Gli altopiani circostanti sono fertili e, se ben coltivati, sono in grado di sostentare anche una popolazione numerosa, come però non accadeva nei tempi antichi per mancanza di moderni attrezzi agricoli e di una forza lavoro adeguata. Le aree a nord di Boğazkale sono via via più umide mano a mano che ci si avvicina al Mar Nero e la copertura forestale è più densa.
Boğazköy/Boğazkale è una vasta area di oltre 160 ettari, divisa in più parti. Ci sono due grandi promontori rocciosi, Büyükkale ("Grande Fortezza") nella parte centro-orientale e Büyükkaya ("Grande Roccia"), 500 metri più a nord. A ovest di Buyukkale sorge la Città Bassa, il sito ove si sviluppò il primo agglomerato di Ḫattuša, su una superficie relativamente piatta. A sud di Buyukkale sorge invece la Città Alta, la parte di più recente costruzione della capitale. Ci sono poi tre piccoli promontori rocciosi: Yenicekale, Nişantepe e Sarıkale. Quello più a sud è Yerkapı, una collina artificiale elevata durante l'ultimo secolo della capitale ittita per sviluppare i bastioni; il sito è ben fornito di acqua, in quanto vi sono ben sette sorgenti naturali. Diverse creste e promontori rocciosi furono utilizzati come utili punti di aggancio e rinforzo del sistema di difesa murario, mentre precipizi inaccessibili proteggono il sito dai lati nord ed est; questo presentava quindi notevoli vantaggi per la sicurezza dei suoi abitanti.
Su una scala più piccola, Boğazkale si trova all'interno di una grande ansa tracciata dal corso del fiume Kizilirmak nel punto d'incontro di due valli percorse da due suoi affluenti. Nei tempi antichi, nei pressi del sito passavano importanti vie commerciali, tra cui una che collegava la Cappadocia centrale alle rive del Mar Nero in direzione sud-nord e altre che si sviluppavano in direzione est-ovest. La città di Ḫattuša, tuttavia, è sempre rimasta eccentrica rispetto all'antica civiltà ittita, che si sviluppò più a sud, e anche in relazione al territorio dell'impero, che si estendeva soprattutto a sud-est e successivamente a sud-ovest; essa inoltre fu sempre esposta agli attacchi delle popolazioni che abitavano le montagne più a nord e che non furono mai assoggettate dagli Ittiti: i Kaska.
Gli scavi archeologici hanno evidenziato almeno cinque livelli, corrispondenti a diverse epoche del sito. Il V strato (il più antico) risale a un insediamento antecedente il 2000 a.C., il IV strato corrisponde ai primi tempi dell'epoca ittita, lo strato IIIa corrisponde alla prima ristrutturazione della capitale ed è nascosto dallo strato IIIb che corrisponde al tardo nuovo impero. Questo strato è separato da segni di un vasto incendio dallo strato II, che corrisponde all'epoca frigia, e infine lo strato I corrisponde alla città ellenistica.
Il sito di Boğazköy fu riscoperto nel 1834 dall'architetto francese Charles Félix Marie Texier, esperto esploratore di rovine classiche che si era recato anche a Yazılıkaya: Texier identificò l'antica città con Tavio (o Tavion), capitale dei Galati citata da vari autori classici come Erodoto e Strabone, per la cui ricerca si era appositamente recato in Anatolia. Nel 1848 pubblicò un resoconto del suo lavoro con disegni e dettagliate descrizioni delle sue scoperte, che fu una guida per gli esploratori successivi. Due anni più tardi, un inglese, William John Hamilton, visitò a sua volta Boğazköy e, anche lui, confermò l'identificazione con la città di Tavio. Nel 1861, un altro archeologo francese Georges Perrot, eseguì nuove indagini sul luogo con un gruppo di archeologi e mise in dubbio le ipotesi di Texier, preferendo identificare in quelle rovine la città di Pteria, citata da Erodoto durante il conflitto tra Creso di Lidia e Ciro II di Persia.
Fino a quell'epoca, gli Ittiti erano sconosciuti a tutti, dal momento che solo la Bibbia ne citava brevemente il nome in alcuni passi del libro della Genesi 23:3 e del libro dei Numeri 13:29. Quando però furono scoperte le Lettere di Amarna nel 1887, diventò chiaro che doveva essere esistito uno sconosciuto ma importante regno nell'Anatolia del secondo millennio a.C. anche perché tra queste tavolette d'argilla furono rinvenuti i primi testi in lingua ittita. Dal 1880 i tedeschi ebbero il ruolo più importante nella ricerca archeologica in Anatolia: Karl Humman, ingegnere ferroviario, realizzò un primo rilievo topografico del sito Boğazköy e alcuni scavi esplorativi a Yazilikaya nel 1882. Nel 1894, il francese Ernest Chantre diresse i primi scavi a Yazilikaya e Boğazköy (Buyukkale e Grande Tempio), dove scoprì le prime tavolette degli archivi reali che poterono essere confrontate con quelle scoperte a Tell el-Amarna.
A partire dal 1906, la Deutsche Orientgesellschaft (Società Tedesca dell'Oriente) assunse il controllo degli scavi a Ḫattuša, e nello stesso anno l'archeologo tedesco Hugo Winckler e l'archeologo turco Theodore Makridi Bey si recarono sul sito per i primi scavi in grande stile. Winckler era già un famoso assiriologo e ricercava tra le rovine di Boğazköy quelle della capitale ittita: egli condusse campagne di scavo nel 1906, 1907 e dal 1911 al 1913, anno della sua morte, le quali confermarono la sua intuizione. L'esplorazione degli edifici fu lasciata in secondo piano, dal momento che una delle scoperte più importanti, che sancì il successo delle spedizioni, fu rappresentata dal ritrovamento degli archivi reali di tavolette d'argilla scritti in caratteri cuneiformi, contenenti la corrispondenza ufficiale, i contratti, i codici di leggi, procedure e riti religiosi, profezie degli oracoli e letteratura del Vicino Oriente. Purtroppo gli scavi non furono condotti con metodiche rigorose e precise (non vennero registrati i luoghi dei ritrovamenti e molte tavolette furono danneggiate) e questo rese difficile agli archeologi successivi ricostruire il sistema di archiviazione e di conservazione dei documenti da parte degli scribi ittiti. Comunque è grazie alle tavolette ritrovate da Winckler che l'assiriologo ceco Bedřich Hrozný, tra il 1914 e il 1917, riuscì a decifrare e tradurre la lingua ittita che risultò essere una lingua indoeuropea.
Gli scavi a Boğazköy, interrotti dalla prima guerra mondiale e poi dalla grande depressione, ripresero nel 1931, sotto la direzione di Kurt Bittel e s'interruppero nuovamente nel 1939 a causa dello scoppio della seconda guerra mondiale. Da quel vennero affidati all'Istituto Archeologico Tedesco (DAI, Deutsches Archäologisches Institut) e Bittel ritornò a dirigerli nel 1952, prima di consegnare gradualmente la direzione a uno dei suoi studenti, Peter Neve, che ne prese la gestione effettiva nel 1978. Le prime campagne furono dedicate a portare alla luce i principali edifici della capitale: la cittadella Buyukkale, il Grande Tempio e le sue dipendenze, le mura e le porte della città, con i più grandi templi di quest'ultima. Molte altre tavolette furono ritrovate, in particolare durante gli scavi del 1930. Il sito di Yazılıkaya fu ugualmente oggetto degli scavi, allo scopo di spiegare la sua esatta funzione nel culto ittita.
Peter Neve diresse gli scavi presso il sito fino al 1994 concentrandoli nella zona della Città Alta, dove furono messi alla luce un gruppo di una trentina di templi e altri monumenti, in particolare intorno a Nişantepe. Le misure di protezione del sito e la sua organizzazione per il turismo furono attivate in quegli anni, e il sito fu classificato come Patrimonio Mondiale dell'Umanità dall'UNESCO nel 1986.
Nel 1994 la direzione degli scavi passò a Jürgen Seeher, che proseguì la ricerca avviata da Neve sulla collina Büyükkaya ma si dedicò anche a scavare nella parte occidentale della Città Alta. Un originale programma di ricostruzione di un tratto del muro situato nei pressi del Grande Tempio fu attuato tra il 2003 e il 2005. Dal 2006, gli scavi continuano sotto la direzione di Andreas Schachner.
Diverse collane e riviste tedesche pubblicarono la maggior parte delle scoperte fatte a Boğazköy, dai primi scavi di Winckler e dei suoi collaboratori fino ai giorni nostri. Le tavolette ritrovate fino al 1939, prima della seconda guerra mondiale, furono portate in un primo tempo in Germania per poi essere restituite alla Turchia dopo il 1945 e depositate nei musei di Istanbul e Ankara; in questi musei sono conservate anche le tavolette ritrovate successivamente e classificate in varie serie:
la serie Keilschrifttexte aus Boğazköy (KBO), pubblicata a Lipsia e Berlino, contenente la maggior parte delle tavolette ritrovate a Boğazköy sin dai primi scavi. In origine comprendeva le tavolette inviate in Germania, ma fu poi utilizzata anche per la pubblicazione delle tavolette restituite alla Turchia o scoperte dopo il 1952;
la serie Keilschrifturkunden aus Boghazkoi (KUB), pubblicata nel 1921 a Berlino, comprendente le tavolette inviate al museo di Pergamo e in seguito restituite alla Turchia;
la serie Istanbul Arkeoloji Müzelerinde bulunan Boğazköy Tabletleri (IBOT), servita per pubblicare le tavolette restituite alla Turchia a Istanbul e Ankara;
la serie Studien zur Boğazköy-Texten (StBoT), pubblicata a Wiesbaden, che include studi su tavolette trovate a Boğazköy, tra cui trascrizioni e traduzioni raramente incluse nelle altre edizioni delle tavolette.;
dal 1978, i rapporti degli scavi sono pubblicati ogni anno dalla rivista dell'Istituto Archeologico Germanico, Archäologischer Anzeiger, e dalla rivista turca Kazi Sonuçlan Toplantisi;
le serie Boğazköy-Ḫattuša. Ergebnisse der Ausgrabungen, e Boğazköy-Berichte dell'Istituto archeologico tedesco contengono studi recenti sull'archeologia e l'arte di Ḫattuša.
Le prime fasi di occupazione del sito di Boğazkale risalgono al VI millennio a.C. (calcolitico), e già da allora l'altopiano di Büyükkaya risulta il luogo privilegiato di insediamento. Un altro sito coevo a questo è stato ritrovato nelle vicinanze, a Yarikkayai. Per tutti i primi tre secoli di occupazione del sito, tuttavia, si sono rinvenute solo scarse tracce di insediamenti umani, perché le popolazioni autoctone erano costituite da cacciatori-raccoglitori seminomadi, che praticavano un'agricoltura molto primitiva e si spostavano una volta esaurite le risorse del territorio. Il sito cominciò il suo sviluppo solo alla fine del terzo millennio, durante l'età del bronzo antico. L'agglomerato principale della regione in questo periodo storico era Alaca Höyük, a 25 km da Boğazkale; i punti principali di insediamento si trovano, anche in questo periodo, a Buyukkale, dove si è ritrovata una prima fortificazione, ma anche a Büyükkaya. Le tracce degli edifici di questo periodo sono scarse e coperte da quelle dei periodi successivi. Gli abitanti erano probabilmente quelli che saranno denominati Hatti nei testi del millennio seguente, un popolo che parlava una lingua isolata e che sembra correlato a gruppi etnici dell'attuale Caucaso.
Dunque Boğazkale, prima di essere un sito ittita, fu una città del popolo Hatti, a cui deve il suo nome. La città infatti è citata, nei testi storici antichi, fin dagli inizi del secondo millennio con il nome di Hattush, soprattutto nella vasta documentazione dei mercanti assiri che commerciavano in Anatolia. La maggior parte di tali documenti sono stati trovati nel sito archeologico di Kültepe, in Cappadocia, l'antica città di Kanesh/Nesha, centro della civiltà ittita e principale punto di controllo dei commerci assiro-anatolici, 160 km a sud est di Boğazkale. È con l'arrivo di questi mercanti che la scrittura viene introdotta a Boğazkale, come altrove in Anatolia. In questa regione i mercanti assiri acquistavano essenzialmente metalli (rame, argento, oro), scambiandoli con lo stagno e i tessuti che importavano dall'Assiria (vedi anche la pagina dedicata a Kanesh). Sono stati trovati vari insediamenti di questi commercianti assiri, denominati Karum (letteralmente "porto"), presso le principali città anatoliche: quello di Ḫattuša sorgeva presso la Città Bassa, al V e IV livello, corrispondenti rispettivamente al XIX secolo e all'inizio del XVIII secolo. Il Karum di Ḫattuša veniva indicato, nella corrispondenza commerciale, con il simbolo sumero per l'argento, probabilmente a indicare il tipo di merce che qui principalmente si poteva acquistare. È a quest'ultimo livello che risalgono le tavolette assire trovate in loco: diciotto di queste documentano le attività del mercante Daya che, stabilitosi a Hattush, vendeva i tessuti d'Assiria inviati da sua moglie rimasta in patria. La città di Hattush costituiva un nodo importante nella rete commerciale degli Assiri in Anatolia, dato che si trovava sulla strada che conduceva da Kanesh a Zalpa sul Mar Nero, attraverso Ankuwa (probabilmente l'odierna Alishar), un'altra città importante della regione. I testi commerciali ritrovati a Ḫattuša sono contemporanei a quelli ritrovati al livello Ib di Kanesh, che corrisponde agli ultimi anni del periodo in cui operarono i mercanti assiri.
Hattush era la capitale di un regno relativamente grande, che apparentemente era il centro politico di Hatti e dominava il bacino del Kızılırmak. Il palazzo reale era situato sulla collina di Büyükkaya, circondato dal principale nucleo della città. I re Hatti di Hattush dovettero affrontare l'espansione dei re "ittiti" (che ancora non erano uniti in un solo regno) provenienti da sud, e durante la prima metà del XVIII secolo il re Anitta di Kuššara fondò il primo grande regno anatolico precursore del futuro regno ittita. Sulla base di un testo ittita risalente al XVI secolo che riferisce i fatti di quel tempo, il Proclama di Anitta, questo re ittita sconfisse il re di Hattush (forse Piyushti o un suo successore), distrusse la città e maledisse il suolo della stessa affinché non fosse più ricostruita se non con il rischio di incorrere nelle ire del Dio della Tempesta:
Reperti archeologici che testimoniano un vasto incendio della città, risalenti al XVIII secolo a.C., corrispondenti, negli scavi, alla fine del livello IVd, 8a sul pendio, e la fine del livello 4 nella Città Bassa (quindi non solo della zona mercato, il Karum, ma di tutta la città), confermano la distruzione della città in quegli anni.
Da quel momento, gli Hatti passarono sotto il dominio del popolo indo-europeo che conosciamo con il nome di Ittiti.
Durante la prima metà del XVIII secolo il re Anitta di Kuššara fondò il primo grande regno anatolico, precursore del futuro impero ittita; la capitale venne posta a Kanes, ma il regno fondato da Anitta avrà vita breve e dopo la sua morte la capitale fu riportata a Kuššara. Circa un secolo dopo, fu un altro re di Kussara, Labarna II, a riuscire finalmente a costituire un regno più stabile ed esteso a gran parte dell'Anatolia, spingendo i suoi attacchi fino alla Siria del nord. Questi ebbe poco riguardo per la maledizione pronunciata da Anitta contro il suolo di Hattush, e spostò qui la sua capitale, ricostruendo la città e chiamandola Ḫattuša; lo stesso re Labarna II cambierà il suo nome in Hattušili I (cioè: "di Ḫattuša") per sottolineare l'importanza dell'evento. Dei particolari di questo programma di ricostruzione non si hanno notizie, dal momento che non vi sono fonti scritte che lo riguardano e che i monumenti del periodo non possono essere riportati alla luce perché distrutti o coperti dalle costruzioni dei secoli successivi. La città si estendeva sopra Buyukkale, che rimase il luogo del palazzo reale, sulla Città Bassa, ma anche su parti della Città Alta ove sono state recentemente portate alla luce costruzioni di quell'epoca; la città dunque mantenne la struttura urbanistica dei tempi del regno Hatti. Il nipote, figlio adottivo e successore di Hattusili, Muršili I, rese il regno ancora più esteso e potente, arrivando a saccheggiare le capitali di due dei regni più potenti della mezzaluna fertile, Aleppo e Babilonia, all'inizio del XVI secolo. Il successivo re Hantili I fece costruire o ricostruire la cinta muraria, la cui precisa collocazione è però discussa: c'è generale accordo che comprendesse la parte che proteggeva la Città Bassa e la zona dei palazzi (inclusa nelle mura successive), ma probabilmente comprendeva anche parte delle mura a difesa della Città Alta. La costruzione di questo primo tratto di mura sarà eseguita secondo criteri nuovi, diversi da quelli precedenti e da quelli dei popoli vicini. Non si sa molto di Ḫattuša negli anni successivi, tranne gli echi delle lotte e delle usurpazioni che scossero la corte ittita e indebolirono il regno, compresi quelli che precedettero la presa del potere da parte di Telepinu, ultimo re dell'antico impero che tenterà una riforma politica.
Con il potere centrale indebolito a causa delle dispute dinastiche, il pericolo maggiore per il regno proveniva dalle incursioni delle popolazioni Kaska (o Gasga, Gasgas nella illustrazione a fianco) che vivevano nelle montagne del nord dell'Anatolia e che non furono mai conquistate dagli Ittiti, a causare la distruzione e il sacco della città in almeno due occasioni durante la storia dell'impero ittita, costringendo i re a spostarsi in un'altra città. Ḫattuša era infatti relativamente protetta verso sud ma più facilmente raggiungibile da nord risalendo il corso del fiume Kızılırmak. Verso il 1400 a.C., durante il regno di Tudhaliya III e in seguito al sacco della città, il potere centrale risultò notevolmente indebolito e prossimo al collasso, potenti regni vassalli (come Arzawa) si ribellarono e il re fu costretto a spostare la capitale più a est nella città di Samuha, più facile da difendere e da dove poter riorganizzare l'esercito.
Il regno ittita fu salvato dal disastro dal re Šuppiluliuma I, i cui successi militari riposizionarono il regno tra le grandi potenze del Medio Oriente. Non si sa con certezza se è a lui (o sempre a suo padre Tudhaliya III) che si deve il ripristino di Ḫattuša come capitale del regno; certo è però che Šuppiluliuma I non ebbe il tempo di avviare i lavori di ricostruzione della città e delle sue mura per via delle numerose campagne militari in cui fu impegnato, dovendo recarsi ripetutamente a contrastare le incursioni dei Kaska lungo il confine settentrionale. La fine del suo regno fu segnata da una terribile pestilenza che devastò tutto l'impero e la sua capitale, provocando anche la morte dello stesso re; questi eventi drammatici sono noti dai testi delle preghiere di Muršili II, figlio e successore di Šuppiluliuma I, invocante la guarigione per il padre.
Il nuovo re non ebbe tuttavia maggiori possibilità del suo predecessore di intraprendere lavori di ricostruzione e ripristino.
Durante il regno del sovrano successivo, Muwatalli II, la capitale fu trasferita in una nuova città, Tarhuntassa: per lungo tempo non si è avuto notizia certa sulla sua esatta collocazione, benche dai testi a noi pervenuti fosse chiaro che si dovesse trovare nell'area centro meridionale della penisola anatolica, finché nel 2007 alcuni ricercatori turchi hanno annunciato di averla identificata nel già noto sito di Hatip, nei pressi della città di Konya in Cilicia.
Questo spostamento fu probabilmente motivato da ragioni religiose: il nuovo re era devoto al dio della pioggia Pihaššašši e quindi avrebbe preferito la città dove sorgeva il santuario del suo dio personale, appunto Tarhuntassa, abitato oltretutto situato in una regione meno vulnerabile agli attacchi nemici rispetto a Ḫattuša; secondo alcuni autori tra cui Bryce la ragione dello spostamento della capitale sarebbe da ricercarsi nella consapevolezza del sovrano dello scontro imminente con gli egizi in area siriana e della conseguente necessità di una sede più prossima al teatro delle operazioni militari. Comunque sia, l'amministrazione di Ḫattuša fu affidata al capo degli scribi Mittannamuwa, che assunse il titolo di Grande Scriba (GAL DUB.SAR), sotto il controllo del fratello del re, Hattusili (futuro Hattušili III), che ebbe anche il compito di dirigere le operazioni militari verso i confini settentrionali del regno. Il fatto che Muwatalli II abbia corso il rischio di affidare compiti così importanti e il comando di forze così ingenti al suo ambizioso fratello per difendere la città di Ḫattuša, dimostra l'importanza che conservava questa città nel regno ittita, anche solo come centro religioso. La città infatti aveva nel corso degli anni gradualmente assunto un assetto diverso, che rifletteva il concetto di regalità e di divinità della cultura ittita, e questo sia per la precisa distribuzione urbanistica dei templi e dei palazzi nelle città Alta e Bassa (che rivela una precisa pianificazione architettonica), sia per il gran numero di templi (gli ittiti definivano se stessi anche come "il popolo dei mille dei"), che per la loro struttura (erano dedicati a due divinità e dotati di una finestra nella camera sacra, cosa che li distingueva dai templi di altre civiltà vicine), oltre che nella disposizione delle mura interne alla città e nella disposizione e struttura dei palazzi (dotati di cortile interno ed esterno).
Alla morte di Muwatalli II divenne re suo figlio Urhi-Teshub/Muršili III che riportò la capitale dell'impero a Ḫattuša, ma fu ben presto spodestato dallo zio Hattušili III. È a lui e a suo figlio Tudhaliya IV, con la partecipazione della regina Puduhepa, che si deve l'avvio delle grandi opere in Ḫattuša: la Cittadella di Buyukkale e il Grande Tempio della Città Bassa vennero ripristinati e ampliati, le mura esistenti furono riparate e ne vennero costruite di nuove che ampliarono in modo significativo l'area della città verso sud, inglobando quello spazio che comprende l'area chiamata dagli archeologi Città Alta, se questa non risale a un periodo più antico. Questo settore divenne in ogni caso un importante complesso religioso con la costruzione di ulteriori templi (se ne contano ben trenta). Anche il santuario a cielo aperto di Yazilikaya venne sostanzialmente rimaneggiato in quel periodo e divenne il simbolo dell'introduzione degli dèi hurriti (prima Teshub, poi Hebat e il loro figlio Sharruma) nel cuore del paese di Hatti. Il tempio contiene raffigurazioni di due processioni divine, una femminile e una maschile, con numerose immagini di dèi; i due cortei convergono verso un pannello centrale raffigurante le divinità Teshub e Hebat. Questo periodo rappresenta il culmine dello splendore di Ḫattuša, che divenne una capitale ricoperta da monumenti.
Durante i regni di Hattusili III e Tudhaliya IV furono dunque intrapresi e completati grandi lavori di ristrutturazione e di abbellimento di Ḫattuša. Tutta questa energia profusa nell'edilizia imperiale e sacra non era però indice di una prosperità dell'impero che era anzi in crisi: Tudhaliya si trovò costantemente impegnato a guerreggiare contro regni limitrofi (subì anche una pesante sconfitta per opera degli Assiri) e a fronteggiare la ribellione di importanti regni vassalli; anche la situazione politica interna era grave, con il costante rischio di insurrezioni e tentativi di usurpazione del trono, come lo stesso Tudhaliya scrisse in una preoccupata missiva alla moglie. Suo cugino Kurunta, fratello del detronizzato Muršili III, reclamava i diritti al trono della sua famiglia e controllava una parte del regno; la situazione politica interna era frammentata e fragile anche a causa della lunga serie di usurpazioni, sempre nell'ambito della stessa famiglia reale (caratteristica della storia reale ittita), che aveva riempito il regno di legittimi pretendenti al trono, figli o nipoti di re spodestati. Un terzo problema che affliggeva il regno ittita, dipendente in parte dai precedenti, era il costante rischio di carestia: la continua sottrazione di forza lavoro dai campi per il reclutamento di soldati aveva ridotto notevolmente la produzione di cereali e il regno dipendeva sempre di più dalle importazioni dalla Siria e dall'Egitto. Questo comportava anche la necessità di mantenere sicure le vie percorse da questi rifornimenti, da qui il motivo delle operazioni navali condotte sia durante il regno di Tudhalia IV sia in quello di Šuppiluliuma II culminate con l'invasione del regno di Alashiya nell'isola di Cipro, base da cui partivano incursioni di pirati.
Uno dei misteri che avvolgono la storia di Ḫattuša riguarda il fatto che la città raggiunse l'apice del suo splendore nel periodo di massima crisi dell'impero, poco prima del suo definitivo tracollo. In mancanza di risposte sicure, si possono ipotizzare due motivi per l'impegno di tante risorse nella sua ristrutturazione: da un punto di vista interno, Hattušili e Tudhaliya, due usurpatori avendo sottratto il regno ai legittimi discendenti di Šuppiluliuma I, volevano farsi accettare dai maggiorenti del paese come i restauratori delle antiche tradizioni, coloro che avevano riportato la capitale del regno a Ḫattuša, rendendola più bella e sfarzosa; la seconda ragione era probabilmente legata alla necessità di mostrare agli alleati (dai cui rifornimenti il regno era sempre più dipendente) uno splendore e una forza che in realtà non c'erano.
Šuppiluliuma II, figlio e successore di Tudhaliya IV completò i lavori di costruzione dei suoi predecessori, e lasciò molte iscrizioni nella capitale. Ma fu nel periodo del suo regno che lo splendore di cui era stata ornata Ḫattuša dimostrò tutta la sua fragilità: in pochi anni, all'inizio del XII secolo a.C. caratterizzato delle invasione dei cosiddetti popoli del Mare, il regno ittita si sgretolò in un contesto internazionale caotico ancora mal compreso dagli storici, in cui vari potenti regni del Vicino Oriente antico scomparvero o vennero ridimensionati (vedi anche storia dell'antico Egitto), periodo definito come collasso dell'età del bronzo. La maggior parte dei regni vassalli degli Ittiti in Anatolia e Siria scomparvero assieme al potere centrale.
Recenti scoperte hanno modificato l'idea che si aveva del destino di Ḫattuša durante gli ultimi anni del regno ittita. Tracce di distruzione nella struttura dei principali monumenti nei livelli archeologici corrispondenti ai primi anni del XII secolo a.C. dimostrano che la città fu presa e saccheggiata. Si pensava che questo evento avesse segnato la caduta del regno ittita, ma in realtà ricerche successive confermarono che Ḫattuša venne abbandonata prima della fine del regno ittita: la corte reale si era probabilmente trasferita di nuovo in un'altra capitale di cui cui non si conosce la localizzazione per mancanza di fonti, questa volta senza ritornare più a Ḫattuša. Si è infatti scoperto che alcuni templi della città furono svuotati delle loro suppellettili e della loro mobilia più preziosa prima della furia finale, come probabilmente il resto della città. Non è chiara invece l'identità degli invasori: la soluzione più semplice indica ancora i Kaska o, tra i nuovi arrivati, i Frigi, che saranno i nuovi dominatori di parte dell'antica terra di Hatti nei secoli successivi. L'impero ittita alla fine scomparve, ma non è ancora chiaro in che modo e in quali circostanze.
Subito dopo la partenza degli Ittiti da Ḫattuša e la fine del loro regno, una piccola parte del sito fu occupata da una nuova popolazione appena arrivata nella regione, che si insediò sulla collina Büyükkaya (molto probabilmente una tribù dei Kaska); la loro cultura materiale era primitiva, non realizzarono ceramiche con il tornio e non conoscevano la scrittura, ed erano verosimilmente legati alle culture del nord dell'Anatolia. A poco a poco, altre parti del sito vennero rioccupate, a partire da Buyukkale fino alla Città Bassa. Durante l'ottavo secolo, la Città Bassa e Büyükkaya furono progressivamente abbandonate, mentre Buyukkale venne fortificata e fu costruita una cittadella vicino Nişantepe, presumibilmente per contrastare le invasioni di popolazioni nomadi come quelle dei Cimmeri. Le popolazioni che occuparono il sito durante i secoli successivi ebbero una cultura materiale tipica dei Frigi, il cui centro d'irradiazione era Gordio nell'Anatolia occidentale: sotto la porta sud-est dell'acropoli è stata ritrovata una statua di notevole fattura della dea Cibele, molto venerata da quella popolazione. Successivamente la regione passò sotto il dominio della Lidia, poi dei Persiani Achemenidi nel VI secolo. In questo periodo la densità abitativa di Boğazkale si ridusse notevolmente e le dimensioni dell'abitato rimasero modeste.
L'Anatolia passò sotto la dominazione greco-macedone dopo le conquiste di Alessandro Magno nel 330 a.C. circa, evento che segnò l'inizio del periodo ellenistico. Nei primi anni del terzo secolo a.C. il predominio greco-ellenistico terminò per opera di tribù celtiche migrate in Anatolia attraverso i Balcani, i Galati: la regione Boğazkale passò probabilmente sotto il controllo dei Trocmi, una tribù la cui capitale era la succitata Tavio circa 20 chilometri più a sud. Sono state ritrovate ceramiche decorate risalenti a questo periodo, sia con caratteristiche tipiche della cultura di Galati sia ellenistica. Durante questo periodo Ḫattuša tornò a essere una cittadella fortificata e abitata solo nella zona della Città Bassa. Verso il 25 a.C., i Galati furono a loro volta conquistati dai Romani, e qualche oggetto e tracce di monumenti di questo periodo sono stati ritrovati sul sito. Dopo il 395 d.C., l'Anatolia divenne parte dell'Impero Romano d'Oriente, ma di questo periodo restano poche tracce a Boğazkale.
Fu solo nel decimo e undicesimo secolo dopo Cristo che il sito rifiorì, durante un periodo di crescita economica e demografica dell'Impero bizantino. L'insediamento di questo periodo si trova per lo più nella Città Alta e, in misura minore, nella Città Bassa. La collina di Sarikale fu protetta da mura, e probabilmente divenne residenza di un governatore locale; sono state ritrovate una chiesa e alcune tombe risalenti a questo periodo. A giudicare dalle monete ritrovate sul posto, l'occupazione bizantina si interruppe intorno al 1071 d.C., dopo che i Bizantini furono sconfitti dai turchi selgiuchidi a Manzikert.
Dalla fine dell'XI secolo d.C. l'Anatolia centrale passò sotto il dominio turco e Boğazkale rimase scarsamente abitata per la maggior parte di questo periodo.
Una popolazione di origini turkmene si stabilì nella regione nel XVI secolo d.C., insediandosi ai piedi dell'antica capitale ittita, con un villaggio chiamato Boğazköy ('villaggio della gola'), e che recentemente ha preso il suo nome attuale di Boğazkale ('fortezza della gola').
La maggior parte degli edifici trovati negli scavi di Ḫattuša risulta costruita nel XIII secolo a.C., quando la città era il centro di governo di un impero militare, con una cittadella, dei bastioni e grandi cisterne, raccolte all'interno del piano terra degli edifici. La Città Bassa a nord e la più recente Città Alta, situata più a sud, erano circondate da possenti mura, estese più di sei chilometri, che delimitavano una superficie di oltre 165 ettari. Le due parti erano suddivise in quartieri anch'essi protetti da mura, caratteristica che rafforza il carattere militare della città. La Cittadella (Buyukkale) era arroccata in cima a uno sperone roccioso di 250 m per 150 m e comprendeva il palazzo, la residenza reale e il centro amministrativo dell'impero. Essa era attraversata da quattro viali di larghezza variabile, spesso fiancheggiati da portici, che erano distribuiti attorno ai principali monumenti dell'amministrazione, gli archivi, la sala di ricevimento a colonne, e la residenza reale, ai piani più alti.
Il centro storico comprendeva un enorme tempio dedicato al dio della tempesta e alla dea del Sole, organizzato attorno a un cortile centrale rettangolare, dotato di due celle molto appartate, magazzini e annessi.
Oggigiorno, tutto ciò che rimane di questo monumento antico non sono che alcune colossali pietre come la Porta dei Leoni, scavata nelle mura. Altri santuari minori si trovavano nella città nuova, e tutto questo faceva di Ḫattuša una città sacra.
Le mura che circondavano la città di Ḫattuša, al massimo del suo splendore, erano lunghe circa sei chilometri ed erano dotate di tre porte: dei Leoni, della Sfinge e del Re.
I costruttori approfittarono il più possibile delle asperità del terreno del sito sul quale innalzarono le fortificazioni, sfruttando anche dei lunghi picchi rocciosi per agganciarvi le mura e dei burroni per rendere più difficile l'assalto. Nei luoghi dove l'orografia naturale del terreno non forniva alcun vantaggio, costruirono un ampio terreno rialzato e scavarono fossati. Lo sviluppo più impressionante si trovava all'estremità meridionale della città, a Yerkapı, nei pressi della porta della Sfinge: qui il bastione di terra era largo circa 80 metri alla sua base rettangolare, lungo 250 metri e si assottigliava verso l'alto, sovrastando il fossato che lo circondava di oltre 30 metri. La superficie inclinata dei bastioni era pavimentata in modo da risultare liscia, e due strette scale si trovano sui due lati più corti, all'esterno della parete. Durante un assalto, gli assalitori dovevano affrontare una salita difficile per l'inclinazione, la mancanza di appigli e inoltre si trovavano allo scoperto rispetto ai difensori della città. La funzione dei bastioni di Yerkapi non era strettamente difensiva, anche perché subito a est e a ovest del bastione esistevamo punti della mura più bassi e più facilmente attaccabili: sicuramente questa imponente costruzione aveva anche lo scopo di impressionare i visitatori e gli ambasciatori che entravano da lì in città.
Le fondamenta delle mura interne ed esterne erano costituite da pietre di enormi dimensioni (mura ciclopiche), che erano collegate anche a muri interni a intervalli regolari. Lo spazio all'interno del muro tra queste pareti (interne ed esterne) era riempito di macerie, in modo da rallentare ulteriormente l'assalitore che fosse riuscito ad arrivare fino a quel punto. Questo muro inferiore era alto 9 metri: la parte superiore era costruita con mattoni di fango, con una impalcatura di grandi travi di legno. Nel 2003 un tratto delle mura è stato ricostruito tramite un progetto sperimentale, utilizzando le tecniche di allora e miniature di tratti di mura in terracotta ritrovate a Ḫattuša..
Nei punti più critici, ovvero le porte principali, le mura erano rinforzate da una parete anteriore posta a 7,50 metri di distanza e larga un metro. Altre mura interne, separate dalle principali, proteggevano ulteriormente le diverse parti della città all'interno, soprattutto la cittadella di Buyukkale; anche queste avevano lo scopo di rallentare e ostacolare ulteriormente gli assalitori che fossero riusciti a superare le mura principali: per conquistare la città avrebbero dovuto assaltare e sopraffare anche le difese interne dei suoi punti nevralgici. Il sistema difensivo era ulteriormente rinforzato da torri collocate ogni 30 metri lungo le pareti e vicino alle porte, oltre che sul muro anteriore nei punti più elevati; queste torri erano a base quadrata (10 × 15 metri per quelli che sorgevano a difesa delle porte principali). È possibile che questo sistema difensivo fosse ulteriormente rinforzato all'interno della città da fortini situati su promontori rocciosi (Yenicekale, Nişantepe e Sarıkale), ma questi edifici potrebbero anche aver avuto una funzione religiosa.
Le possenti mura di Ḫattuša erano attraversabili in tempo di pace grazie a una serie di ingressi con una dislocazione e una struttura architettonica ben pensata. Le porte meglio conservate sono situate nella sezione meridionale del muro: al centro, sul bastione a protezione di Yerkapı, si trova la porta chiamata dagli archeologi "Porta delle Sfingi", poiché le quattro imponenti statue scolpite in un monolite che incorniciano la porta raffigurano creature ibride con la testa di donna, il corpo di leone e le ali di rapace. Questa è l'unica delle porte della città situata direttamente sotto una torre perché era accessibile solo dalle due strette scale citate sopra ed era riservata ai pedoni.
A circa 500 metri a ovest e a est si trovano rispettivamente la "Porta dei Leoni" e la "Porta del Re", le altre due porte principali: esse sono accessibili da due rampe sulla parete, ed entrambe sono protette da due torri. La prima prende il nome da due grandi statue che rappresentano le parti anteriori di leoni (testa, torace e gambe anteriori) che la delimitavano. Nei pressi di questa porta, nel 1991, fu ritrovata una spada di tipo miceneo risalente ai tempi del re Tudhaliya I/II con un'iscrizione incisa sulla lama: La seconda non era decorata al suo ingresso, ma all'interno con un bassorilievo raffigurante un dio armato di ascia e di spada (originariamente interpretata come la statua di un re guerriero), probabilmente il dio Sarruma (figlio del dio della tempesta Teshub e della dea del sole Hebat), protettore e patrono del re Tudalya IV. Entrambe le porte erano costruite in modo simile, coperte da un arco parabolico largo oltre 3 metri e alto circa 5 metri. Le porte che le chiudevano erano di legno, con una armatura di bronzo. Sul lato ovest della città alta sono state individuate due porte adiacenti, anche queste fiancheggiate da due torri e coperte da un arco parabolico; queste ultime sono mal conservate, e non sono state ritrovate decorazioni nei loro pressi.
Sotto le mura di Ḫattuša in alcuni punti strategici erano scavate delle gallerie: si tratta di lunghi cunicoli sotterranei che mettevano in comunicazione l'interno con l'esterno della città; forse servivano per eseguire sortite offensive durante gli assedi, ma il fatto che siano e fossero facilmente visibili rende problematica questa interpretazione, poiché gli aggressori avrebbero potuto identificarle rapidamente. Sono costruiti con pietre di forma grossolana disposte a sbalzo. Una postierla, probabilmente la più antica, si trova nel muro tra la Città Bassa e la Città Alta. La più lunga galleria è invece quella costruita sotto la Porta della Sfinge (oltre 80 metri), proprio sotto il bastione di Yerkapı. È alla sua presenza che si deve il nome moderno del luogo Yerkapı che significa "porta al pavimento" in turco.
La sicurezza del capitale ittita era responsabilità quotidiana di un funzionario nominato con il titolo accadico di hazannu, comunemente tradotto come "borgomastro" o "sindaco", anche se il suo ruolo non corrispondeva a questa moderna carica amministrativa. Questi era assistito da due funzionari per ciascuno dei due distretti in cui era suddivisa la capitale, seguiti poi da un insieme di guardie addette all'ordine interno, alla sorveglianza delle torri e delle fortezze della città. Era compito dell'hazannu controllare che, allo scendere della notte, ciascuna delle porte della città fosse ben chiusa e sorvegliata: lui o uno dei suoi subalterni aveva il compito di sigillare le porte con il suo timbro personale, e poi di controllare all'alba che i sigilli non fossero stati rotti e le porte aperte. In caso di assedio, il comando delle operazioni passava ai comandanti militari del regno, e la guarnigione della capitale veniva rinforzata. L'hazannu e la sua squadra erano anche responsabili del controllo degli incendi scoppiati in città, un pericolo frequente e permanente: numerosi incendi sono documentati nella capitale sia dai testi sia dai dati archeologici.
Una città delle dimensioni di Ḫattuša doveva garantirsi non solo la sicurezza contro attacchi e incidenti gravi, ma anche la sicurezza alimentare. Il primo problema da risolvere era l'approvvigionamento idrico, essendo Ḫattuša situata in una zona a clima continentale secco; da questo punto di vista il sito era in condizioni ideali poiché dotato di diverse fonti naturali, questo però non era sufficiente e si dovettero costruire vari acquedotti che portavano l'acqua da fonti esterne alla città. Gli Ittiti avevano inoltre costruito dei bacini per la raccolta dell'acqua in due punti della città: due si trovano nella parte orientale della Città Alta, individuati dalle tracce residue dei loro bordi, e quello i cui quattro lati sono meglio conservati misura 60 × 90 metri. Questi bacini, alimentati da fonti interne ed esterne alla città, erano rivestiti di argilla impermeabile, e loro bordi erano rinforzati con lastre di calcare. Sono stati rinvenuti tubi di argilla per la fornitura di acqua proveniente dall'esterno della città, che passavano sotto la Porta del Re. Negli ultimi tempi, tuttavia, gli studiosi hanno avanzato ipotesi alternative sulla funzione di questi bacini osservando che si trovavano nei pressi di luoghi di culto e dunque avrebbero potuto avere una funzione religiosa: cinque laghetti artificiali sono stati ritrovati a sud della Città Alta, vicino Yerkapı e scavati direttamente nella marna, terreno impermeabile in modo naturale. Questi bacini erano stretti, ma profondi (fino a 8 metri), e si trovavano su un'altura, cosa che a sua volta facilitava la redistribuzione dell'acqua. Non essendo però state trovate tracce di tubazioni nei dintorni, non si conosce l'esatta provenienza dell'acqua, né dove questa fosse diretta.
Il secondo grande problema era l'approvvigionamento alimentare, legato soprattutto alle forniture di grano, alimento base della popolazione. Due importanti gruppi di silo sono stati trovati sul sito nella Città Bassa, vicino al muro tra il Tempio I e Buyukkale e su Büyükkaya. Il primo era lungo 60 metri e largo 30-40 metri, e comprendeva sedici camere di stoccaggio, disposte in parallelo in due file di otto. Undici silos sono stati identificati in Büyükkaya (vedi più avanti). La capacità di stoccaggio complessiva della città è stata stimata tra i 7 000 e 9 000 m³, quasi 6 000 tonnellate di grano: una simile quantità era sufficiente a sfamare per un anno tra le 20 000 e 30 000 persone, e le stime di massima sul numero di abitanti di Ḫattuša variano tra i 10 000 e 40 000 abitanti a seconda delle epoche e del tipo di analisi.
Ma questi silos non erano destinati solo ai rifornimenti della capitale, perché probabilmente erano magazzini per la conservazione del grano raccolto dallo Stato sui terreni demaniali o proveniente dalle tasse, e che poteva essere ridistribuito in tutto l'impero a seconda delle necessità; Ḫattuša doveva essere un punto di raccolta speciale a causa della sua importanza politica, strategica e demografica. La gestione dei magazzini alimentari era affidata ad amministratori (identificati nei testi con il termine sumero AGRIG) che venivano inviati nelle principali città: inizialmente erano scelti fra servi fidati o nobili caduti in disgrazia, col tempo acquistarono più prestigio, senza mai entrare nella classe dei nobili; l'AGRIG di Ḫattuša era il più importante e il più alto di rango, e aveva anche il compito di fare distribuzioni di grano durante le principali feste religiose. Questo funzionario non era però responsabile della gestione del bestiame e del vino, che era affidata ad altri funzionari che avevano anche l'accesso ai magazzini di Stato (É.NA4KIŠIB, dove erano conservate anche delle armi); ogni AGRIG provinciale aveva un magazzino in Ḫattuša, e questo indica chiaramente il ruolo della città come centro di redistribuzione per tutto il regno. La popolazione della città aveva accesso al grano tramite le razioni di cereali distribuite come compenso dalle grandi organizzazioni per cui lavorava, e che sfruttavano le valli circostanti a Ḫattuša. Non ci sono informazioni sulla presenza di mercati alimentari.
Viste dalla Città Bassa, le rocce frastagliate di Büyükkaya (Grande Roccia) sono impressionanti, ergendosi improvvisamente fino a circa 100 metri dal fondovalle. Già dal calcolitico esisteva piccolo insediamento sulla sua vetta, circa 4000 anni prima dell'arrivo degli Ittiti. Nell'età del Bronzo qui risiedettero popolazioni Hatti, successivamente i nuovi abitanti Ittiti costruirono un edificio monumentale proprio sulla sommità di Büyükkaya, di cui sopravvivono solo le fondamenta. Il vero aspetto di Büyükkaya è visibile soprattutto raggiungendola da dietro: avvicinandosi da Yazilikaya si nota che la salita è in realtà una lunga cresta alta racchiusa da un muro di fortificazione.
In origine, vale a dire circa nel XVI secolo a.C., le fortificazioni correvano solo lungo il lato sud-est, a partire dal passaggio nella gola a Ambarlikaya. Le mura furono in seguito allungate verso nord, sul crinale di Büyükkaya e oltre, fino a raggiungere il tratto nord delle mura della città, le quali, con ampio arco, si ricongiungono al muro posteriore della Città Bassa. Più tardi, circa nel XIII secolo a.C., un altro muro di fortificazione fu eretto sul lato nord di Büyükkaya, fino al muro interno della Città Bassa, e così questa ripida collina fu trasformata in una fortezza eccezionalmente ben protetta. Nel XIII secolo a.C. Büyükkaya fu trasformato in un granaio gigante: le riserve di grano per la città e per tutto il paese erano conservate qui in cantine rettangolari con pavimenti lastricati, scavate nella terra. Il più grande di questi contenitori di stoccaggio, dei quali ne sono stati finora scoperti undici ma sono senza dubbio più numerosi, misura 12 x 18 m e aveva più di due metri di profondità, con una capacità di almeno 260 tonnellate di grano. Una volta che questi depositi erano pieni di grano, venivano ricoperti con uno spesso strato di terreno: così sigillato dall'aria, il grano consumava ciò che rimaneva dell'ossigeno e saturava l'ambiente di anidride carbonica. L'atmosfera così modificata costituiva una protezione da eventuali danni da parassiti; nessun parassita dai ratti ai topi fino agli scarafaggi e neppure i funghi potevano lì sopravvivere, un sistema di conservazione ottimale che poteva mantenere il grano per anni. Questo stesso sistema di conservazione viene utilizzato oggi in molti paesi del terzo mondo ed è ancora praticato in alcune parti della Turchia.
Il cuore politico del regno ittita, con il palazzo reale, è costruito su un altopiano relativamente pianeggiante di 250 × 150 metri, conosciuto oggi come Buyukkale (in turco "Grande Fortezza"). Una cittadella era già stata costruita nel terzo millennio a.C., ma le strutture che conosciamo risalgono al tardo regno ittita. Il complesso fu ristrutturato durante la seconda metà del XIII secolo a.C., ma l'opera non fu completata fino al regno di Suppiluliuma II poco prima dell'abbandono di Ḫattuša.
Il complesso è protetto da una cinta muraria interna che lo separa dal resto della città, ma è comunque collegato alla rete di fortificazioni interne ed esterne. Vi si accede da un ingresso principale che si trova nell'angolo sud-ovest, collegato alla parte alta della città da un ponte lungo 85 metri; questa porta è simile a quelle del sud della città, fiancheggiata da due torri e custodita da due leoni scolpiti su monoliti. Altre due porte permettono l'accesso al complesso del palazzo: una a sud-est, mal conservata, e un'altra a sud del muro ovest della cittadella, che collega il complesso alla Città Bassa e le cui piccole dimensioni permettono il passaggio ai soli pedoni.
La porta sud ovest si apre su una piccola corte attraverso la quale si accede alle diverse parti del complesso del palazzo, organizzato attorno a tre cortili successivi che raggiungono gli appartamenti reali, posti in cima dell'Acropoli, a nord, a strapiombo sulla Città Bassa. Il cortile inferiore è circondato da diversi edifici dotati di portici ed è senza dubbio il più recente del complesso. Tra questi edifici, quello denominato M è stato identificato come dedicato all'amministrazione e quello denominato H come magazzino, composto da quattro locali di stoccaggio allungati e paralleli; questo insieme dunque era utilizzato come posto di lavoro e residenza per una parte del personale del palazzo, comprese le Guardie Reali. L'edificio denominato C, collocato a ovest, è stato identificato come una cappella.
È nel palazzo denominato A, situato nella parte est della corte, che è stata trovata agli inizi del XX secolo la maggior quantità degli "archivi reali" ittiti. È costituito da quattro locali di deposito con un tetto sostenuto da colonne, serviti da un corridoio laterale di 30 metri di lunghezza; si presume che le tavolette fossero conservate su scaffalature di legno sostenute dalle file di colonne. Gli altri edifici della cittadella in cui sono state rinvenute le tavolette sono quello denominato K situato vicino alla porta sud-est e gli edifici D ed E in cima alla cittadella.
Questi archivi comprendono documenti relativi alla vita del palazzo, alla sua amministrazione, ma anche testi politici e diplomatici (corrispondenza), contratti, testi letterari e testi di rituali religiosi, avendo il re anche la funzione di sacerdote. Una porta monumentale separava la corte inferiore dalla corte intermedia, la più grande, posta al centro dell'acropoli e circondata da colonne. Sul suo lato occidentale si accedeva, attraverso un portale monumentale, a un palazzo circondato da un colonnato con le colonne disposte in file di cinque, il palazzo denominato D: questo edificio è stato identificato come una sala per ricevimenti, dove il re accoglieva i visitatori provenienti dal suo regno o dall'estero durante i ricevimenti ufficiali. La corte mediana è delimitata sul lato nord dalla corte superiore, anch'essa circondata da colonne, ma di taglia più piccola. Sul suo lato occidentale sono stati trovati due edifici (E e F), che probabilmente costituivano gli appartamenti reali (denominati nei testi halentuwa).
L'acropoli di Ḫattuša era quindi il luogo dove risiedeva il re con la sua famiglia, circondato dai più alti dignitari del regno, nei testi chiamati "figli del re" (DUMU.LUGAL), e un'importante e complessa struttura amministrativa. Il re dimorava in cima alla cittadella, nella zona chiamata halentuwa nelle fonti ittite; questa era anche un luogo importante per diverse cerimonie religiose, e potrebbe essere identificato con i palazzi denominati E e F. Al suo fianco dovevano trovarsi tutte le sue molte mogli, che erano ospitate in una sorta di "harem" con i suoi figli, i fratelli e le sorelle non sposate, e tutti i servitori per i loro servizi giornalieri; questo complesso di persone viveva nella metà settentrionale dell'Acropoli intorno ai due cortili principali. Il re aveva una sua guardia personale, i Mesedi, alloggiata vicino agli appartamenti reali e guidata dal capitano della guardia (GAL.MEŠEDI), spesso un membro della famiglia reale e uno dei personaggi più importanti del regno. Diversi testi elencano le funzioni di alcune di queste persone, tra cui i membri della famiglia reale, gli ufficiali, e soprattutto le guardie reali (nel testo intitolato: le istruzioni al MEŠEDI). Il personale di palazzo che viene descritto in questi documenti è molto eterogeneo: un ciambellano, un maggiordomo e poi sacerdoti, medici, paggi, facchini, addetti alle pulizie, e altri. Una rigida etichetta governava la vita di corte.
La Cittadella era il centro del regno ittita, da dove il paese veniva governato sia in tempi normali, sia quando il re doveva lasciare il palazzo per obblighi militari o religiosi, cosa che accadeva frequentemente. Questo centro amministrativo era denominato Casa del Re, comprendeva numerosi dignitari, la cui funzione è spesso misconosciuta, ed era il luogo dove venivano gestiti i possedimenti del re; tali funzioni venivano svolte negli edifici che circondavano la corte inferiore. Data l'importanza politica del regno, molti dignitari stranieri si recavano in visita alla corte ittita per ragioni diplomatiche; questi venivano ufficialmente ricevuti nelle sala a colonne del palazzo D. Poiché non vi erano ambasciate permanenti, i visitatori ufficiali erano ospiti diretti della corte. La corte ittita era un universo cosmopolita perché il re spesso chiamava al suo servizio specialisti stranieri (architetti, medici, scribi) in particolare dalla Mesopotamia (Babilonia e Assiria).
A causa delle dimensioni relativamente ridotte di Buyukkale, non tutti i membri dell'amministrazione del palazzo potevano lì risiedere e quindi dovevano alloggiare in altre parti della città a oggi non ancora identificate. In ogni caso le funzioni amministrative debordavano dalla cittadella: un edificio che può avere avuto una funzione amministrativa è stato identificato nella Città Bassa, la "Casa della collina" fra il Tempio I e Buyukkale, con una base di 32 x 36 metri, con un piano organizzato intorno a un grande spazio centrale; vi sono state ritrovate tavolette di argomento letterario ed educativo, e per tale ragione potrebbe essere stato utilizzato come scuola. Anche le costruzioni poste sui promontori rocciosi (Yenicekale, Nişantepe et Sarıkale) possono aver avuto funzioni amministrative: questo è quasi certo per l'edificio sito a Nişantepe, situato a sud dell'Acropoli, dove sono state ritrovate più di 3 500 bolle di argilla recanti le impronte dei sigilli di re e funzionari reali, e alcune tavolette recanti donazioni di terra che risalgono al periodo che va da Suppiluliuma I fino alla fine del regno.
La parte occidentale della Città Bassa ospita il monumento più vasto della capitale ittita: il Grande Tempio o Tempio 1. Questo era dedicato alla coppia di divinità patrone del regno ittita: il dio delle tempeste e la dea del Sole di Arinna, identificate, a partire dal regno di Hattušili III con gli dei hurriti Teshub e Hebat. Il complesso che circonda il tempio fu ristrutturato durante il regno di quest'ultimo e del suo successore Tudhaliya IV.
Il tempio e le sue dipendenze furono costruiti su una terrazza artificiale composta da massi, che misura 160 metri di lunghezza e 135 di larghezza e copre una superficie di circa 20 000 m². Il tempio vero era proprio è situato al centro, aveva dimensioni di 64 × 42 metri ed è orientato lungo l'asse sud-ovest/nord-est. L'entrata si trova sul lato sud-ovest ed è costituita da una successione di tre piccole sale, ciascuna affiancata da altre due piccole camere. Questa porta è indicata nei testi con il nome ittita di hilammar (sumero KI.LAM), e aveva un importante funzione simbolica, come si vede nei testi che descrivono le feste religiose. Da qui si accedeva nel cortile centrale (a cielo aperto) dell'edificio, di forma rettangolare, dove si svolgevano le cerimonie religiose. La zona destinata a fare le abluzioni era situata nella parte est del cortile, mentre dei magazzini erano disposti sui lati. Il tempio consisteva di due celle collocate alla sua estremità, illuminate da finestre alte e strette: la cella di sinistra custodiva la statua della dea del Sole, quella di destra quella del dio delle tempeste; delle statue oggi non rimangono che i basamenti. Queste cappelle erano separate dal cortile da un porticato con colonne e vestiboli che nascondevano le statue divine alle persone presenti nel cortile; gli ittiti ritenevano che nelle statue risiedesse effettivamente lo spirito della divinità, per cui il tempio era considerato la loro residenza terrena. C'erano probabilmente altre cappelle nel tempio, dedicate a divinità minori, che erano al servizio della coppia divina e che formavano il "cerchio divino" (kaluti) attorno a queste.
Il tempio era circondato da edifici che formavano una sorta di parete isolandolo dall'esterno e delimitando l'area sacra. Vi si entrava attraverso una porta monumentale costruita nell'angolo sud-est del complesso, ma esistevano altri due ingressi minori comunicanti con l'esterno; le strade tra il tempio e le sue dipendenze erano pavimentate. Il piano terra era composto da negozi, locali stretti e lunghi, e tutti questi edifici avevano almeno un piano superiore perché sono stati ritrovati i basamenti delle scale. Al piano terra si trovavano magazzini formati da stanze strette e lunghe per un totale di più di 80 camere. In una ventina di queste stanze, quelle che occupavano il lato sud-est, sono stati ritrovati grandi vasi (pithoi) sepolti nel terreno, in cui venivano immagazzinati alimenti che potevano essere conservati per un certo tempo (cereali, verdura e frutta secca). Alcuni di questi vasi sono più grandi delle porte d'ingresso dei locali, sembra siano stati messi lì prima della costruzione dell'edificio e quindi non fu possibile portarli via quando il tempio fu abbandonato e saccheggiato. Nelle sale a nord erano immagazzinati contenitori destinati a materiale deperibile (gabbie di legno, cestini), di cui rimangono solo le bolle d'argilla usate per sigillarli. Altre stanze contenevano quello che è stato definito l'"archivio" del tempio, anche se il termine è inesatto visto il gran numero di tavolette ritrovate un poco ovunque nella zona del tempio: queste tavolette contenevano testi per il culto religioso (istruzioni al personale, elenchi di officianti, rituali e canti religiosi, ecc.), ma anche testi diplomatici. I trattati di pace stipulati dai re ittiti venivano depositati nel santuario, sotto gli occhi degli dei che erano i testimoni garanti dell'accordo. Qui è stata portata alla luce la versione ittita del trattato di pace firmato tra Hattušili III e il faraone Ramses II, mentre la versione egizia si trova incisa in due templi a Karnak.
A sud ovest una strada separava l'area sacra da un altro gruppo di edifici di forma irregolare (130 × 55 metri), composto da una sessantina di appartamenti. Un solo ingresso, situato sulla via di cui sopra, conduceva a un cortile interno, intorno al quale erano disposti magazzini, laboratori, cucine, birrerie, uffici degli scribi, ecc., dunque edifici in cui lavorava il personale del tempio. Una parte di questo probabilmente alloggiava qui, mentre la maggior parte risiedeva nella zona ritrovata a nord del tempio, fra questo monumento e le mura. Un testo trovato nell'area sacra elenca le diverse persone che lavoravano per il tempio: se ne contavano 205, fra cui sacerdoti e sacerdotesse, alcuni specializzati (in incantesimi, in canzoni hurrite), scribi, ai quali devono essere aggiunti vari cuochi e birrai che fornivano il cibo che veniva offerto giornalmente alle divinità. Un altro testo, dal titolo istruzioni per il personale del tempio contiene molte prescrizioni per coloro che avevano il diritto di entrare nel santuario: essi non dovevano appropriarsi degli alimenti destinati agli dèi, non dovevano introdurre nella zona sacra persone non autorizzate e dovevano organizzarsi per la sorveglianza del tempio in modo permanente, in particolare contro il rischio di incendi. Probabilmente nella zona esistevano anche altri santuari, non ancora portati alla luce, ma attestati da fonti epigrafiche. Dunque la Città Bassa conteneva altri templi oltre al Tempio 1, probabilmente a sud di questo. Allo stesso modo, c'erano uno o più luoghi di culto nella cittadella di Buyukkale, probabilmente coincidenti con l'edificio C.
Durante gli ultimi decenni della capitale ittita, il paesaggio religioso della città fu totalmente modificato, con la creazione di una vera e propria città santa a sud del sito, nella Città Alta. Non si trattò, come si era inizialmente pensato, di un ampliamento della città dato che la zona corrispondente alla Città Alta era già abitata ai tempi del vecchio impero. Almeno trenta templi sono stati individuati e scavati in questa parte di Ḫattuša, principalmente tra la porta della Sfinge e Buyukkale nella parte centrale della città nuova. Questi santuari hanno dimensioni molto diverse: i più piccoli hanno un'estensione di 400–600 m², mentre i più grandi raggiungono i 1 200 o 1 500 m² e sono circondati da un recinto che delimita l'area sacra. La loro struttura è sostanzialmente la stessa: sono quadrati o di forma rettangolare, hanno una porta che si apre su un cortile, e poi, passando sotto un portico a colonne, si accede a dei corridoi che sono costruiti dietro la cella in cui è custodita la statua della divinità residente nell'edificio, una disposizione che rimanda a quella del Grande Tempio. Dei magazzini erano spesso situati nell'edificio o nelle vicinanze, probabilmente nei luoghi di lavoro del personale del tempio, come indicato dai ritrovamenti di tavolette avvenuti in alcuni di questi edifici. È qui che sono stati fatti alcuni tra i più importanti ritrovamenti epigrafici degli scavi recenti, come un testo bilingue ittita-hurrita che ha contribuito a migliorare notevolmente la conoscenza di questa seconda lingua.
I templi sono tutti identificati da un numero; il numero 1 è riservato al Grande Tempio. I più importanti templi della Città Alta si trovano nella parte sud-est, nei pressi delle mura della città, tra la Porta delle Sfingi e la Porta del Re: sono, da ovest verso est, i templi 2, 3 e 5. Quest'ultimo è il più grande (3 000 m²) nella Città Alta, è dotato di due celle come il tempio 1, e dispone di importanti annessi. Qui è stato ritrovato un bassorilievo di circa un metro di altezza raffigurante un re di nome Tudhaliya (come indicato da un'iscrizione in geroglifici) nelle sembianze di un dio-guerriero, quindi probabilmente un re divinizzato dopo la sua morte. Il tempio 5 si trova proprio vicino alla Porta del Re, probabilmente un percorso processionale collegava i due luoghi durante certe feste religiose. Al lato opposto della Città Alta, un altro tempio (numero 30) è costruito a uguale distanza dalla Porta dei Leoni, ed era probabilmente legato a questa durante altre cerimonie religiose; tuttavia, questo edificio sembra aver perso la sua funzione sacra prima della fine di Ḫattuša e probabilmente era stato trasformato in abitazioni o laboratori. Lo studio dei resti di pitture murarie rinvenuti nel tempio numero 8 porterà nuove informazioni sull'arte ittita e sulla eventuale presenza di artisti micenei operanti in Ḫattuša. La Città Alta probabilmente comprendeva altri templi o luoghi di culto a cielo aperto: gli Ittiti infatti adoravano alcune aree boschive, delle pietre divinizzate (betili), così come alcuni promontori naturali e montagne. Anche alcuni altri edifici in questa parte della città probabilmente erano luoghi di culto, in particolare i tre già citati promontori rocciosi situati nell'allineamento tra la Porta del Leone e Buyukkale: rispettivamente Yenicekale, Sarıkale e Nişantepe. Gli Ittiti avevano costruito degli edifici che si affacciavano sul resto della città, la cui funzione rimane enigmatica: religiosa, militare, o amministrativa.
Nelle rovine di Nişantepe, sono stati ritrovati i resti di una porta sorvegliata da due sfingi. Qui è stata anche identificata una iscrizione rupestre di 11 linee di geroglifici ittiti molto mal conservata, scritta a nome di Šuppiluliuma II durante gli ultimi anni della capitale. Nei pressi si trovano altri due edifici legati a questo imperatore scoperti di recente: la Camera 1 e la Camera 2. Si tratta di due camere con volte monumentali. Nella parte inferiore della seconda si trova un bassorilievo raffigurante il dio del sole, e sulla parete di sinistra una rappresentazione del re Suppiluliuma II armato di arco e lancia. In questa camera si trova anche una iscrizione in geroglifici che descrive le buone azioni del sovrano e le sue imprese militari, tra cui la conquista del regno Alashiya (la moderna Cipro). Queste camere erano probabilmente legate al culto delle divinità ctonie. e servivano come punti di contatto tra il mondo dei vivi e dei morti, situato sottoterra. Le due vasche di raccolta dell'acqua, situate nelle vicinanze e citate sopra, possono aver avuto una funzione religiosa in relazione a tali edifici.
Situata 2 km a nord est di Ḫattuša, la roccia santuario a cielo aperto Yazilikaya fa giustamente parte dell'insieme degli edifici religiosi della capitale. In uso almeno dal XVI secolo a.C., fu ristrutturata con gli altri templi della città sotto i regni di Hattušili III e Tudhaliya IV, che vi costruì alcuni edifici, vi fece scolpire alcuni bassorilievi e vi introdusse il culto delle divinità hurrite come nella capitale. Si compone di due parti principali, organizzate secondo la disposizione del terreno della montagna dove si trova il sito, che è ricco di gallerie naturali: la Camera A e la Camera B. I bassorilievi della Camera A rappresentano una processione delle principali divinità del regno, guidata dal dio della tempesta/Teshub e dalla dea Sole/Hebat. Nella Camera B, piccoli bassorilievi rappresentano divinità ctonie (i "Dodici Dei" e il "Dio-spada"), un altro bassorilievo rappresenta l'imperatore Tudhaliya IV con il dio Sharruma. Le funzioni di questo santuario sono fonte di discussione: la Camera B è apparentemente legata a un culto funerario, forse di uno dei re ittiti (Tudhaliya IV). È chiaro in ogni caso che questo tempio era legato al santuario della capitale e doveva essere a questo integrato nelle feste religiose che si svolgevano contemporaneamente in Ḫattuša. Ricorda i templi esterni alla città che servivano durante la celebrazione del nuovo anno in Mesopotamia, e potrebbe quindi anche essere legato alla festa del Capodanno ittita (purulli).
L'attività religiosa in Ḫattuša era molto intensa durante tutto l'anno. Ogni giorno, il personale dei numerosi templi della città offriva sacrifici agli dei, che si ritenevano vivere nei santuari; era perciò necessario che i magazzini fossero sempre pieni del necessario per le offerte (alimenti, bevande, ma anche abbigliamento, gioielli, ecc.) e dunque i macelli, le birrerie e le cucine del tempio erano sempre al lavoro, mentre i laboratori artigiani producevano e riparavano tutti gli oggetti necessari al culto divino. Questa grande attività impegnava un gran numero di persone che dovevano collaborare e coordinarsi fra loro e che quindi dovevano seguire regole ferree, come dimostrano i regolamenti contenuti nelle istruzioni al personale del tempio: queste prescrivevano frequentemente la pena di morte per reati gravi commessi dal personale che aveva accesso all'interno dei templi, mentre per contro la pena capitale era rara nel comune diritto ittita.
I templi dovevano disporre di notevoli risorse per potere funzionare: possedevano infatti terreni, frutto di donazioni private o del re, da cui potevano ricavare prodotti o affitti, in mancanza di ciò erano le offerte dei fedeli e del re che consentivano il funzionamento del tempio.
In molti periodi dell'anno, il ritmo quotidiano del culto veniva interrotto dalle feste, che si svolgevano in giorni precisi regolati da un calendario religioso ancora poco compreso, rinnovato regolarmente. Le feste potevano avere cadenza mensile o annuale o oltre, e molte di queste feste prevedevano la partecipazione del re e della regina, così come di alti funzionari del regno e costituivano l'occasione per la corte di stupire, impressionare e intrattenere gli ambasciatori e dignitari stranieri presenti nella capitale ed erano importanti momenti di redistribuzione delle risorse alimentari accumulate nei magazzini della capitale. In queste occasioni i magazzini reali erano fortemente impegnati a non far mancare i rifornimenti per le offerte nel tempio. Alcune di queste feste attiravano un gran numero di pellegrini nella città, e si trattava dunque di periodi molto importanti dell'anno. La maggior parte delle grandi e lunghe feste religiose gestite dagli altri importanti centri religiosi del regno passavano per Ḫattuša e lì rimanevano alcuni giorni, durante i quali si svolgevano riti fastosi e anche giochi spesso accompagnati da danze e musica; questo era il caso della festa di purulli che segnava l'inizio del nuovo anno (al principio della primavera) e che cominciava nella capitale e della festa AN.TAH.ŠUM, anche questa in primavera, che passava dalla capitale più volte. La festa KI.LAM (probabilmente in autunno) era un'altra delle più importanti feste del regno, durava tre giorni e si svolgeva sia nella capitale sia nelle campagne. Come indicato dal suo nome sumero che significa porta (in ittita hilammar), questa si svolgeva come una lunga processione che passava per le porte dei principali templi della città partendo dalla porta del palazzo reale.
Una spada fu scoperta nel 1991, per puro caso, durante i lavori stradali a circa 750 metri a sud ovest dalla Porta dei leoni di Ḫattuša; era priva di altri reperti accompagnatori, cosa che fa pensare a una giacitura secondaria. È lunga 79 cm e si tratta di una spada di foggia micenea, cosa che ha fatto sorgere una serie di ipotesi sul coinvolgimento dei micenei nelle vicende del regno ittita e di quest'ultimo nella guerra di Troia.. Da quanto si può leggere dall'iscrizione incisa lungo uno dei tagli della lama in accadico cuneiforme, questa spada, assieme ad altre, faceva parte del bottino di guerra di un re Tudhaliya, offerto in voto al dio delle tempeste; il nome Tudhaliya è scritto con la DU come si usava durante l'Antico Regno e non la TU e questa è un'ulteriore conferma che si tratta del re Tudhaliya I/II. Il ritrovamento di questa spada presso Ḫattuša conferma il racconto di una campagna militare condotta da Tudhaliya contro il regno di Arzawa presente negli annali di questo re, mentre, secondo dati più recenti, poco può dire sulla possibilità di uno scontro militare miceneo - ittita, visto che già in quell'epoca spade di foggia micenea venivano prodotte anche a Canaan da fabbri locali.
Nel 2003, durante la campagna di scavi condotta dal professor Seeher per conto dell'Istituto Archeologico Tedesco, fu trovato un oggetto particolare a cui in un primo tempo venne data poca importanza e che poi si è rivelato essere una parte di una vasca da bagno. La vasca è di argilla cotta rosso chiaro e si trovava in un'abitazione della città bassa di Ḫattuša, poco sotto il muro che la divideva dalla città alta. La parte ritrovata ha un dimensione di 80 x 49 cm ed è dotata di un sedile interno di 29 x 14 cm e alto 21 cm; proprio l'esistenza di questo sedile sembra escludere che si tratti di una vasca per immersioni rituali ma di un vero accessorio per il bagno. Se queste ipotesi venissero confermate si tratterebbe di un manufatto unico nel suo genere e molto antecedente alle vasche da bagno che successivamente si ritroveranno a Cipro.
Nel 1986 sotto a un pavimento nei pressi della porta delle sfingi fu ritrovata una tavoletta di bronzo intatta, con incise 350 linee di testo in cuneiforme ittita, registrazione di un trattato fra il re Tudhaliya IV e suo cugino Kurunta, reggente del regno vassallo ittita di Tarhuntassa nel sud anatolico. Oltre al contenuto del trattato, si tratta di un reperto importante perché fornisce informazioni sull'organizzazione dell'impero ittita negli ultimi secoli della sua esistenza e perché è la prima tavoletta ittita in bronzo mai ritrovata. Il reperto è ora conservato presso il Museo delle Civiltà Anatoliche (in turco: Anadolu Medeniyetleri Müzesi) ad Ankara.
(FR) A. Benoit, Art et archéologie : les civilisations du Proche-Orient ancien, Paris, 2003.
 Kurt Bittel, Ittiti: l'antica civiltà dell'Anatolia, Milano, Corriere della sera-Rizzoli libri illustrati, 2005.
 Birgit Brandau e Hartmut Schickert, Gli Ittiti: il misterioso popolo dai mille dèi, Milano, Newton Compton, 2007.
(EN) Trevor Bryce, The Kingdom of the Hittites, Oxford, Oxford University Press, 2005, ISBN 978-0-19-927908-1.
(TR) Muazzez Çiğ e Hatice Kizilyay, Istanbul Arkeoloji Müzelerinde Bulunan Boǧazköy Tabletleri : III., Istanbul, Istanbul, 1954  [1954].
 Eric H. Cline, 1177 a.C. (Il collasso della civiltà), Torino, Bollati Boringhieri, 2014, ISBN 978-88-339-2579-0.
(EN) Billie Jean Collins, The Hittites and Their World, Society of Biblical Lit., 2007, ISBN 978-1-58983-672-3.
 Franca Pecchioli Daddi, Mestieri, professioni e dignità nell'Anatolia Ittita, Michigan, Edizioni dell'Ateneo, 1982.
 Paola D'Amore, Atlante di archeologia, Torino, Utet, 1998, ISBN 88-02-05021-X.
 Stefano De Martino, Annali e Res gestae antico ittiti, Michigan, Italian University Press, 2003.
 Stefano De Martino, Purità dei sacerdoti e dei luoghi di culto nell'Anatolia ittita, in Orientalia, vol. 73, Gregorian Biblical BookShop, 2004,  pp. 348-367.
(EN) J. G. Dercksen, When we met in Hattuš, Veenhof Anniversary Volume, Leyde, W. H. van Soldt, 2001.
(DE) W. Dörfler, Untersuchungen zur Kulturgeschichte und Agrarökonomie im Einzugsbereich hethitischer Städte, in Mitteilungen der Deutschen Orient-Gesellschaft zu Berlin, nº 132, 2000,  pp. 367-381.
 Massimo Forlanini, Deportati e mercenari dall'Anatolia occidentale all'alto Eufrate sotto l'impero hittita, in Orientalia, 79 (II), Roma, Pontificium Institutum Biblicum, 2010,  pp. 152-163.
(EN) O. Hansen, A Mycean Sword from Bogazkoy-Ḫattuša found in 1961, in AnnualBSA, nº 89, 1994,  pp. 213-215.
(EN) O. Hansen, KUB XXIII.13: a possible contemporary bronze age source for the sack of Troy/Hisarlik, in AnnualBSA, nº 92, 1997,  pp. 165-167.
(DE) Bedřich Hrozný, Die Sprache der Hethiter, ihr Bau und ihre Zugehörigkeit zum indogermanischen Sprachstamm, Lipsia, J.C. Hinrichs, 2002  [1917], ISBN 3-86005-319-1.
(DE) Bedřich Hrozný e Forrer Emilio O., Keilschrifttexte aus Boghazköi. (PDF), Lipsia, J.C. Hinrichs'sche Buchhandlung, 1921  [1921].
(DE) Horst Klengel, Keilschrifturkunden aus Boghazköi. Heft XL (Heft 40) Hethitische Texte verschiedenen Inhalts., Berlino, Akademie, 1968  [1968].
(EN) F.DeVries LaMoine, Cities of the Biblical World: An Introduction to the Archaeology, Geography, and History of Biblical Sites, Missouri, Wipf and Stock Publishers, 2006, ISBN 978-1-55635-120-4.
(FR) Laroche Emmanuel, Catalogue des textes hittites, in Études et commentaires, nº 75, Parigi, 1971  [1956].
(FR) Laroche Emmanuel, Catalogue des Textes Hittites, premier supplément, in Revue hittite et asianique, XXX, 1972,  pp. 94–133.
 Massimiliano Marazzi, Sopraintendenza archivistica per la Campania, Il cosiddetto “regime delle offerte cultuali”: mondo hittita e miceneo a confronto (PDF), Fiscality in mycenaean and near eastern archives, Napoli, De Boccard, 2004. URL consultato il 4 marzo 2015.
(FR) C. Michel, Correspondance des marchands de Kaniš, au début du IIe millénaire avant J.-C., Paris, 2001.
 Clélia Mora e Mauro Giorgieri, Le lettere tra i re ittiti e i re assiri ritrovate a Ḫattuša, S.A.R.G.O.N., 2004.
(EN) N. K. Sandars, The First Aegean Swords and their Ancestry, in American Journal of Archaeology, nº 65, 1961,  pp. 17-29.
(EN) N. K. Sandars, Later Aegean Bronze Swords, in American Journal of Archaeology, nº 67, 1963,  pp. 117-153.
(EN) Andreas Schachner, Hattusha the_Hittite Capital, in UNESCO World Heritage in Turkey, Ankara, 2013,  pp. 109-127.
(DE) J. Seeher, Die Lehmziegel-Stadtmauer von Ḫattuša. Bericht über eine Rekonstruktion (anche in lingua turca e inglese, ndr), Istanbul, 2007.
(EN) Sariel Shalev, Swords and Daggers in Late Bronze Age Canaan, Franz Steiner Verlag, 2004, ISBN 978-3-515-08198-6.
(EN) Itamar Singer, New evidence on the end of the Hittite Empire, in Eliezer D. Oren (a cura di), The Sea Peoples and Their World: A Reassessment, Pennsylvania, University of Pennsylvania Press, 2000,  pp. 21-34, ISBN 0-924171-80-4.
(EN) Itamar Singer, The calm before the storm : selected writings of itamar Singer on the late Bronze Age in Anatolia and the Levant, Atlanta, Billie Jean Collins, 2011, ISBN 978-1-58983-558-0.
(EN) Itamar Singer, Who were the KAŠKA?, in PHASIS Greek and Roman Studies, 10 (II), Tbilisi, 2007,  pp. 166-181 (archiviato dall'url originale il 1º gennaio 2018).
 Francisco Villar, Gli indoeuropei e le origini dell'Europa: lingua e storia, Bologna, Il Mulino, 2008, ISBN 88-15-12706-2.
