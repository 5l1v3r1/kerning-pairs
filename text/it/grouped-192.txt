
La storia di Marino nel Medioevo inizia con l'esistenza del castello, che fu dominato a turno dai Conti di Tuscolo, dai Frangipane, dagli Orsini, dai Caetani, dalla Camera Apostolica e infine dai Colonna. Per tutto il periodo medioevale, il castello ebbe un'importanza strategica sempre crescente, grazie alla sua posizione sulla via postale per Napoli ed alla sua natura di avamposto sull'Agro Romano: così Marino in questo periodo storico fu teatro di numerosi assedi (1267, 1347, 1379, 1385, 1405, 1408, 1413, 1482), distruzioni (1501) e della battaglia di Marino (1379). Nel territorio gli unici insediamenti furono castelli e fortificazioni per il controllo del territorio, come Castel de' Paolis, Castelluccia, Palaverta, Torre Messer Paoli, Tor Leonardo: di contro scomparvero quasi senza lasciar traccia antichi insediamenti come Bovillae e Castrimoenium.
Il castello di Marino conobbe un certo sviluppo demografico ed economico: riscontrabile sia dall'andamento della crescita della cerchia muraria sia dalle tasse sul sale. Dal punto di vista artistico, nel Duecento la feudataria Giacoma de Settesoli finanziò la ricostruzione della chiesa di Santa Lucia, tra i rari esempi di architettura gotica sui Colli Albani: nello stesso periodo l'influenza francescana determinò la nascita della confraternita del Gonfalone di Marino, prima al mondo con questa denominazione. Nel periodo medioevale iniziò anche la venerazione del santuario di Santa Maria dell'Acquasanta.
La caduta dell'Impero romano d'Occidente (476) trovò l'antico municipium latino di Bovillae, un tempo frequentata località di attraversamento lungo la via Appia Antica situata in prossimità delle attuali frazioni di Due Santi e Frattocchie, già in avanzato stato di decadenza: se già Marco Tullio Cicerone ebbe a dire che nel I secolo a.C. difficilmente si riusciva a trovare qualcuno che rappresentasse Bovillae alle riunioni della Lega Latina, l'assenza di menzioni classiche del luogo posteriori al I secolo lascia supporre una decadenza abbastanza precoce della città. Inoltre l'abbandono della via Appia a causa dell'impaludamento costante nell'area dell'Agro Pontino, fenomeno contro il quale intervenne per l'ultima volta Teodorico il Grande nel VI secolo, segnò il pressoché totale abbandono della zona: nel 1024 una grotta o cripta di "Buella" era probabilmente l'unico ricordo dell'antica città latina ancora esistente.Ormai è pacificamente accertato che l'evangelizzazione dell'area albana e tuscolana è stata molto antica ed è stata probabilmente condotta personalmente da san Pietro apostolo e san Paolo di Tarso. Se il passaggio nel territorio marinese dell'"apostolo delle genti" è attestato dagli Atti degli Apostoli, che descrivono l'itinerario del viaggio della prigionia paolino lungo la via Appia, per quanto riguarda la presenza del "principe degli apostoli" la tradizione afferma che nella vicina Ariccia si svolse l'episodio narrato dagli Atti degli Apostoli dello scontro tra san Pietro e Simon Mago. Del resto, diversi toponimi medioevali nella zona facevano riferimento ai due apostoli: dalle "sella Petri" e "prata Pauli" menzionate nel VII secolo come dipendenze della "basilica Sancti Petri" situata presso l'attuale Grottaferrata al XII miglio della via Latina ad una "massa Pauli ex corpore patrimonii Appiae" menzionata nell'VIII secolo lungo la via Castrimeniense, fino ad un "mons Paulelli" citato nel X secolo nel luogo dell'attuale Castel de' Paolis.Una catacomba venne rinvenuta nel 1712 presso la frazione di Due Santi lungo la via Appia in prossimità del tratto iniziale dell'attuale strada statale 140 del Lago Albano, tuttavia venne immediatamente interrata e ad oggi se ne è persa l'esatta ubicazione: è noto che vi fu rinvenuta un'epigrafe che faceva riferimento ad alcuni restauri intrapresi da un certo Crisogono, probabilmente il cardinale vescovo della diocesi suburbicaria di Albano all'inizio del VI secolo. Altre memorie paleocristiane nel territorio marinese furono rinvenute nel 1787 presso Frattocchie, durante i lavori di allargamento e bonifica della via Appia Nuova: si trovarono resti di un oratorio cristiano, subito dispersi dal cantiere. Nello stesso sito nel 1869 furono rinvenuti altri resti dello stesso oratorio, riconducibili ai frammenti di un ciborio, ed anch'essi sono attualmente dati per dispersi. Alla fine degli anni novanta è stata rinvenuta al centro di Marino, sotto l'ex-chiesa di Santa Lucia, una cisterna romana riutilizzata in età cristiana come luogo di culto, come lasciano intendere i probabili gradini di un altare ed alcuni affreschi medioevali non databili.La prima citazione di Marino potrebbe essere contenuta nel Liber Pontificalis: infatti una "possessio Marinas" del valore di 50 solidi risulta tra i numerosi beni nel territorio della diocesi albanense donati dall'imperatore Costantino I (306-337) alla basilica cattedrale di San Giovanni Battista in Albano Laziale sotto il pontificato di papa Silvestro I (314-335).Comunque a partire dall'VIII secolo la Chiesa cattolica decise di prendere in mano il governo temporale del Lazio e, al fine di garantire l'approvvigionamento agricolo ed il controllo del territorio, istituì diversi patrimonia e domuscultae formati da massae e fundi: una massa era un "podere o insieme (più o meno unitariamente organizzato) di poderi appartenenti ad un signore feudale, ad un monastero, ad una chiesa o ad altra istituzione ecclesiastica o comunque ad un magnate" o al limite "una tenuta con al più qualche casupola di contadini". Nel territorio marinese si trovavano alcuni fondi distaccati appartenenti al patrimonium Appiae ed alle massae Marulis, il cui centro era situato probabilmente a Grottaferrata presso il XII miglio della via Latina, e Sulpiciana, che si estendeva lungo la via Nettunense da Frattocchie a Castel Savello presso Albano e che fu fondata da papa Adriano I.
Nell'agosto 846 l'Agro Romano fu devastato da un'incursione dei Saraceni, che arrivarono al punto di saccheggiare la basilica di San Pietro in Vaticano e la basilica di San Paolo fuori le mura, prima di ripiegare lungo la via Appia "tra indescrivibili guasti": la distruzione di Albano ed Ariccia probabilmente spinse la popolazione a riparare in luoghi elevati più facilmente difendibili, come il sito dell'attuale centro storico di Marino. I papi reagirono alle incursioni saracene fortificando alcuni punti strategici della città e della campagna (la "città leonina" attorno al colle Vaticano, "Giovannipoli" attorno alla basilica di San Paolo fuori le mura e "Gregoriopoli" a Ostia Antica), anche perché i maomettani tornarono all'assalto nell'876 e si fortificarono presso Minturno sul fiume Garigliano saccheggiando la Ciociaria e la Campania ed installandosi in località appenniniche come Ciciliano e Saracinesco finché non furono sloggiati da un'armata confederata cristiana nel 916.Lo studioso Gaetano Moroni ipotizza origini marinesi per la famiglia baronale romana dei Crescenzi, che esercitò un potere incontrastato e tirannico su Roma e sul papato tra il 965 ed il 1012, in un triste periodo segnato dalla pornocrazia e dal malcostume denominato non a caso "saeculum obscurum". Benché Ferdinand Gregorovius ammetta di non conoscere l'origine di questa famiglia, il Moroni ricollega alla stessa un'epigrafe in lingua greca rinvenuta in località Monte Crescenzo riferita ad un certo Lucio Postumio Crescenzio, che avrebbe caso mai lasciato ancora oggi il proprio nome alla località.Una bolla pontificia emanata da papa Agapito II nel 955 testimonia come la frazione di Castelluccia sulla via Nettunense fosse un possedimento agricolo dei monaci benedettini dell'abbazia di San Silvestro in Capite a Roma con il nome di "casalis Zizzinni", probabilmente derivante da un tale Sisinno fondatore del casale stesso. Tale stato di cose è confermato da un'altra bolla redatta da papa Giovanni XII del 962.Nell'XI secolo Marino entrò nell'orbita della famiglia baronale romana dei Conti di Tuscolo, potente casata originaria che aveva la propria roccaforte presso la vicina Tusculum e che esercitò il proprio strapotere su Roma tra il 999 ed il 1179 attraverso il "papato di famiglia". L'egemonia tuscolana iniziò ad estendersi sui Colli Albani alla fine del X secolo, dato che nel 981 uno Stefano dei Conti di Tuscolo risulta già esercitare la propria signorìa su Ariccia e Velletri: a Marino i tuscolani eressero probabilmente una prima rudimentale fortificazione, collocata nel sito dell'attuale Palazzo Colonna.Papa Benedetto IX in una bolla del 1033 ratificò il possesso di numerosi fondi donati da suo padre Alberico dei Conti di Tuscolo contestualmente alla fondazione dell'abbazia di Santa Maria di Grottaferrata nel 1004: tra questi fondi viene menzionato per la prima volta Castel de' Paolis.
Nel Chronicon Sublacense, la cronaca anonima del monastero benedettino del Sacro Speco di Subiaco, Marino viene citato nel 1090, e per la prima volta nella sua storia viene chiamato castello (castrum): nel passo si parla di un matrimonio tra le due figlie di Agapito dei Conti di Tuscolo e due esponenti della nuova nobiltà romana di estrazione borghese, Oddone Frangipane ed Annibaldo Annibaldi. Come dote, una figlia portò ai Frangipane i feudi di Marino, Rocca di Papa e Monte Compatri, l'altra invece diede agli Annibaldi i feudi di Rocca Priora, Monte Porzio Catone e Molara. A tutti gli effetti comunque questa informazione potrebbe essere falsa ed il passo del Chronicon interpolato successivamente, almeno secondo l'illustre opinione dello storico Giuseppe Tomassetti, allo scopo di dare una validità legale ad un'occupazione indebita dei predetti feudi eseguita manu militari dai Frangipane e dagli Annibaldi sopo la decadenza dei Conti di Tuscolo e la distruzione della loro roccaforte (1191).La prima citazione inattaccabilmente originale di Marino è contenuta in un atto notarile siglato a Roma il 16 maggio 1114 riguardante la vendita di un'abitazione al rione Trastevere di proprietà di un certo "Tedemarius abitatori territorii Campaniae in castro qui vocatur Marino". Nel 1122 papa Callisto II ordinò di captare a Roma in un canale a cielo aperto le acque provenienti da Squarciarelli attraverso la marana dell'Acqua Mariana, che confluisce con la marana delle Pietrare poco dopo la località Sassone: dopo gli interventi idraulici di età romana e prima degli interventi cinquecenteschi promossi da papa Paolo V questo fu l'unico intervento di adduzione delle acque a Roma in età medioevale.Tornando ai Frangipane, essi fanno la loro prima comparsa nelle turbinose vicende romane nel 1014, e derivano il loro nome da una leggenda che narra come un loro antenato abbia nutrito il popolo romano affamato durante un'alluvione del Tevere: da qui il cognome frangere panem, "spezzare il pane". Tra gli esponenti più importanti del ramo della famiglia che governò Marino, denominato "del Settizonio" dalla loro residenza romana presso il Circo Massimo, c'è senz'altro Giacoma de Settesoli, sorella del cardinale Stefano de' Normanni e giovane vedova di Graziano Frangipane, che conobbe e protesse san Francesco d'Assisi a partire dal suo primo viaggio a Roma nel 1210: a lei sono da attribuire la redazione dei primi "statuti" del feudo di Marino, promulgati coingiuntamente al figlio Giovanni il 31 maggio 1237, e probabilmente anche il rifacimento dell'ex-chiesa di Santa Lucia in architettura gotica.Alla morte di Giacoma de Settesoli avvenuta nel 1239 le successe il figlio Giovanni, ed in seguito alla morte di lui nel 1253, a causa della morte precoce e senza eredi dei suoi due figli Pietro e Filippa, si estinse il ramo della famiglia Frangipane del Settizonio. Per testamento si procedette alla spartizione di tutti i loro beni tra l'abbazia di San Saba a Roma e l'abbazia di Santa Maria di Grottaferrata: una quota spettò anche ai poveri di Marino. Tuttavia la vedova di Giovanni Frangipane, Saracena, nel frattempo sposatasi in seconde nozze con Giovanni dei Conti di Poli, accampò pretese sull'eredità del marito defunto, ed usurpò Marino. Papa Innocenzo IV nel 1254 invitò gli usurpatori a restituire il feudo agli esecutori testamentari di Giovanni Frangipane, e perciò Giovanni dei Conti di Poli lasciò Marino in articulo mortis ad un tale Paolo vescovo Tripolitano. Questi non riuscì mai a prendere possesso del castello, che fu usurpato dal figlio di Giovanni, Niccolò de Conti di Poli, che ne mantenne il possesso fino all'11 ottobre 1261, dopo che la matrigna Saracena aveva firmato sotto pena di scomunica un accordo il 12 giugno con gli esecutori testamentari del primo marito in cui si impegnava a rinunciare ad ogni pretesa sull'eredità Frangipane.L'accordo di rinuncia venne rinnovato da Saracena nel 1266, quando l'esecutore testamentario di parte dell'abbazia di Santa Maria di Grottaferrata, il cardinale Giovanni Orsini, vendette Marino "et turrim cum ipsius tenimento suo" al nipote cardinale Matteo Rubeo Orsini per 13.000 provisini.
Perfezionato l'acquisto del feudo, il 16 dicembre 1266 il cardinale Matteo Rubeo Orsini vendette metà del feudo marinese agli zii Giordano, Rainaldo e Matteo Orsini. Il 13 gennaio 1263 le abbazie di San Saba e di Santa Maria di Grottaferrata ratificarono la vendita, e si procedette alla spartizione dei 13.000 provisini versati dagli Orsini per l'acquisto di Marino tra i due monasteri ed i poveri di Marino, nella misura di 10.080 provisini equamente ripartiti tra i monasteri e 2920 provisini ai poveri. Nel novembre 1267, in concomitanza con la discesa di Corradino di Svevia in Italia, il senator Arrigo di Castiglia, agguerrito ghibellino, diede ordine di catturare tutti i nobili romani vicini ai guelfi: caddero in sua mano tra gli altri Napoleone, Rainaldo e Matteo Orsini, Pandolfo e Giovanni Savelli, Riccardo Annibaldi e Pietro Colonna. Grazie ai buoni uffici di papa Clemente IV i prigionieri furono in seguito liberati, e gli Orsini si barricarono "non sine promptitudine" nel castello di Marino aspettando e respingendo vittoriosamente l'assalto del "senatore".Il santuario di Santa Maria dell'Acquasanta venne visitato nell'estate 1260 o comunque agli inizi degli anni settanta del Duecento da san Bonaventura da Bagnoregio, cardinale vescovo della diocesi suburbicaria di Albano dal 1270 al 1274, che secondo la tradizione assorto in preghiera presso l'immagine mariana ebbe l'ispirazione per fondare la confraternita del Gonfalone di Marino, la prima confraternita al mondo ad avere questo nome, tanto da essere per lungo tempo in lotta con l'omonima confraternita romana per stabilire la primazia dell'una sull'altra. La venerazione della Madonna dell'Acquasanta è nata probabilmente attorno al VI secolo, e fino al Cinquecento non esisteva un edificio sacro attorno all'immagine ma solo un'edicola stradale.Nel 1286 gli Orsini praticarono una delicata redistribuzione delle quote di proprietà del feudo tra il cardinale Matteo Rubeo, gli eredi di Napoleone, Rainaldo e Matteo, la madre di questi Ocilenda ed i figli minori della stessa Orso e Giovanni. Un tale Paolo di Matteo nello stesso anno vendette il castello di Castelluccia agli Orsini: attorno allo stesso periodo veniva edificato poco distante, presso l'attuale frazione di Fontana Sala, il castello di Palaverta, a sorveglianza della via Nettunense; inoltre nel centro di Marino veniva edificata, nell'area dell'attuale palazzo Colonna, una nuova postazione fortificata chiamata rocca Orsini.Durante il conflitto tra papa Bonifacio VIII e Filippo IV di Francia "il Bello", che si risolse con l'episodio dello schiaffo di Anagni (7 settembre 1303), il cardinale Napoleone Orsini feudatario di Marino si schierò con i francesi, ed ospitò a Marino alcuni congiurati contro il papa tra cui Sciarra Colonna e Rainaldo da Supino, prima che questi raggiungessero il contingente francese guidato da Guglielmo di Nogaret che si andava radunando in un altro feudo degli Orsini sui monti Lepini, Sgurgola, per dare l'assalto al rifugio papale, Anagni, feudo della potente famiglia Caetani.
Orso Orsini, figlio del summenzionato Matteo Orsini, nel 1312 vendette al cugino cardinale Napoleone Orsini le sue proprietà nel feudo di Marino; nel 1332 fu il cardinale a stipulare con la zia Ocilenda Orsini una permuta del casale di Tor di Mezzavia. Il medesimo cardinale Orsini, che risiedeva ormai ad Avignone in seguito al trasferimento oltralpe della Curia romana voluto nel 1309 da papa Clemente V (iniziava il periodo della "cattività avignonese"), emanò il 20 maggio 1334 un editto sul governo del feudo di Marino ad istruzione del castellano Matteuccio di Poggio. In base alle disposizione dell'editto, il cardinale esigeva la vendita di grano e vino al miglior prezzo possibile, vietava l'ospitalità a sue spese senza che lui ne fosse informato, deprecava il cattivo comportamento del precedente vicario e l'aggressione fatta da alcuni suoi vassalli marinesi ad alcune donne della vicina Rocca di Papa che attingevano acqua al Caput Aquae Ferentinum.Nel 1347 il "tribuno del popolo" Cola di Rienzo, nella sua improba lotta contro le famiglie baronali romane, fece arrestare con l'inganno nel palazzo Senatorio in Campidoglio i principali esponenti delle medesime famiglie, e tra gli altri Stefano e Pietro Colonna, Orso Orsini ed il feudatario di Marino Rainaldo Orsini. Il fratello di quest'ultimo Giordano si salvò invece riparando in tempo nel castello di Marino: grazie ai buoni uffici di prelati e nobili romani Cola alla fine decise di rilasciare tutti i prigionieri, i quali adontati dalla prigionia tornarono nelle loro roccaforti nell'Agro Romano e si prepararono alla resistenza armata contro il tribuno. Nel mese di novembre dello stesso anno Cola di Rienzo si diresse verso Marino per dare una lezione a tutti i baroni colpendo gli Orsini: tuttavia non riuscì ad espugnare il castello, e si sfogò devastando le campagne marinesi (in tempo di vendemmia) e distruggendo il castello di Castelluccia. Fatto questo, la Cronica dell'Anonimo romano riferisce che il tribuno fece catturare due cani randagi e li fece affogare in un fosso che scorreva nei pressi, dicendo che uno era Giordano e l'altro Rainaldo Orsini. Una grande vittoria sui baroni Cola la conseguì il 20 novembre 1347 nella battaglia di Porta San Lorenzo: 80 nobili romani caddero, ma il tribuno sprovvedutamente non sfruttò il momento per dare l'assalto finale ai Colonna ed agli Orsini che si erano rifugiati a Marino e Palestrina.Il consumo di sale del castello nel 1347 ammontava a trenta rubbia, che ammonterebbero a circa 60 quintali: calcolando un consumo medio giornaliero pro capite di sale ad 8 grammi, la popolazione marinese si aggirava sui 750 individui. Nel 1372 Rainaldo Orsini lasciò in eredità tutti i suoi beni al fratello Giordano, che così unificò nuovamente l'intera proprietà di Marino con le sue attinenze e dipendenze nelle sue mani.Papa Gregorio XI nel gennaio 1377 avviò il rientro da Avignone a Roma della Curia romana, salvo morire nel mese di marzo dell'anno successivo. Il 18 aprile 1378, dopo meno di un mese di tesissimo conclave, venne eletto papa Urbano VI: il popolo romano, che voleva un papa italiano, fu soddisfatto, ma non così i cardinali francesi, che il 20 settembre 1378 a Fondi elessero l'antipapa Clemente VII. Così iniziò lo Scisma d'Occidente (1378-1417). Tra i due contendenti al soglio pontificio si arrivò alla lotta armata: lo scontro decisivo fu la battaglia di Marino del 30 aprile 1379, combattuta nella vallata sottostante il castello ad est dal significativo nome di Valle dei Morti. Il feudatario di Marino Giordano Orsini si era schierato con l'antipapa, ed ospitava nel castello i mercenari francesi al soldo di Clemente VII guidati dal conte di Montoje: dall'altra parte, a Castel de' Paolis erano accampati i soldati italiani al soldi di Urbano VI guidati dal capitano di ventura Alberico da Barbiano e dal figlio di Giordano Orsini, Giacomo, schierato con il papa contro suo padre. La vittoria arrise agli italiani: Clemente VII dovette abbandonare il Lazio e riparare ad Avignone. La tragica lotta familiare tra padre e figlio si concluse invece con l'espugnazione di Marino da parte di Giacomo Orsini il 2 giugno 1379, con la fuga di Giordano a Torre Astura presso il nipote Onorato Caetani.
L'esule Giordano Orsini prese i suoi provvedimenti contro il figlio ostile: con due atti del 1383 lo disconobbe, sostenendo che fosse "filius cuiusdam Siculi", "figlio di qualche siciliano", e nel testamento del 1384 nominò suo erede universale il fedele nipote Onorato Caetani. Tuttavia, questi non poté prendere possesso dei feudi lasciatigli dallo zio che dopo il 14 giugno 1385, quando occupò Marino obbligando "Iacobum dundum occupatoris Castri Marini" (ovvero Giacomo Orsini, si noti che non è chiamato per cognome) a cedere i feudi da lui occupati. Marino entrò così nell'orbita dei Caetani, potente famiglia che controllava gran parte dell'Agro Pontino; ma già nel 1399 papa Bonifacio IX ordinò una crociata contro i Caetani, poiché aveva scoperto che Onorato era tra alcuni congiurati contro di lui: fu così che il 2 maggio di quell'anno Marino venne acquisita dalla Camera Apostolica assieme agli altri beni della famiglia.Il 18 ed il 19 maggio dello stesso anno Bonifacio IX investì Oddone Arcioni e Giovanni Ceccarelli di case e vigne nel territorio marinese: quest'ultimo fu nominato governatore del castello il 22 maggio, mentre il 5 settembre il nobile napoletano Pietro Passerelli ebbe il titolo di capitano e castellano di Marino. Il 15 novembre 1399 infine il papa unì alla castellanìa di Marino il castello di Genzano di Roma con l'allora sua dipendenza di Ariccia, feudo dei monaci cisterciensi dell'abbazia delle Tre Fontane a Roma, finora accorpato alla castellanìa di Lariano. Il feudo genzanese era stata fino ad allora usurpato e retto tirannicamente da Nicola Colonna, che però dovette fuggire essendo anch'egli colluso nella congiura contro Bonifacio IX.
Nell'ottobre 1404 il castellano di Marino Pietro Passarelli e suo fratello Marino, che si spacciava per sacerdote pur non essendolo, si ribellarono al dominio diretto della Chiesa cattolica approfittando della morte del papa: tuttavia già nel febbraio 1405 il castello era tornato sotto il controllo pontificio, ed i due fratelli ribelli erano stati incarcerati. Papa Innocenzo VII nominò castellano di Marino il castellano di Ardea Giacomo Tedallini, figlio del diarista Branca.A questo punto Giacomo Orsini, il figlio disconosciuto di Giordano Orsini, occupò il castello il 13 marzo 1405, dopo un assedio alla rocca durato tre giorni. Innocenzo VII incaricò il vescovo di Montefeltro Benedetto di Salnucio di riconquistare il feudo, nominalmente ancora proprietà della Camera Apostolica, ma pare che questi non ci riuscì o si curò poco dell'impresa se Giacomo Orsini continuò ad occupare Marino indisturbato per alcuni anni.Nel 1408 Ladislao I di Napoli invase lo Stato Pontificio ed il 23 giugno, recatosi in visita a Marino, la concesse a Giordano e Niccolò Colonna, suoi alleati nella guerra contro l'antipapa Alessandro V, che all'epoca occupava Roma dopo averne scacciato papa Gregorio XII.Dopo la ritirata dell'esercito napoletano, nel 1409 il castello tornò al diretto dominio della Camera Apostolica, e ne venne nominato castellano Niccolò da Fabriano. Tuttavia, un nuovo conflitto scoppiò tra Ladislao I di Napoli ed il neo-eletto antipapa Giovanni XXIII, tanto che nell'estate 1413 i napoletani invasero nuovamente lo Stato Pontificio: tra il 22 luglio ed il 12 agosto Giacomo Orsini assediò un'ennesima volta Marino, stavolta in nome del Regno di Napoli, e riuscì ad entrarvi vincitore salvo riuscirne nell'agosto 1414, dopo la morte di Ladislao e la definitiva ritirata dei napoletani.Lo Scisma d'Occidente si chiuse con il Concilio di Costanza, che elesse l'11 novembre 1417 papa Martino V, esponente della famiglia Colonna: questa scelta fu dettata dalla possibilità per un Colonna di controllare al meglio il tormentato clima romano, dominato dalle tensioni tra le famiglie baronali per il controllo del papato. E di conseguenza subito i Colonna si diedero da fare per estendere il proprio potere anche sui Colli Albani: nel 1422 acquistarono Frascati, nel 1423 Genzano di Roma e Nemi, nel 1425 Rocca di Papa e nel 1427 Molara, nel 1428 ottennero la commenda dell'abbazia di Santa Maria di Grottaferrata. Giordano Colonna acquistò Marino da Cristoforo Caetani nel 1419, per la somma di 12.000 fiorini.
Martino V, dopo aver esentato Marino ed altri feudi di proprietà dei suoi parenti dal pagamento delle tasse sul sale e del focatico, il 18 marzo 1423 rinunciò ufficialmente ad ogni diritto della Chiesa cattolica sul feudo di Marino e sulle sue dipendenze ed attinenze. Il 16 giugno 1424 il papa si recò a Marino, al capezzale del fratello Giordano moribondo.Con la morte di Giordano, Martino V prese decisamente in mano il governo della famiglia ed il 1º febbraio 1427 emanò la bolla pontificia Etsi Prudens, con la quale spartiva una trentina di feudi laziali ed abruzzesi tra i nipoti Antonio, Prospero ed Odoardo Colonna e dichiarava un'altra dozzina di feudi pro indiviso (Capranica, Cave, Ciciliano, Genazzano, Olevano Romano, Palestrina, Pisoniano, Rocca di Cave, San Vito Romano e Serrone). Marino fu assegnata a Prospero Colonna, assieme ad Ardea, Frascati, Molara, Monte Compatri e Rocca di Papa.Alla morte di Martino V nel 1431, fu eletto papa Eugenio IV, che assunse un atteggiamento decisamente avverso ai Colonna, spinto dalle molte voci ostili a questi sollevate dagli ambienti della Curia romana: l'11 aprile 1431 furono arrestati alcuni familiari colonnesi, ed alla reazione violenta dei Colonna il 18 maggio l'"improba domus sive progenies de Columna" venne scomunicata ed i beni colonnesi avocati alla Camera Apostolica. Tuttavia Eugenio IV il 16 febbraio 1432 propose ad Antonio Colonna il versamento di 35.000 fiorini in cambio della pace, e quello accetto: ma non ci fu largo margine per una pace, perché il 9 ottobre 1433 il papa tornò a scomunicare i Colonna, rei di fortificare e guarnire Marino in segreto mentre gli promettevano di smilitarizzare quel feudo. Il 15 ottobre il papa inviò un esercito contro i feudi colonnesi, ma il 14 dicembre il Concilio di Basilea, in aperto contrasto con il papa, reintegrò i Colonna di tutti i loro beni e dichiarò decaduta la scomunica: nel maggio 1434 Eugenio IV fu costretto ad una rocambolesca fuga da Roma per Firenze, incalzato da una rivolta popolare sobillata dai Prefetti di Vico e dai Colonna.Nell'ottobre 1434 il comandante pontificio Orsino Orsini incalzò l'esercito ribelle guidato dal capitano di ventura Antonio da Pontedera fin sotto al Borghetto di Grottaferrata, a Marino e ad Albano Laziale, il primo e l'ultimo castelli ospitali per i ribelli perché appartenenti alla famiglia Savelli, alleata dei Colonna: il cardinale Giovanni Maria Vitelleschi, comandante in capo dell'esercito pontificio, riconquistò Roma il 25 ottobre, ed il 31 marzo 1436 arrivò al Borghetto di Grottaferrata che fu distrutto: Quindi, il cardinale passò presso Marino senza assaltarla e si gettò sui feudi dei Savelli lungo la direttrice Appia, Castel Gandolfo, Albano e Castel Savello, radendoli al suolo: passando per Rocca Priora poi ruppe gli indugi e colpì i Colonna direttamente nella valle del Sacco. La guerra terminò con la conquista di Palestrina il 18 agosto 1436 e la sua selvaggia distruzione ad opera dello stesso cardinale Vitelleschi.I Colonna fuggirono nel Regno di Napoli, ed i loro feudi furono incamerati dalla Camera Apostolica: non si hanno più notizie di Marino fino al 13 agosto 1446, quando viene firmata una concordia tra Antonio ed Odoardo Colonna che stabilisce come le rendite di Marino spettino ad Odoardo. Questa concordia sarà rinnovata nel 1462. Fu il neo-eletto papa Niccolò V a confermare ai Colonna i loro diritti e le loro proprietà nel Lazio il 26 giugno 1448, alla morte di Eugenio IV.
Nel 1453 insorse una controversia tra l'abbazia di Santa Maria di Grottaferrata ed Antonio, Prospero ed Odoardo Colonna sul confine tra i territori del monastero ed i feudi di Marino e Rocca di Papa: il 26 ottobre di quell'anno il papa nominò un commissario ad acta per risolvere la diatriba. Lo storico marinese Girolamo Torquati asserisce che la località di Castel de' Paolis, facente parte del territorio marinese ma fin dall'XI secolo proprietà dell'abbazia di Grottaferrata, fu definitivamente accorpata al territorio criptense in forza di una concordia dell'inizio del Seicento: da un punto di vista ecclesiastico, la località fin dal Duecento è scorporata dalla giurisdizione della diocesi suburbicaria di Albano alla quale spetterebbe e sottoposta alla giurisdizione dell'abbazia territoriale di Santa Maria di Grottaferrata, oggi della diocesi suburbicaria di Frascati.
Papa Pio II nel 1459 accondiscese alla supplica del cardinale Prospero Colonna di condonare il pagamento di 10 rubbia di sale al feudo di Marino: lo stesso papa nel corso di un giro turistico dei Colli Albani nel maggio 1462 salutò Marino da Monte Cavo definendolo "Marianum quod Marinum appellant, Columnensis familiae oppidum". L'anno successivo morì Odoardo Colonna: nel suo testamento rogato in Roma il 9 settembre 1463 lasciò un legato di 10 Scudi pontifici per la fondazione a Marino di un convento di monache clarisse che ospitasse la figlia Paola e le sue compagnie. Ciò nonostante, non si ha notizia di un convento di clarisse aperto a Marino.
Ferdinando I di Napoli soggiornò a Marino nel febbraio 1475, ospite del suo amico Fabrizio I Colonna, figlio del defunto Odoardo: in questa circostanza il sovrano concesse al feudo il privilegio di esenzione perpetua da ogni tassa, gabella e prestazione. L'amicizia di Fabrizio Colonna con il re di Napoli fu causa di molte sofferenze per i marinesi nella guerra che si stava preparando tra papa Sisto IV e lo stesso Ferdinando, come ebbe a notare lo storico Giuseppe Tomassetti. Il conflitto iniziò nel maggio 1482, quando l'esercito napoletano invase lo Stato Pontificio: il 5 giugno i napoletani occuparono il Borghetto di Grottaferrata e da quella postazione iniziarono a saccheggiare l'Agro Romano assieme alle truppe mobilitate dai Colonna e dai Savelli. Tredici soldati marinesi al soldo dei Colonna furono così catturati mentre guastavano l'Agro il 13 giugno e furono rinchiusi nelle prigioni pontificie di Tor di Nona, e successivamente riscattati per 110 ducati. Il duca di Calabria Alfonso d'Aragona, comandante in capo dell'esercito napoletano, decise di "scaricare" gli ingombranti alleati e con una repentina giravolta fece occupare i feudi dei Colonna: Marino cadde il 16 luglio. Tuttavia il comandante in capo pontificio Roberto Malatesta riuscì a sbaragliare i napoletani nella battaglia di Campomorto del 21 aprile 1482: rapidamente lo schieramento napoletano si sfaldò ed il 26 agosto Sisto IV poté celebrare la riconquista pontificia di Marino. Poco più tardi, l'11 settembre, il papa nominò governatore di Marino ed Albano Innocenzo della Rovere.Il 24 dicembre 1482 il papa concesse il perdono ai Colonna, ed il 3 gennaio 1483 restituì loro tutti i feudi tranne Marino: per la restituzione di questo feudo infatti Sisto IV pretendeva la cessione dei ducati abruzzesi di Albe e Celano più 14.000 ducati, cose che aveva promesso agli Orsini in cambio del loro appoggio nella guerra appena terminata. Proprio per questo i Colonna rifiutarono decisamente, e nel gennaio 1484 scoppiò una nuova feroce guerra che vedeva contrapposti gli Orsini appoggiati dal papa da una parte, ed i Colonna ed i Savelli dall'altra. I Colonna occuparono Marino; il 30 maggio 1484 gli Orsini rasero al suolo il quartiere colonnese presso il Quirinale e fecero prigioniero il fratello di Fabrizio Colonna, il protonotario Lorenzo Colonna; il 2 giugno i Colonna risposero assaltando l'abbazia di Santa Maria di Grottaferrata, all'interno della quale era riparato l'esercito pontificio che doveva assaltare Marino, facendo prigioniero il legato pontificio Sinolfo Ottieri, in seguito rilasciato; il 25 giugno Fabrizio Colonna si dichiarò disposto a cedere Marino alle condizioni di Sisto IV in cambio della liberazione del fratello: il castello venne così ceduto nelle mani dei papalini, ma Lorenzo Colonna verrà decapitato a Castel Sant'Angelo il 30 giugno. Nonostante questo colpo basso, la guerra proseguì violentissima; il 2 luglio l'esercito pontificio comandato da Virginio Orsini e Girolamo Riario si accampò sotto le mura di Marino, prima di proseguire verso Capranica e Paliano: durante l'assedio di quest'ultima località, il 12 agosto 1484, papa Sisto IV morì. La guerra si concluse con un ennesimo nulla di fatto, e la pace fu siglata dal neo-eletto papa Innocenzo VIII il 2 gennaio 1485.
Mentre i Colonna erano bramosi di vendetta sugli Orsini, e gli Orsini bramosi di impossessarsi dei feudi abruzzesi dei Colonna, Innocenzo VIII pensò bene di dare fuoco alle polveri rispedendo a Napoli alcuni ambasciatori inviatigli da Ferdinando I di Napoli. Un nuovo esercito napoletano invase lo Stato Pontificio, ed una nuova guerra scoppiò nel giugno 1485. Gli Orsini stavolta abbandonarono il loro tradizionale schieramento filo-pontificio ed abbracciarono la causa napoletana, mentre i Colonna si mobilitarono in difesa del papa. La guerra conobbe asprezze accese già dal precedente conflitto: ad esempio sulla via Appia Antica presso Frattocchie alcuni partigiani colonnesi vennero fatti a pezzi da alcuni partigiani degli Orsini. L'11 luglio Paolo Orsini si dispose per due ore in ordine da battaglia davanti a Marino, prima di abbandonare la postazione diretto ad un'incursione su Nettuno. L'Orsini tornerà davanti a Marino, stavolta tentando un assedio non riuscito, il 14 luglio. La guerra cessò l'11 agosto 1486 con il riconoscimento sostanziale dello status quo ante bellum.
Il 20 gennaio 1489 Agnese di Montefeltro, figlia di Federico da Montefeltro, entrò solennemente nel castello di Marino dopo essersi sposata ad Urbino con Fabrizio I Colonna: portò con sé dodici casse di corredo e 12.000 fiorini di dote. La nobildonna urbinate visse quasi sempre a Marino, dove nacquero la poetessa Vittoria Colonna (1490 o 1492) ed il primogenito maschio Federico Colonna (1497), precocemente morto a soli diciannove anni e sepolto presso il vicino convento di Santa Maria ad Nives di Palazzolo sul lago Albano. Agnese di Montefeltro fu la prima a dedicarsi alla risistemazione urbanistica del feudo, e probabilmente chiamò il suo conterraneo Bramante, all'epoca impegnato presso la basilica di San Pietro in Vaticano, a compiere alcuni lavori a palazzo Colonna: un tratto delle mura trecentesche del palazzo in largo Guglielmo Oberdan infatti viene ancora chiamato popolarmente in modo improprio "mura bramantesche".Papa Alessandro VI venne eletto al soglio pontificio nella notte tra il 10 e l'11 ottobre 1492, ed entrò quasi subito in conflitto con i Colonna. Nel 1494 Carlo VIII di Francia scese in Italia diretto alla conquista del Regno di Napoli, ed i Colonna si schierarono in appoggio ai francesi mentre il papa appoggiava i napoletani: il 18 settembre Fabrizio Colonna occupò Ostia Antica, allo scopo di controllare l'accesso navale di Roma e di consegnarlo ai francesi; il 6 ottobre Alessandro VI chiese al fratello di Fabrizio, il cardinale Pompeo Colonna, un incontro privato in Vaticano. Tuttavia il cardinale chiese garanzie, ed il papa fu costretto ad inviare suo figlio Cesare Borgia in ostaggio dei Colonna a Marino per tutto il tempo che il cardinale Colonna rimase all'interno delle mura aureliane. Carlo VIII entrò a Roma il 31 dicembre, accolto trionfalmente dal papa esibitosi in uno dei suoi clamorosi voltafaccia diplomatici, e già il 28 gennaio 1495 90.000 soldati francesi marciavano verso Napoli sulla via Anagnina, mentre il sovrano francese assieme ad un distaccamento percorse la più rapida via postale attraversando Marino e Velletri (l'attuale tracciato della Strada statale 217 Via dei Laghi). L'invasione francese terminò con l'occupazione francese di Napoli e con la creazione di una lega anti-francese di stati italiani che rischiava di imbottigliare Carlo VIII nella penisola italiana, e che andò molto vicina a questo intento con la vittoriosa battaglia di Fornovo (6 luglio 1495): tuttavia i francesi riuscirono a valicare le Alpi.
Nel 1499 il nuovo sovrano francese, Luigi XII di Francia, inviò il maresciallo di Francia Robert Stuart d'Aubigny in Italia per conquistare nuovamente Napoli, contesa dalla Spagna di Ferdinando II di Aragona. Alessandro VI stavolta si schierò subito con i francesi, mentre i Colonna abbracciarono la causa spagnola: all'arrivo dello Stuart d'Aubugny a Roma nel giugno 1501, il papa pensò bene di prendersi una rivincita sui Colonna e l'8 luglio fece decretare dal senato romano la distruzione del castello di Marino: "propositum obtentum est quod Marinum deberent solo aequarii". L'ordine venne eseguito dal maresciallo di Francia: Giuseppe Tomassetti chiude con questo tragico episodio il periodo medioevale di Marino.
Giovanni Antonio Ricci, Memorie storiche dell'antichissima città di Alba Longa e dell'Albano moderno, I cid=Ricciª ed., Roma, Stamperia Giovanni Zempel, 1787, ISBN non esistente.
 Emanuele Lucidi, Memorie storiche dell'antichissimo municipio ora terra dell'Ariccia, e delle sue colonie di Genzano e Nemi, Iª ed., Roma, Tipografia Lazzarini, 1796, ISBN non esistente.
 Nicola Ratti, Storia di Genzano, con note e documenti, Iª ed., Roma, Stamperia Salomoni, 1797, ISBN non esistente.
 Gaetano Moroni, Dizionario di erudizione storico-ecclesiastica, Iª ed., Venezia, Tipografia Emiliani, 1840, ISBN non esistente.
 Antonio Nibby, vol. I, in Analisi storico-topografico-antiquaria della carta de' dintorni di Roma, IIª ed., Roma, Tipografia delle Belle Arti, 1848, ISBN non esistente.
 Ferdinand Gregorovius, Storia della città di Roma nel Medioevo, Torino, Einaudi, 1973, ISBN non esistente.
 Girolamo Torquati, vol. I, in Studi storico-archeologici sulla città e sul territorio di Marino, Iª ed., Marino, Tipografica Renzo Palozzi, 1974, ISBN non esistente.
 Giuseppe Tomassetti e Francesco Tomassetti, La Campagna Romana antica, medioevale e moderna IV, Iª ed., Torino, Loescher, 1910, ISBN 88-271-1612-5.
 Raimondo Del Nero, La Valle Latina, Iª ed., Frascati, Parco Regionale dei Castelli Romani, 1990, ISBN non esistente.
 Vittorio Rufo, Marino - Immagini di una città, Iª ed., Marino, Banca di Roma, 1991, ISBN non esistente.
 Vincenzo Antonelli, La chiesa della Madonna dell'Acquasanta in Marino, Iª ed., Veroli, Tipolitografia dell'Abbazia di Casamari, 1993, ISBN non esistente.
 Raimondo Del Nero, Bovillae, Iª ed., Marino, Tipografia Gianni Palozzi, 1994,  pp. 121, ISBN non esistente.
 Luigi Devoti, Cryptaferrata - Grottaferrata, Iª ed., Velletri, Edizioni tra 8 & 9, 1999, ISBN non esistente.
 Alessandro Bedetti, Dall'antiquarium al museo civico, Iª ed., Marino, Comune di Marino, 2000, ISBN non esistente.
 Raimondo Del Nero, La diocesi tuscolana dalla origini al XIII secolo, Iª ed., Frascati, Associazioni "Amici del Tuscolo", 2002, ISBN non esistente.
 Luigi Devoti, Palazzo Matteotti a Marino, Iª ed., Marino, Banca di Roma, 2002, ISBN non esistente.
 Luigi Devoti, Frescati - Frascata - Frascati, Iª ed., Velletri, Edizioni tra 8 & 9, 2003, ISBN non esistente.

La storia di Modugno ha origine antiche. Il territorio comunale ha accolto insediamenti abitativi sin dalla Preistoria. La città, fondata probabilmente nell'Alto Medioevo, in periodo bizantino, subì le dominazioni normanna e sveva sotto le quali il Sud Italia conobbe un periodo di sviluppo. Modugno faceva parte del feudo concesso agli arcivescovi di Bari. Venne parzialmente distrutta e poi ricostruita nel periodo angioino. Nella seconda metà del XIV secolo era un feudo sotto i re aragonesi i quali concessero la città di Modugno, con Palo del Colle e Bari, agli Sforza. Durante il periodo in cui era ducato sforzesco (ed, in particolar modo, durante il governo di Isabella d'Aragona e Bona Sforza), Modugno visse uno dei periodi di suo massimo splendore. Dopo di che si ebbe una rapida decadenza dovuta alla dominazione spagnola durante la quale, tuttavia, la città seppe dimostrare il proprio orgoglio affrancandosi dal giogo feudale tramite il pagamento di un riscatto. La situazione di crisi continuò anche durante le successive dominazioni austriaca e spagnola. La Rivoluzione francese fece sentire i propri effetti anche nel Sud Italia e Modugno venne assediata da un'orda di sanfedisti. Per un decennio, si instaurò un governo filo-napoleonico, dopo di che venne restaurato il regno borbonico che rimase in piedi sino all'Unità d'Italia.
Il territorio comunale era abitato sin dall'età preistorica. Confermano questa notizia i ritrovamenti archeologici, degli anni ottanta, di un villaggio neolitico risalente al VI-V millennio a.C., nelle vicinanze del casale di Balsignano, a sud-est nel territorio comunale, in direzione di Bitritto. In contrada Cappuccini, nella zona est, in direzione del quartiere Carbonara di Bari, sono stati ritrovati i resti di una necropoli peuceta risalente al VII-VI secolo a.C..
Dopo la caduta dell'Impero romano d'Occidente nel 476, la penisola italiana fu preda delle invasioni dei barbari e di continue guerre fra questi e i Bizantini. Nell'841 Bari e i territori limitrofi vennero conquistati dai Saraceni, in espansione verso Roma, che crearono un emirato da cui potevano partire per le loro incursioni. I Saraceni erano contrastati dai Franchi e dai Longobardi che, nell'871, riuscirono a riconquistare Bari. Nell'876 l'imperatore bizantino rientrò in possesso della Puglia e della Calabria.
I Saraceni tornarono all'assalto nel 992, quando saccheggiarono diverse località del barese tra cui Balsignano, e nel 1002 quando assediarono Bari per sei mesi: solo l'intervento del Doge di Venezia, Pietro II Orseolo, consentì ai baresi di resistere.
Risalenti al periodo tardo romano ed alto-medievale sono i resti di un casale e di una necropoli, nella zona Lama Misciano, oggi nell'area industriale. Questo casale era situato lungo la via Traiana, nel tratto tra Bari e Bitonto. Non è certo se qui sorse il primo nucleo cittadino di quella che sarebbe diventata Modugno, perché non si possiedono notizie documentate dell'epoca. Sempre all'età tardo romana o alto medioevale risalgono i cosiddetti menhir che in origine erano nove, il più noto dei quali viene detto "Il Monaco".
È opinione diffusa che Modugno sia sorta durante il periodo della dominazione bizantina, ma la certezza della sua esistenza la si ha solo a partire dal 1021. Al maggio di quell'anno, infatti, risale i primo documento conosciuto che cita Modugno: si tratta di un contratto con il quale un tale Traccoguda "de loco Medunio" dava in prestito otto soldi a Giovanni e Mele di Bitetto, ricevendo in pegno una vigna che si trovava "in ipso loco Medunio", lungo la via che collegava Modugno a Bitetto.
Nel 1025 la città viene nominata tra le sedi vescovili in una bolla pontificia di Giovanni XIX. Successivamente, venne nominata anche nelle bolle di Alessandro II (1062) e Urbano II (1089), che citano Modugno sempre come sede vescovile suffraganea di Bari. Se la città nel 1025 era già un centro degno di essere eletto a sede vescovile, è ipotizzabile che il primo insediamento sia sorto almeno due o tre secoli prima.
Nell'XI secolo la Puglia era sotto il controllo dei Bizantini e le Chiese pugliesi erano sotto la giurisdizione dei Patriarchi di Costantinopoli i quali crearono in Terra di Bari molte sedi vescovili suffraganee. Con la conquista normanna le chiese pugliesi passarono, soprattutto per calcolo politico, sotto il controllo dei Papi di Roma. Infatti Modugno viene nominata in una bolla di Alessandro III del 1172 fra i paesi appartenenti alla giurisdizione della diocesi di Bari.
I Papi, tuttavia, per non dispiacere le popolazioni locali, riconobbero le sedi vescovili create da Costantinopoli e ne confermarono i privilegi riconoscendo il titolo di Metropolita anche agli arcivescovi di Bari.
A ricordo dell'antica dignità vescovile, Modugno conserva il privilegio di poter celebrare Messa solenne con un rito - chiamato messa a nove preti- che prevede, secondo il pontificale greco, la presenza di sei sacerdoti, del celebrante e di due ministri.
Certamente il punto dal quale si è sviluppato l'attuale città di Modugno è stato il castello della Motta. Tuttavia, è opinione comune che il primo nucleo dell'antico borgo di Modugno sia sorto intorno alla chiesa di Santa Maria di Modugno, dedicata alla Vergine Assunta. Una conferma di tale ipotesi si avrebbe dal ritrovamento, durante gli scavi effettuati nella zona nel 1968, di alcune monete bizantine.
Questo antico borgo potrebbe essere stato distrutto durante le incursioni dei Saraceni durante il IX secolo, anche se non ci sono documenti che confermano tale supposizione. Gli abitanti del borgo sfuggiti ai massacri e alla cattura dei saraceni, si rifugiarono nel castello della Motta, presidiato da una guarnigione bizantina. Questo centro abitato sorto attorno al quel castello era detto "Midunium" e mantenne piccole dimensioni, perlomeno fino alla prima metà del XIV secolo: infatti i documenti dei questo periodo indicano Modugno con nomi del tipo "Medunio castellum", "castro Medunio", "Medunio casalis" o "loco Medunio".
Intorno all'anno Mille si decise che la lontana chiesa di Santa Maria di Modugno non era più adatta per le esigenze della comunità. Pertanto, venne edificata una nuova chiesa dedicata all'Annunziata: l'attuale Chiesa Matrice. Essa venne restaurata nel 1347 ad opera dell'arcivescovo Bartolomeo Carafa e nei primi decenni del Cinquecento ad opera del capitolo di Modugno e con il contributo della regina Bona Sforza. Nel XVII secolo la chiesa venne ampliata incorporando la vecchia costruzione: il presbiterio e l'inizio della navata appartengono quasi sicuramente alla vecchia struttura. Il prolungamento della navata ha l'asse leggermente spostato verso nord-ovest.
All'inizio dell'XI secolo la Puglia era governata dai Bizantini, mal sopportati dalla popolazione in quanto ritenevano l'Italia una terra di conquista. Tutto il Sud Italia era terreno di scontri tra Bizantini, Saraceni e Longobardi.
Da questa situazione trasse profitto il normanno Guglielmo d'Altavilla detto Braccio di Ferro. Chiamato in Italia dai Bizantini contro i Saraceni, iniziò una lotta contro gli stessi Bizantini e il fratello, Roberto il Guiscardo nel 1068 assediò Bari fino a conquistarla, tre anni dopo, il 15 aprile 1071.
Successivamente, i Normanni conquistarono tutto il Sud Italia ponendo fine alla loro fase espansionistica nel 1078.
I Normanni impostarono il sistema feudale che compensava la mancanza di libertà dei comuni con un interesse del potere centrale per lo sviluppo del commercio e della cultura. La rallentata evoluzione dal feudalesimo sarà una delle cause fondamentali della decadenza del Sud Italia.
Per Modugno, il periodo feudale durò fino al 1582 quando l'Università (il corrispondente dell'attuale amministrazione comunale) riscattò la propria libertà alla Corona di Spagna.
Fino alla conquista normanna la città era feudo della famiglia Loffredi. Secondo alcune fonti lo rimase sino alla morte di Guglielmo il Malo nel 1166 (alcuni documenti citano Francesco Loffredi, Signore di Martina e Modugno, ai tempi di Re Roberto). Stando ad altre fonti, invece, Modugno fu donata in feudo a Ursone (o Orso) vescovo di Rapolla da Roberto il Guiscardo, nel 1078, quando fu trasferito da Rapolla a Bari.
Dopo la morte di Roberto il Guiscardo, la Puglia venne divisa tra i suoi due figli Ruggero e Boemondo. Questi partecipò alla prima crociata ma Modugno, in quanto appartenente al feudo dell'Arcivescovo di Bari, era esente dal servizio feudale e dal contingente per la spedizione in Terra Santa.
Alla morte di Boemondo si scatenarono delle lotte che videro prevalere Ruggero II cui successe Guglielmo I, detto “il Malo” per la sua spietatezza. Nel 1156 fece radere al suolo Bari (lasciando in piedi solo la Cattedrale di San Sabino e la Basilica di San Nicola) rea di essersi schierata con i suoi oppositori. Sino alla sua morte la popolazione barese rimase dispersa ed è probabile che parte di essa si sia rifugiata nella vicina Modugno. Bari venne ricostruita solo quando salì al trono il figlio Guglielmo I, Guglielmo II detto “il Buono”.
Con la morte senza eredi di Guglielmo II nel 1189, la dinastia normanna si estinse nella Casa sveva degli Hohenstaufen tramite il matrimonio di Enrico VI con l'ultima erede del regno normanno:Costanza d'Altavilla.
Il figlio di Enrico VI e Costanza, Federico II di Svevia, pose l'Italia Meridionale al centro del suo impero e vi costruì un gran numero di castelli, promosse le arti e le lettere e creò una nuova legislazione (Costituzione di Melfi).
Nel 1207 venne eletto arcivescovo di Bari Berardo Costa, ex consigliere di Federico II che, nel 1212, gli concesse Modugno in feudo. Nel 1214, Costa venne trasferito a Palermo e venne eletto arcivescovo di Bari Andrea III Testa. Questi nel 1223 subentrò nel feudo. Successivamente Federico II concesse le terre di Bari a Roberto Chyurlia. Solo nel 1269, sotto il regno di Carlo d’Angiò, il feudo ritornò nelle mani dell'arcivescovo Giovanni VI.
A Federico II successe il figlio Corrado IV ed a questi Corradino, sotto la tutela del fratello di Corrado IV, Manfredi il quale nel 1258 si impossessò illegittimamente della corona delle Due Sicilie. Per contrastarlo, Papa Urbano IV chiamò Carlo d'Angiò. Il 26 febbraio 1266 Carlo d'Angiò sconfisse Manfredi a Benevento. Corradino tentò di riconquistare il trono ma venne sconfitto. Secondo le cronache storiche di Nicola Trentadue junior, Modugno era tra le città pugliesi che parteggiarono per Corradino, ma tale eventualità sembra da escludersi perché in quell'epoca Modugno era feudo della famiglia Chyurlia, fedele alla casa d'Angiò.
Carlo I d'Angiò fece condannare a morte il suo avversario, Corradino, e concesse feudi agli avventurieri francesi che lo seguirono nella sua spedizione per la conquista del Regno di Napoli. Questi ultimi, desiderosi di guadagno, si mostrarono molto esosi con le popolazioni.
Sotto il governo dell'angioino, anche i commerci subirono una forte penalizzazione in quanto Carlo, vicario imperiale di Toscana, preferì favorire i commercianti e i banchieri fiorentini.
Fu in questo clima che, il 30 marzo 1282, scoppiò in Sicilia la rivolta (“Vespri Siciliani”) che scacciò i francesi dall'isola anche grazie all'aiuto al re spagnolo Pietro III d'Aragona che annesse l'isola al regno spagnolo degli Aragonesi.
In quel periodo Modugno era governata da Roberto Chyurlia. Quando Carlo salì al trono, l'arcivescovo Giovanni VI denunciò quella che riteneva un'espropriazione e, nel 1269, riottenne il feudo di Modugno col diploma “Instrumentum possessionis Medunei iuxta sententiam Caroli regis”. Alla morte di Giovanni VI, nel 1280 i baroni locali approfittarono del vuoto di potere per impossessarsi della città della Terra di Bari. Nel 1281 Modugno è controllata dal marchese Francesco Loffredi che si vendicò delle popolazioni, dimostratesi ostili e la città «fu assai dagli usurpatori oltraggiata».
Nel 1282 il Papa Martino IV elesse il nuovo arcivescovo, Romualdo Grisone, che non ottenendo la restituzione dei territori che gli spettavano, ricorse alle armi per conquistare i feudi della sede vescovile; vi riuscì e fece ricostruire Modugno.
Dopo Carlo I, salirono sul trono di Napoli Carlo II lo Zoppo, Roberto d'Angiò e, nel 1343, Giovanna dei Quattro mariti, nipote di Roberto d'Angiò, all'età di diciassette anni. Era sposata col fratello di re Luigi I d'Ungheria, Andrea.
La notte del 18 settembre 1345 venne assassinato, e la moglie Giovanna fu accusata di complicità con gli assassini, tanto che si risposò poco dopo.
Il re d'Ungheria Luigi nel novembre 1347 arrivò nel Regno di Napoli col proprio esercito occupandone la capitale senza molti problemi (Giovanna era fuggita in Provenza). Dopo di che si diresse in Puglia dove poteva contare sull'appoggio di diverse città, ma nel 1348 dovette far ritorno in patria a causa dello scoppio di una pestilenza: lasciò in Puglia parte delle sue truppe e nominò suo vicario in Puglia il barone Corrado Lupo.
A quel tempo era signore di Modugno l'arcivescovo di Bari, Bartolomeo Carafa, che temendo le scorribande degli Ungheresi, fece fortificare la città di Modugno.
Infatti, da quel momento sino al ritorno di re Luigi in Ungheria, si aprì un periodo di violenti scontri che funestarono soprattutto la Puglia, tra le città che parteggiavano per lui e quelle che erano dalla parte di Giovanna d'Angiò.
Gli Ungheresi, dopo aver raso al suolo la borgata di Auricarro, tentato senza successo l'assedio di Palo del Colle e saccheggiato Grumo, Toritto e Binetto, si diressero verso Modugno, ma i suoi abitanti avevano preferito rifugiarsi a Bari, nonostante le nuove mura fatte costruire dall'arcivescovo Bartolomeo Carafa. È ipotizzabile che gli Ungheresi si siano dati al saccheggio e si siano accampati nella città. Gli abitanti di Balsignano (una borgata vicina a Modugno) avvisarono gli ungheresi dell'avvicinarsi delle truppe di Giovanna. Assalendoli di sorpresa, gli Ungheresi respinsero l'avanzata dei nemici che ripararono nel castello di Loseto. Gli Ungheresi tornarono a Modugno da dove, verso la fine di agosto, partirono per assediare Bari con la partecipazione di cittadini di Ceglie del Campo. Non ebbero successo e si diressero verso altre città. I Baresi, approfittando della momentanea lontananza degli Ungheresi, contrattaccarono; devastarono Ceglie e aggredirono Balsignano imprigionandone i capi e ponendovi un nuovo governatore.
Questa caotica situazione ebbe termine solo col ritorno, nella primavera del 1351, del re Luigi d'Ungheria, che assediò con successo Bari e conquistò in poco tempo tutta la Puglia. Giovanna I non ebbe altra scelta che cercare di riconciliarsi col suo avversario: nel 1352 venne nuovamente incoronata regina di Napoli.
Dalla seconda metà del Trecento Modugno conobbe, probabilmente per la prima volta nella sua storia, uno sviluppo economico sociale e demografico. Questo sviluppo fu dovuto alla politica degli Angioini e all'iniziativa di alcuni commercianti del Nord Italia che si stabilirono nella provincia della Terra di Bari utilizzandola come base commerciale per produrre prodotti agricoli ed esportarli nella Repubblica di Venezia attraverso il porto di Bari. Inoltre, all'incirca nello stesso periodo, il Casale di Balsignano ebbe il suo declino definitivo, per cui molti dei suoi abitanti si trasferirono a Modugno accrescendone la popolazione residente.
Dopo il regno di Giovanna, Modugno non fu più feudo degli arcivescovi di Bari. Non si conosce con certezza quale sia stato il monarca a togliere loro il feudo e quale sia stato l'ultimo arcivescovo a esserne possessore, si suppone sia stato Bartolomeo Carafa il quale nel 1347 restaurò la principale chiesa di Modugno dedicata a Maria Santissima Annunziata. Probabilmente anche a causa di questo affrancamento dal servaggio feudale nei confronti della sede vescovile di Bari, Modugno venne colpita da interdetto nel 1383, per decisione di Papa Urbano VI, che in precedenza era stato arcivescovo di Bari.
All'inizio del XV secolo Modugno dipendeva dal Governatore di Bari e sarà così fino al 1440 quando venne in possesso di Giovanni Antonio Orsini Del Balzo, principe di Taranto.
A Giovanna successe Carlo di Durazzo e a costui, il figlio Ladislao I d'Angiò e poi la sorella Giovanna II che dovette lottare contro gli Aragonesi i quali cercavano di conquistare il Regno di Napoli partendo dalla Sicilia. La contesa tra Angioini e Aragonesi proseguì anche sotto il regno di Renato d'Angiò e vide fronteggiarsi in Puglia il principe di Taranto Gian Antonio del Balzo Orsini dalla parte degli Aragonesi e, dalla parte degli Angioini, il Capitano di ventura Giacomo Caldora nominato feudatario di Bari e Bitonto.
Modugno parteggiava per gli Aragonesi e Giacomo Caldora la pose sotto assedio, ma non ebbe successo e si accontentò di devastare le compagne circostanti. Scontri e ritorsioni tra le città che parteggiavano per le due fazioni ebbero termine solo quando Alfonso d’Aragona riuscì ad impossessarsi del trono di Napoli nel 1442 con l'aiuto di Filippo Maria Visconti.
Alfonso d'Aragona riconfermò al fedele principe di Taranto tutti i possedimenti che aveva conquistato nelle lotte appena concluse: Modugno era feudo di Gian Antonio Orsini e vi rimase per tredici anni, odiato dalla popolazione per il suo fare tirannico.
Il 4 febbraio 1459 venne incoronato a Barletta il nuovo monarca di Napoli, Ferdinando I, che si mostrò subito intenzionato a limitare lo strapotere dei baroni. Questo atteggiamento provocò la congiura dei baroni che volevano il ritorno degli Angioini. La congiura venne sventata grazie all'aiuto di Francesco Sforza e dell'Orsini che nel 1462 vide riconfermati tutti i suoi possedimenti, tra cui il feudo di Modugno.
Per cementare l'amicizia con il Duca di Milano, vennero stipulate due promesse di matrimonio e nel 1462 Ferdinando promise di concedere Rossano in feudo al futuro genero Sforza Maria.
Alla morte del principe di Taranto, accaduta il 13 novembre 1463 ad Altamura, le popolazioni manifestarono il loro odio: i Baresi assediarono ed espulsero dalla città la guarnigione di soldati del principe. I suoi possedimenti, tra cui Modugno, tornarono al Demanio, ovvero al re di Napoli. Questi, con grande generosità concesse, tra l'altro, l'esenzione dai dazi sull'esportazione dell'olio e sul mercato domenicale. Questa libertà dal giogo feudale, seppur di breve durata, avrà un ruolo importante per le rivendicazioni di libertà che i modugnesi attueranno nei secoli successivi.
Nel 1464 Ferdinando propose di sostituire il feudo di Rossano con quello di Bari. Francesco Sforza accettò la proposta chiedendo anche altri possedimenti e fu accontentato ricevendo anche Modugno e Palo del Colle. In questa maniera venne creato il Ducato di Bari, Modugno e Palo. L'incremento dei commerci con il florido Ducato di Milano portò notevoli vantaggi per le città del ducato pugliese. Questo periodo, che durerà circa un secolo, sarà uno dei momenti di massimo splendore politico ed economico per Modugno.
Il governo del Ducato di Bari, Modugno e Palo venne tenuto da Francesco Sforza e poi da sua moglie Bianca Maria Visconti, in quanto il figlio, Sforza Maria, era minorenne. Il re di Napoli concesse al Duca di Bari anche il diritto di riscuotere le tasse (il cosiddetto focatico) in base ai “fuochi” (alle famiglie) e di prelevare gratuitamente il sale dalle saline del Governo di Napoli.
Nel 1465 Sforza Maria sarebbe dovuto entrare in possesso del ducato ma, venendo a conoscenza di alcuni episodi di peste che si erano verificati in Puglia, decise di affidare il governo ad Azzo Visconti che il 12 ottobre 1465 prese possesso del ducato in suo nome durante una solenne celebrazione nella Basilica di San Nicola di Bari.
Azzo Visconti fu amato dalla popolazione e il suo governo fu giusto ed equilibrato: quando affidò al barese Domenico de Afflicti la carica di Capitano di Modugno (il Capitano era il rappresentante dell'autorità locale ed era sempre forestiero) la popolazione fece ad Azzo le proprie rimostranze per una disputa relativa al pagamento delle collette, in corso tra Bari e Modugno. Visconti accolse la richiesta dei modugnesi e rimosse Domenico de Afflcti dal suo incarico. Il duca Sforza Maria Sforza lodò la sua rettitudine e la sua fedeltà alla Casa Sforza e lo riconfermò nel suo ruolo nel 1467. Quando Azzo lasciò il suo ufficio due anni dopo, lo Sforza nominò governatore il figlio, Gaspare Visconti.
Alla morte di Francesco Sforza gli subentrò il suo primogenito Galeazzo Maria Sforza.
Galeazzo Sforza venne assassinato il 26 dicembre 1476 e Gian Galeazzo, di appena otto anni, divenne il nuovo duca di Milano, con la reggenza della madre Bona di Savoia che si avvaleva dell'aiuto del cancelliere Cicco Simonetta.
I fratelli di Gian Galeazzo (Sforza Maria, Ludovico, Ascanio e Ottaviano) dopo un tentativo fallito di cacciare Cicco Simoetta e prendere la reggenza, vennero cacciati da Milano: Maria Sforza venne mandato a Bari, nel proprio ducato, dove si dedicò ad allevare rinomate razze di cavalli. Morì senza eredi il 29 luglio 1479 ed il ducato tornò al re di Napoli.
Il 14 agosto il re Ferdinando I di Napoli concesse il ducato al fratello di Sforza Maria, Ludovico il Moro.
Ludovico il Moro non andò mai nel proprio ducato che fu amministrato da governatori: nel 1482 è governato da Benedetto Castiglione, due anni dopo da sua sorella Ippolita, moglie di Alfonso II. Si ricordano anche i nomi dei governatori Giovanni Ermenziano e Paduano Macedonio.
Ludovico mirava al Ducato di Milano e, facendo dichiarare Gian Galeazzo maggiorenne all'età di 11 anni, riuscì a persuadere la reggente Bona di Savoia ad allontanare Cicco Simonetta impossessandosi del governo effettivo del ducato. Inoltre, conduceva una politica che oscillava tra la Repubblica di Venezia e il Regno di Napoli. Tutto ciò impensieriva i napoletani ed in particolar modo l'erede al trono, Alfonso II, padre di Isabella promessa a Gian Galeazzo. Il re Ferdinando I di Napoli, era occupato con i Saraceni che nel 1480 erano sbarcati ad Otranto e con una rivolta dei Baroni. Ludovico il Moro aiutò re Ferdinando a sopprimere la ribellione e perciò, nel 1487, vide riconfermato il Ducato di Bari ottenendo, inoltre, il principato di Rossano e la contea di Burello (vicino Palmi), Rossano e Longobucco, tolte ai baroni ribelli.
Nel 1488 venne celebrato il matrimonio tra Gian Galeazzo Sforza, di 19 anni e Isabella d'Aragona di 18. Isabella, a Milano, non sopportava lo strapotere del Moro che usurpava a suo marito il titolo di Duca. Nel 1493 scrisse al padre Alfonso II per denunciare la situazione ma la reazione voluta da Alfonso II fu frenata dalla prudenza del re Ferdinando I.
Quando nel 1494 Alfonso II salì al trono di Napoli dichiarò subito guerra al Moro e come primo segno di ostilità fece occupare i ducati di Bari e di Rossano. L'esercito aragonese, comandato dal giovane Ferrandino, entrò in Romagna nel momento in cui Carlo VIII di Francia venne accolto da Ludovico il Moro che lo aveva chiamato in proprio aiuto. Il 22 ottobre 1494 Gian Galeazzo moriva a Pavia all'età di 25 anni e il giorno successivo Ludovico si fece proclamare Duca di Milano.
Carlo VIII entro in Napoli il 22 febbraio 1495 e inviò Macedonio Paduano, a suo tempo governatore di Bari, ad occupare il ducato e i territori calabresi per conto del Moro. I cittadini di Bari, Modugno e Palo si mostrarono felici di tornare sotto la guida degli Sforza che avevano sempre condotto un governo giusto e portato sviluppo economico.
Il 20 luglio 1498 giunse a Bari il nuovo Governatore, Giacomo dei Marchesi Pallavicini de' Scipione.
Più tardi Ludovico il Moro si spostò nella parte avversa ai Francesi alleandosi con la Repubblica di Venezia, lo Stato della Chiesa, Ferdinando il Cattolico e l'imperatore d'Austria. Carlo VIII dovette tornare in Francia nel giugno 1495 e Ferdinando II fece ritorno sul trono di Napoli. Egli e il suo successore Federico confermarono al Moro il possesso del ducato. Ludovico il Moro designò il primogenito Massimiliano Sforza quale suo erede al Ducato di Milano ed affidò al secondogenito Francesco, di soli 2 anni, il Ducato di Bari e i feudi in Calabria, conservando per sé l'usufrutto.
Il successore di Carlo VIII, Luigi XII, scese in Italia con l'intento di conquistare il Regno di Napoli, e il Ducato di Milano, sul quale vantava dei diritti di successione quale discendente dei Visconti da parte materna.
Ludovico il Moro, prima di fuggire presso l'Imperatore Massimiliano d'Austria, per impedire che in sua assenza venisse eletto duca il figlio di Isabella d'Aragona, Francesco, cercò di portarlo con sé in Germania. Per l'opposizione di Isabella e della popolazione milanese, adottò un altro stratagemma: concesse ad Isabella i feudi in Puglia e in Calabria, a patto che vi si recasse di persona (successivamente, avrebbe potuto far dichiarare invalida tale concessione perché il Moro era solo usufruttuario di quei territori, mentre il Duca risultava essere suo figlio).
Isabella temporeggiava in attesa di Luigi XII nella speranza che questi facesse eleggere Duca suo figlio. Inviò un suo parente, Alessandro Pagano, a prendere possesso dei territori nel Sud Italia ma gli ufficiali di Ludovico si rifiutarono di consegnare i poteri avendo ricevuto direttive di cedere le terre esclusivamente ad Isabella.
Nel Ducato di Bari si venne a creare una situazione complessa che durò sino alla sconfitta di Ludovico il Moro, l'8 aprile 1500. L'unica persona che avrebbe potuto risolverla, il re di Napoli Federico, tergiversava in attesa degli eventi.
All'arrivo di Luigi XII a Milano, il piccolo figlio di Isabella, Francesco, venne mandato in un'abbazia in Francia. Isabella d'Aragona dovette far ritorno a Napoli, con le figlie Bona Sforza e Ippolita, perché era arrivata nel ducato la notizia dell'imminente ritorno di Ludovico aiutato dall'Imperatore e da mercenari svizzeri. Ludovico entrò a Milano il 5 febbraio 1500 e Federico di Napoli fu costretto -sull'onda di questi successi- a riconoscere al Moro il possesso dei territori in Puglia e Calabria, a discapito di sua nipote Isabella.
Il 9 aprile, tuttavia, Ludovico venne definitivamente sconfitto a Novara. Il 24 maggio Federico concesse finalmente i territori contesi ad Isabella d'Aragona. Luigi XII, conquistato il Ducato di Milano, prese di mira il regno di Napoli. Venne stipulato un accordo segreto con Ferdinando il Cattolico col quale si stabiliva la spartizione del regno. Gli eserciti Francese e Spagnolo invasero il regno di Napoli nel luglio 1501 e Federico dovette consegnarsi ai suoi avversari. Ebbe così termine la Dominazione Aragonese durata 59 anni.
La posizione di Isabella d’Aragona quale duchessa di Bari, Modugno e Palo del Colle era precaria. La donazione del Moro era illegale in quanto il Duca di Bari risultava essere il figlio di Ludovico, Francesco Sforza; la conferma della donazione era stata fatta dal re Federico quando era già stato spodestato apponendo una data precedente; inoltre, i nuovi padroni del Sud Italia erano nemici della sua famiglia.
Isabella dovette fare atto di sottomissione agli Spagnoli che le concessero il permesso di prendere possesso del ducato e degli altri territori in Calabria. Isabella arrivò a Bari nel settembre 1501, con sua figlia Bona e si stabilì nel Castello Normanno-Svevo di Bari che fece modificare per adeguarlo con le più moderne tecniche di difesa dalle armi da fuoco.
Diverse famiglie lombarde, fedeli alla duchessa, la seguirono in Puglia. Già altre famiglie forestiere si erano stabilite nelle tre città del ducato nei precedenti governi degli Sforza, per occuparsi di commerci o per rivestire cariche di potere. Tra le famiglie che si stabilirono a Modugno in questo periodo si ricordano i Cornale, i Cesena, i Capitaneo e gli Scarli. Isabella incoraggiò l'integrazione di queste nuove famiglie con la popolazione locale attuando una politica di promozione dei matrimoni.
Il Trattato di Granata che aveva unito Francesi e Spagnoli per la conquista del Regno di Napoli, stabiliva la divisione del regno tra le due potenze ma, dopo la conquista, esse iniziarono una disputa per contendersi i territori del Sud Italia. Il 24 aprile 1502 il Gran Capitano spagnolo Consalvo di Cordova confermava alla terra di Modugno in Atella la Fiera di San Pietro Martire. Nel contempo i primi scontri tra spagnoli e francesi si verificarono il 19 luglio 1502. In quel contesto ebbe luogo la celebre Disfida di Barletta, il 13 febbraio 1503.
Il quartier generale degli Spagnoli era a Barletta e le conseguenze del conflitto si fecero sentire anche nel ducato barese. Isabella aiutò gli Spagnoli inviando loro truppe e inviando rifornimenti al porto di Barletta. Quando i Francesi occuparono la vicina Bitonto dovettero decidere se porre l'assedio a Bari, ma vi rinunciarono ritenendo «ignobile e molto vergognoso a uomini forti (combattere) una femina».
Il conflitto si risolse in favore degli Spagnoli che sconfissero definitivamente i Francesi nella battaglia di Cerignola nel 1504. Iniziò così il dominio spagnolo che durò fino al 1713. Gli Spagnoli confermarono ad Isabella il possesso del Ducato.
Isabella d'Aragona introdusse nel suo piccolo ducato lo spirito di rinnovamento e la capacità di investire in opere pubbliche caratteristiche del Ducato di Milano. Col suo governo, autoritario ma illuminato, incrementò la prosperità del suo feudo; cercò di incrementare il commercio allargando i privilegi concessi ai milanesi anche ai commercianti provenienti da altre città. Attuò diverse iniziative a favore del popolo: sorvegliò i pubblici ufficiali in modo che non commettessero soprusi sulla popolazione; difese il privilegio di accedere alle saline del Regno di Napoli; difese i cittadini del ducato nei contenziosi con le città vicine; esentò i contadini dal pagamento dei dazi sulla macinazione delle olive. Favorì la pubblica istruzione ottenendo che ogni convento affidasse a due frati il compito di insegnare alla popolazione; concesse agevolazioni agli insegnanti come l'aumento di stipendio, l'esenzione dalle franchigie e l'alloggio gratuito.
Amò circondarsi di artisti e letterati; chiamò a corte lo scrittore modugnese Amedeo Cornale. In questo periodo risale il primo libro stampato a Bari. Tra le opere pubbliche create a Bari da Isabella d'Aragona si ricordano il rifacimento del molo, la ristrutturazione del castello (le successive modifiche hanno sostituito gli elementi introdotti dalla duchessa) e il progetto di circondare la città con un canale per migliorarne la difesa.
Viene rimproverata ad Isabella la sua politica fiscale oppressiva promossa dal suo ministro Giosuè De Ruggiero (che, peraltro, riuscì a comprarsi nel 1511 il feudo di Binetto e che venne cacciato alla morte della duchessa). L'asprezza fiscale venne incrementata in occasione del matrimonio della figlia Bona Sforza con il re Sigismondo I di Polonia.
I cittadini modugnesi lamentarono anche i soprusi del proprio arcivescovo Gian Antonio De Ruggiero (eletto arcivescovo per intercessione del potente fratello Giosuè) il quale approfittava della propria posizione per arricchirsi. Le vessazioni continuarono anche quando Gian Antonio De Ruggiero divenne Vescovo di Ostuni nel 1517 (nel 1507 Isabella d'Aragona era entrata in possesso del feudo di quella città al posto delle due cittadine calabresi di Burello e Rosarno) e mantenne i benefici delle chiese modugnesi. Il popolo, esasperato, scrisse una lettera nel 1527 alla Duchessa Bona, che successe alla madre Isabella denunciando con toni molto duri la situazione e, successivamente, chiesero che non venisse eletto nessun altro arciprete che non fosse di Modugno. Non si ricorda nessun altro arciprete straniero fino al 1826 quando venne eletto Nicola Affatani di Gioia del Colle.
Con la perdita dei figli (le era rimasta solo Bona), Isabella d'Aragona vedeva affievolirsi le speranze di riottenere il ducato di Milano. Isabella tentò di concedere la figlia in marito a Massimiliano Sforza, primogenito di Ludovico il Moro che nel 1513 era diventato duca di Milano. Nel 1515, però, il nuovo re di Francia Francesco I ritornò in possesso del ducato.
A quel punto, dopo diversi contatti, ci si orientò verso l'attempato re di Polonia, Sigismondo Iagellone. Bona portò in dote il Ducato di Bari (che avrebbe ricevuto alla morte di Isabella) e 500.000 ducati. Per la dote e per le spese del matrimonio, come si è visto, vennero imposte nuove tasse. Il Capitolo di Modugno contribuì con la somma di 300 ducati.
Inoltre, vennero richieste preghiere speciali. Negli archivi parrocchiali modugnesi si conserva questa lettera di Isabella:
Il matrimonio venne celebrato con grande sfarzo a Napoli, il 6 dicembre 1517 e i festeggiamenti durarono dieci giorni. Il 3 febbraio 1518 Bona partì verso la Polonia dalla quale amministrerà il suo ducato dalla morte della madre sino al 1556 quando vi fece ritorno.
In diverse occasioni Isabella si propose di raggiungere la figlia in Polonia, ma dovette sempre rinunciare. Nell'ottobre del 1519, per la nascita del primogenito di Bona, si mise in viaggio ma in Polonia scoppiò una guerra e dovette fermarsi a Roma dove fu accolta da Papa Giulio II.
Mentre Isabella era a Napoli, scoppiò nel Meridione un'epidemia di peste. La duchessa contrasse il morbo e nonostante la malattia, voleva recarsi nel suo ducato per dirigerne la successione alla propria figlia. Morì a Napoli, in Castel Capuano, il 12 febbraio 1524 all'età di 54 anni.
Bona Sforza successe a sua madre Isabella nella guida del Ducato di Bari. Il 24 maggio 1524 designò come Governatore il barese Ludovico Alifio il quale dovette fare i conti con una insurrezione popolare che cacciò dalla città il ministro De Ruggiero. Forse questa insurrezione era stata fomentata anche da Francesco II Sforza che voleva tornare in possesso del ducato.
Infatti Francesco II chiese il riconoscimento del proprio diritto (la concessione del ducato era stata effettuata dal Moro quando era usufruttuario e non duca) a Carlo V, il quale, volendo il ritorno del piccolo ducato al demanio, preferì assecondare la richiesta di Francesco II (di salute malferma e senza eredi) piuttosto che quella di Bona (che aveva già un erede). Venne aperto un dibattito processuale nelle cui more fu concesso a Bona di proseguire nel governo del Ducato.
Le prospettive di Bona peggiorarono quando la sua controparte divenne l'imperatore in persona: Francesco II Sforza e Carlo V erano alleati contro Francesco I di Francia. Quando questi venne sconfitto nella decisiva battaglia di Pavia, Carlo V concesse a Francesco II il titolo di Duca di Milano. Francesco II per ringraziamento regalò all'imperatore i (contestati) territori di Puglia e Calabria.
La situazione di Bona sembrò ulteriormente e del tutto compromessa quando l'8 gennaio 1528 fece la propria deposizione al tribunale Vito Pisanelli, ex segretario di Federico I di Napoli. Pisanelli dichiarò che il documento con cui il re concedeva il ducato a Isabella portava una data antecedente a quando effettivamente era stato compilato (25 luglio 1501), quando il re era già stato detronizzato. Carlo V preferì soprassedere e lasciare il ducato a Bona Sforza. La motivazione di tale gesto deve essere ricercata negli avvenimenti del conflitto Franco-Spagnolo.
Francesco I di Francia, dopo la prima sconfitta si fece promotore della Lega di Cognac (1526) per riprendere la lotta col suo rivale Carlo V il quale chiamo i Lanzichenecchi che saccheggiarono Roma. Francesco I inviò in Italia l'esercito comandato dal generale Lautrec che combatté i Lanzichenecchi nel Sud Italia e nel gennaio 1528 arrivò in Puglia, dai cui porti poteva ricevere i rifornimenti dall'alleata Repubblica di Venezia.
Bona Sforza, nonostante l'avanzata dei Francesi dichiarò la propria lealtà agli Spagnoli. Le truppe di Lautrec assaltarono la torre di Sant'Andrea, che era lungo la strada tra Modugno e Bari, venendo respinti dalla guarnigione della torre. La guerra continuò con devastazione da parte dei Francesi e degli Spagnoli e, probabilmente, in questo periodo venne distrutta la borgata di Balsignano. Negli eventi della guerra prese il sopravvento la fazione francese e anche a Bari venne issata dai loro sostenitori la bandiera francese (nel castello rimase i presidio spagnolo), ma il conflitto si concluse a favore di Carlo V con la pace di Cambrai il 5 agosto 1529.
La duchessa Bona venne ricompensata col riconoscimento del suo ducato mentre ai sostenitori dei Francesi venne imposta un'ammenda di 10.000 ducati.
Bona, fino al 1556, amministrò il suo ducato dalla Polonia. Il suo governo fu severo e autoritario, ma anche magnanimo e benevolo con i suoi sudditi. Dalla Polonia diresse molti interventi nel suo ducato effettuando donazioni in favore di Modugno. Nel 1518 (quando era ancora duchessa Isabella) concesse al Capitolo di Modugno 425 lire per restaurare la chiesa Maria Santissima Annunziata, concesse la creazione di un mercato di otto giorni a favore della chiesa di Sant'Eligio (ora chiesa di San Giuseppe delle Monacelle), fece costruire un ospedale per i poveri vicino alla stessa chiesa. Inoltre, fece costruire lungo la via che conduceva a Carbonara un pozzo profondo 60 metri che rimase visibile fino al 1960.
Bona cercò di alleviare le sofferenze della popolazione del ducato che spesso soffriva di siccità facendo costruire diversi pozzi. Uno di essi è presente ancora oggi a Bari alle spalle della Cattedrale di San Sabino e riporta l'iscrizione in latino (tradotta in italiano): “Venite o poveri, con letizia e bevete senza spese l'acqua che vi fornì Bona regina di Polonia”. Fece realizzare un canale lungo le mura di Modugno per evitare che le acque reflue ristagnassero per le strade e provocassero malattie.
La regina Bona portò con sé alla corte di Sigismondo I diversi letterati e uomini di cultura che fece suoi ministri. Fra questi si ricordano i modugnesi Scipione Scolaro, Girolamo Cornale (fratello di Amedeo) e Vito Pascale, tanto stimato a corte che, quando questi chiese di tornare in patria, il giovane Sigismondo II di Polonia gli chiese di rimanere nominandolo cancelliere.
È possibile, ma non si hanno notizie certe al riguardo, che la regina possedesse a Modugno un proprio Palazzo nel quale si recava quando era in visita in città. Esso è individuato in una costruzione che sorge ancora oggi nei pressi della chiesa del Carmine. È certo che Bona possedeva a Modugno una scuderia di cavalli nei pressi della Chiesa matrice.
Bona cercò anche di ampliare il proprio ducato: nel 1536 acquistò la città di Capurso e nel 1542 acquistò anche la contea di Noia e Triggiano. Per raggiungere la cifra necessaria all'acquisto della contea (68.000 ducati) impose nei suoi feudi delle nuove tasse, e in questa occasione l'Università di Bari (amministrazione comunale) si lamenta presso la regina del fatto che Modugno sia “laudata e amata più di questa città (Bari) dalla M.V. (maestà vostra)”.
Dopo la morte del marito con conseguente ascesa al trono del figlio Sigismondo Augusto, l'orgogliosa Bona Sforza iniziò a meditare il suo ritorno in Italia. Successivamente, il figlio prese come moglie in seconde nozze Barbara Radziwl, figlia del barone Giorgio Radziwl, aderente al Luteranesimo. Bona non riuscì a sopportare il fatto che diventasse regina di Polonia una sua suddita figlia, per giunta, di un eretico. La sua opposizione a Barbara fu tale che, quando essa morì, Bona venne accusata di aver commissionato il suo omicidio.
Non potendo sopportare tale clima di sospetto, decise di tornare in Puglia dicendo che aveva bisogno di un clima più salubre e che sarebbe presto ritornata. Ciò nonostante, i figli, il senato e la popolazione polacca cercarono di opporsi alla partenza di Bona riconoscendo in lei la causa del progresso senza precedenti della Polonia.
Prima di partire volle sistemare la situazione relativa all'attribuzione del ducato, che nel 1528 Carlo V le aveva concesso solo in attesa della conclusione del processo in corso. Per garantirsene il possesso, Bona propose a Carlo V di rinunciare ad ogni diritto di successione per i suoi possedimenti in Sud Italia a patto di poterli tenere sino alla sua morte. Carlo V accettò.
Dalla Polonia si recò nella Repubblica di Venezia. Qui venne accolta con grandi cerimonie e venne scortata con sei galee fino a Bari dove giunse il 12 gennaio 1556 accolta dalla popolazione festante. Bona si stabilì nel Castello da dove si occupò del governo del proprio ducato. Chiamò alla sua corte artisti e letterati come aveva fatto a Varsavia.
Dopo la regina, tornarono in Puglia anche i suoi consiglieri modugnesi Scipione Scolaro e Vito Pascale. Quest'ultimo quando era ancora in Polonia, il 5 dicembre 1550 aveva avuto in dono dall'Università di Modugno un terreno prospiciente la piazza principale dove venne costruito il Palazzo Pascale-Scarli).
Nel novembre 1557 la regina Bona Sforza morì per una misteriosa malattia nel castello di Bari. Venne trovato un testamento col quale lasciava i ducati di Bari e di Rossano al re di Spagna Filippo II, le città di Triggiano, Capurso e Noia al potente ministro Gian Lorenzo Pappacoda e diverse donazioni ai poveri e alle chiese del ducato.
Filippo II acquisì i territori appartenuti alla regina, ma Sigismondo Augusto protestò dicendo che il testamento era stato fatto compilare dal ministro Pappacoda quando era malata. La questione venne posta al giudizio dell'Imperatore Ferdinando, che decise in favore di Filippo II. Modugno passò in mano alla corona di Spagna ma, avendo Filippo II bisogno di denaro, vendette nel 1558 il feudo al viceré di Sicilia Don Garzia di Toledo per 44.000 ducati. Alla morte del viceré, Modugno ritorno alla disponibilità della corona.
Dal 1529 la Spagna era in possesso della Lombardia, del Regno delle Due Sicilie, della Sardegna e dello Stato dei Presidii. La Spagna governava questi territori per mezzo di viceré e considerava l'Italia come colonia da sfruttare economicamente e come territorio di frontiera a difesa dai Turchi.
In questo periodo, la storia del Sud Italia non è "come quella degli altri popoli, un misto di sventure e di fortune, bensì solo un susseguirsi di sventure".
Nel primo periodo della dominazione spagnola, Modugno ebbe la fortuna di essere un ducato sotto la diligente cura di Isabella d'Aragona e Bona Sforza, ma con il passaggio alla Corona di Spagna subì le conseguenze del suo malgoverno che la portò ad una grave decadenza economica, politica e sociale.
Una delle caratteristiche del dominio spagnolo fu un incremento della pressione fiscale che si concentrava maggiormente sui poveri dato che i grandi feudatari ed il clero erano esenti. Le numerose guerre, i matrimoni reali, i vari avvenimenti di corte e la formazione di nuovi eserciti richiedevano un'enorme quantità di denaro ed il Governo spagnolo era costretto ad utilizzare ogni mezzo per incrementare le entrate: tasse, prestiti, arredamenti (vendita dei diritti di riscossione tributaria), emissione di moneta svalutata, cessione di feudi, vendita di privilegi e di titoli nobiliari.
Per avere un'idea di quanto fosse aumentata la pressione fiscale basti ricordare che all'inizio della dominazione spagnola le entrate erano di 2 milioni di ducati, alla metà del XVII secolo erano di 116 milioni. Di questo denaro, poco o nulla venne speso a favore delle popolazioni o per lo sviluppo del commercio e delle infrastrutture.
Da un registro intitolato “Libro di tutti i Capitoli delle gabelle ed imposizioni della Magnifica Università di Modugno” si apprende che vi era tassata ogni attività commerciale ed ogni bene: c'erano tasse sulla farina (era vietato macinare il grano al di fuori del territorio comunale), sul pane, sulla molitura delle olive, sul mosto, sul vino (la tassa ammontava a un quarto del prezzo di vendita del vino), sull'uva, sulle mandorle, sui latticini, sui pesci freschi e salati, sul possesso di animali e sulla macellazione delle carni, sull'introduzione in città di merci, sull'occupazione di suolo pubblico, ecc.
Molto severe erano le pene per chi non osservava questi regolamenti e chi non poteva pagare era sottoposto a pene corporali. Gli esattori fiscali trattenevano per sé circa la metà di quanto raccoglievano e molto di quanto davano al fisco non arrivava nelle casse dello Stato ma si perdeva nella rete di amministratori avidi e corrotti. Il viceré di Napoli Monderei impose tasse per 49 milioni di ducati, ma ne versò allo Stato solo 17 e quando, finito il suo incarico tornò in Spagna, fece caricare 40 navi di arredi preziosi e di oggetti d'oro e d'argento.
Tutte le vessazioni economiche causarono la caduta in miseria di quattro quinti della popolazione e l'incuria del governo per le condizioni igieniche provocò il diffondersi di epidemie: la maggior parte delle pestilenze si verificò durante il periodo della dominazione spagnola.
Le frequenti carestie decimavano la popolazione dato il diffuso stato di malnutrizione degli abitanti del Sud Italia.
La miseria indusse molte persone ad entrare nella criminalità e ad ingrandire il fenomeno del brigantaggio, temuto ma appoggiato dalle popolazioni in quanto rappresentava una forma di lotta allo strapotere dei dominatori.
In Puglia, inoltre, permaneva il pericolo di incursioni da parte dei pirati Turchi. Nel 1647 venne inviato a Bari il Governatore Giorgio Sguerra de Rozas per contrastare un'eventuale sbarco di Turchi ed alcune compagnie spagnole alloggiarono anche a Modugno. Le città che ospitavano presidii militari erano obbligate a provvedere al sostentamento delle truppe con spese molto elevate per le casse comunali. Era considerato un privilegio non ospitare una guarnigione spagnola, privilegio che si doveva pagare. La città nel 1619, contrasse un mutuo di 2500 ducati per provvedere al mantenimento di alcune compagnie di soldati.
I soldati, inoltre, compivano ogni sorta di sopruso sulle popolazioni che rispondevano di quando in quando con rivolte. Queste spesso si ritorcevano contro la stessa popolazione dato che non avevano alcuna possibilità di cambiare la situazione (durante le rivolte si acclamava alla Spagna e al Re). La rivolta iniziata a Napoli da Masaniello nel 1647 si allargò anche in Puglia ed a Bari i tumulti furono capeggiati da Paolo Ribecco.
Gli Spagnoli, al loro insediarsi in Italia Meridionale, dovettero fare i conti con lo strapotere dei Baroni che influivano pesantemente nelle decisioni del governo centrale. Per ovviare a questo grande problema il vicereame spagnolo di Napoli utilizzò due metodi.
Primo: frammentare i grandi possedimenti dei feudatari e vendere separatamente i piccoli feudi (spesso consistevano in un singolo borgo); si riduceva così il potere politico e militare dei feudatari costretti a diventare ossequiosi cortigiani.
Secondo: favorire lo svincolo dei territori dalla servitù feudale. Pagando un riscatto, le città potevano acquisire la libertà demaniale dipendendo direttamente dall'autorità del re. Questo sistema consentiva alle città di non sottostare più ai soprusi dei feudatari. Spesso, però, questo metodo risultava dannoso per le stesse città: per pagare il riscatto, molte città si indebitarono e furono costrette a chiedere il ritorno di un feudatario. Inoltre, il vicereame spagnolo utilizzava questo meccanismo in modo "innovativo" per acquisire denaro, rivendendo le città riscattate a nuovi feudatari. “Vi furono città che si comprarono tre volte. Ciò sta a testimoniare il terrore che le città avevano dei bariìi, lo spirito di sacrificio delle popolazioni e l'ingiustizia del sovrano spagnolo”.Come si è visto, alla morte di Bona Sforza, il territori di Bari, Modugno e Palo del Colle tornarono alla Corona di Spagna. L'anno seguente Modugno e Palo vennero dati in feudo a Don Garcia Toledo con la proibizione di rivendere il feudo. In questa maniera, alla morte del viceré di Sicilia, i territori tornarono al Demanio. Nel 1580 Filippo II vendette nuovamente Modugno per 40.000 ducati al genovese Ansaldo Grimaldi, suo consigliere. Palo venne venduta per 50.000 ducati alla suocera di Grimaldi, Brigida de Mari. Queste vendite non prevedevano clausole.
In questo periodo, molti erano i genovesi che avevano interessi in Puglia: fra questi si ricordano anche alcuni esponenti della famiglia de Mari, fra cui G. Battista de Mari nel 1589 acquistò la gabella dell'olio e il dazio della farina di Modugno.
Ansaldo Grimaldi prese possesso del suo feudo il 12 novembre 1581 acquisendo il titolo di "Marchese di Modugno", ma l'anno seguente la città di Modugno riuscì a raccogliere i 40.000 ducati (6.000 dei quali dati dal Capitolo di Modugno e i rimanenti dall'Università) necessari per rimborsare Grimaldi e acquisire la libertà dal giogo feudale. Il re diede il proprio assenso al riscatto con decreto del 22 marzo 1585. Anche Palo era riuscita a riscattarsi ma si rivendette al figlio di Don Garcia, Don Pietro di Toledo, il quale rimborsò l'Università di Palo dei 50.000 ducati pagati per il riscatto e, nel 1582, rivendette il feudo allo zio Don Luigi di Toledo per 54.000 ducati. Palo non riacquistò più la libertà e da allora ebbe inizio “il primo triste e doloroso periodo della storia palese, durante il quale ogni sopruso fu lecito, ogni angheria permessa, ogni usurpazione consentita”.
Acquisire e mantenere la libertà demaniale era un notevole privilegio: delle oltre 1400 città e terre del Regno di Napoli, solo 58 erano libere dal legame feudale; 18 di esse erano in Puglia: Bari, Lecce, Barletta, Trani, Foggia, Taranto, Vieste, Gallipoli, Bisceglie, Modugno, Otranto, Cisternino, Ariano, Bitonto e Monopoli. Modugno ottenne inoltre la "grazia del perpetuo demanio", ovvero di mantenere in eterno la libertà acquisita.
Lo stemma comunale del cardo selvatico non a caso venne scelto quale emblema di fierezza e di indipendenza.
Il Governo spagnolo, per non perdere i tributi dovuti dal feudatario al re (l’adoa, tassa che sostituì l'obbligo di aiuto militare al monarca, e il rilevio, una tassa di successione che si pagava per consentire all'erede di prendere possesso del feudo), impose a Modugno di nominare un finto barone che venisse riconosciuto titolare delle rendite cittadine. Il finto barone, a sua volta, rigirava le rendite all'Università. Questa usanza rimase in vigore fino all'inizio del XIX secolo, nonostante il tentativo fatto nel 1781 dall'Università di Modugno di chiedere alla Regia Camera di evitare questo sistema che comportava un giro vizioso delle entrate cittadine (dal popolo al finto barone, da questo all'Università e, infine, al Viceré).
Il primo finto barone fu Andrea Novo. L'Università di Modugno teneva alla dignità del proprio finto barone e assegnava alla sua famiglia un vitalizio.
L'ultimo finto barone fu Pietro Martire Ruccia. Alla sua morte gli sarebbe dovuto succedere il primogenito, ancora minorenne. Nel 1803, nell'attesa della maggiore età del nuovo finto barone, la Regia Camera fece pressioni minacciando il raddoppio della tassa dovuta se avesse dovuto attendere il rilevio al compimento della maggiore età del nuovo finto barone. Allora, ci si affrettò a raccogliere quanto dovuto con una imposta straordinaria il cui ricavato venne conservato in una cassaforte del monastero delle Clarisse di Santa Maria della Purità (Monacelle). Tuttavia, il 2 agosto 1806, Giuseppe Bonaparte dichiarò abolito il sistema feudale e il figlio di Pietro Ruccia non fece in tempo ad essere eletto nuovo barone.
Nonostante la cattiva politica del dominio spagnolo, nel XVI e XVII secolo Modugno seppe assumere un ruolo rilevante nell'economia provinciale. Sfruttando la sua posizione geografica alle porte di Bari, Modugno divenne il punto di raccolta dei prodotti agricoli dell'entroterra che affluivano nel mercato di Bari attraverso Modugno.
Nello stesso periodo, si registra un elevato incremento demografico che si manifestò nello sviluppo, al di fuori dell'originaria cinta muraria, del quartiere popolare detto del Suburbio, di nuove chiese e conventi, di palazzi delle famiglie più importanti.
Questo incremento demografico si accompagnò ad una diversificazione sociale che non aveva paragoni negli altri paese della Terra di Bari.
Quando una Università non riusciva a far fronte alle richieste del Governo, si indebitava chiedendo prestiti a mercanti o a ricchi possidenti terrieri che richiedevano un interesse che si aggirava intorno all'8%. Le Università, per sdebitarsi concedevano ai propri creditori gli appalti della riscossione delle tasse. In questa maniera, i creditori acquisivano a poco prezzo i diritti di riscossione delle tasse e lucravano sulle esazioni. Nello stesso tempo, le Università perdevano delle entrate immettendosi in un circolo che portava al rapido esaurimento di tutte le risorse. A quel punto, l'Università era costretta a dichiarare il fallimento e ad essere “dedotta in patrimonio” (la Regia Camera Sommaria affidava l'amministrazione delle finanze del comune a un Commissario e prendeva le entrate cittadine).
Nonoscante lo sviluppo sociale ed economico dei suoi cittadini, anche l'Università di Modugno si trovò in una serie di crisi finanziarie. Nel 1537 chiese al Capitolo cittadino di impegnare le proprie argenterie. Nel 1619 dovette chiedere un prestito per il mantenimento delle truppe spagnole. Nel 1642 venne applicata un'ulteriore imposta sulla farina il cui diritto di riscossione fu veduto a Donato Olimpo, ex sindaco, e al marchese Flaminio Carafa. Le angherie degli esattori si fecero talmente insopportabili che molti cittadini abbandonarono la città.
Nel 1666 l'Università di Modugno dichiarò fallimento venendo conseguentemente “dedotta in patrimonio”. Nell'archivio del Comune abbondano le istanze risalenti a questo periodo, inoltrate dai creditori che volevano essere risarciti. Lo stato fallimentare dell'Università si protrasse per tutto il secolo successivo, anche sotto il governo degli Austriaci e dei Borboni, cosicché nel 1776 il sindaco Nicolò Lo Bianco, essendo la città “dedotta in patrimonio”, non poté disporre la riparazione urgente della mura cittadine e lo stesso avvenne nel 1799 nell'imminente attacco dei Sanfedisti.
Nel 1783 Modugno chiese al Governo la liberazione del proprio patrimonio dalla riduzione nella Reale Camera Sommaria, essendo migliorata la situazione finanziaria. La richiesta, però, venne respinta e la città continuò ad essere dedotta in patrimonio fino all'inizio del XIX secolo quando Giuseppe Bonaparte dichiarò prescritti i debiti dell'Università.
Il dominio della Casa d'Asburgo in Spagna e nel Regno di Napoli attraverso il vicereame durò da Carlo V a Carlo II. Essendo quest'ultimo senza erede nominò come suo successore Filippo Borbone. Le grandi potenze europee temendo l'improvviso allargamento dell'influenza della Casa Borbone (che regnava anche in Francia con Luigi XIV) si confederarono dando vita ad un conflitto, la Guerra della Grande Alleanza che duro per 13 anni con alterne vicende. In questo contesto nel 1707 un esercito austriaco scese nel Sud Italia conquistando senza difficoltà il Regno di Napoli occupandone la capitale. Dopo, si diresse verso la Puglia.
Con l'ascesa al trono imperiale di Carlo VI, le potenze europee vedendo in lui il pericoloso risorgere della Casa d'Asburgo, preferirono abbandonare la lotta concludendo la pace con Luigi XVI e Filippo di Borbone. Carlo VI continuò da solo il conflitto finché si concluse nel 1714 con la Pace di Rastatt con cui Filippo V rinunciò a unire le corone di Francia e Spagna e Carlo VI otteneva la Lombardia, il Regno di Napoli, la Sardegna (che darà ai Savoia ottenendo la Sicilia) e lo Stato dei Presidii.
Le popolazioni interessate a questi cambiamenti si aspettavano una ripresa economica e un nuovo governo più saggio, ma vennero presto fortemente deluse. Non cambiò nulla nella gestione del Vicereame e persino gli atti ufficiali continuarono ad essere redatti in lingua spagnola.
In questo periodo, Modugno fu tenuta in grande conto presso la corte austriaca grazie all'operato del ministro dell'impero Conte Rocco Stella, che intercedesse presso Imperatore per far ottenere alla propria città natia il titolo di "città", la conferma della fiera del Crocifisso, la concessione di franchigie doganali ed esenzioni sui dazi.
Nel contesto della Guerra di successione polacca, la battaglia di Bitonto combattuta il 25 maggio 1734, segnò la fine del vicereame austriaco e l'inizio del regno indipendente sotto i Borbone di Napoli. Primo sovrano della nuova dinastia fu Carlo di Borbone, riconosciuto della pace di Vienna che nel 1738 mise fine alla Guerra di successione polacca. Nel 1744, durante la Guerra di successione austriaca, gli austriaci tentarono di rientrare in possesso del Sud Italia ma dovettero rinunciare dopo la sconfitta di Velletri.
Nel Settecento si diffuse dalla Francia in tutta Europa il pensiero illuminista. Anche a Napoli, una serie di scrittori e di intellettuali come Tommaso Campanella, Giambattista Vico, Pietro Giannone, Gaetano Filangeri, promossero un cambiamento. In quest'epoca i sovrani che si dicevano illuminati attuavano delle riforme nello stato anche se l'intento non era tanto di sollevare le condizioni popolari quanto quello di garantire un maggiore consenso e una migliore stabilità alla monarchia assoluta.
Alla sua ascesa al trono di Napoli, Carlo III di Borbone dovette anch'egli fronteggiare baroni che opprimevano il popolo con i loro privilegi, le finanze del regno erano in piena crisi, le strade erano dissestate ed i commerci erano limitati, le terre erano coltivate con metodi antiquati, la corruzione era diffusa a tutti i livelli dell'amministrazione. Con il valido contributo del ministro Bernardo Tanucci vennero varate molte riforme che però, per la brevità del regno, portarono pochi risultati.
Medico di corte di Carlo III fu il modugnese Francesco Struggibinetti, noto per la sua produzione trattatistica. Tra l'altro, scrisse l'opera “Dell'abuso delle fascie” in occasione del parto della regina.
A Carlo III successe il figlio Ferdinando che continuò l'opera di rinnovamento del regno ispirato dai principi illuministici, con l'aiuto del ministro Edoardo Acton. Però, allo scoppio della Rivoluzione francese, rimase fortemente impressionato dal furore delle masse e iniziò a condannare le iniziative riformistiche.
Nell'esercito di Ferdinando si distinse il modugnese Eusebio Capitaneo che nel 1803 divenne tenente-colonnello del II reggimento Bari della Provincia di Trani, meritandosi gli encomi e gli onori del re. Il ministro John Acton ostacolò la sua promozione a Generale. Alla sua morte nel 1808 il re gli fece costruire un mausoleo nella cattedrale di L'Aquila.
Nello stesso periodo visse anche Vitangelo Maffei Junior ricordato per aver scritto la prima monografia riguardante Modugno.
A Modugno venne ambientata l'opera del celebre compositore tarantino Giovanni Paisiello, “Il Socrate immaginario”.
Dopo l'ascesa al potere di Napoleone Bonaparte e la sua vittoria di Marengo, nel trattato di pace di Luneville del 5 febbraio 1801 Ferdinando conservò il proprio regno ma gli venne imposto di ospitare e mantenere a proprie spese una divisione francese di 13.000 uomini in Puglia, ponte di collegamento verso l'Egitto. Alcune di queste truppe alloggiarono anche a Modugno. Nelle disposizioni decurionali dell'epoca si legge infatti che l'Università è indebitata a causa dell'“Anarchia” (gli avvenimenti del 1799) e del “soggiorno che fece in Modugno il distaccamento delle truppe francesi”.
I soldati francesi compirono ogni sorta di violenza e di sopruso nei confronti delle popolazioni, tanto che quando nel 1802, dopo la pace tra Francia e Inghilterra, lasciarono la Puglia si festeggiò con fuochi artificiali e luminarie.
L'anno successivo, però, Napoleone riprese le ostilità con l'Inghilterra ed impose al re di Napoli di mantenere presidii francesi nel proprio regno. Questa volta Modugno riuscì ad evitare l'alloggiamento di truppe francesi che stazionarono in Puglia per tre anni angariando le popolazioni in maniera sempre peggiore.
Nell'ottobre 1805 si formò la Terza Coalizione Antinapoleonica e Napoleone richiamò le sue truppe dal Regno delle Due Sicilie per impiegarle sul fronte austriaco. Ferdinando di Borbone colse l'occasione per aderire alla coalizione prescrivendo l'arruolamento in ogni Comune (anche Modugno partecipò). Napoleone sconfisse i suoi nemici a Ulma e ad Austerlitz e Ferdinando fu costretto a fuggire in Sicilia.
Le truppe francesi invasero il regno di Napoli e Giuseppe Bonaparte, fratello di Napoleone, venne eletto re nel 1806. Al suo arrivo a Napoli venne accolto dall'entusiasmo dei sostenitori dei principi rivoluzionari, anche Modugno inviò i propri rappresentanti nella capitale per porgere l'omaggio al nuovo re.
Giuseppe Bonaparte iniziò ben presto con l'attuazione di riforme radicali come la citata abolizione del regime feudale il 2 agosto 1806 (a Modugno venne posta fine alla farsesca elezione del falso barone), l'abolizione di molti ordini religiosi con la messa al bando dei Gesuiti dal regno e la confisca di beni monastici (a Modugno gli agostiniani dovettero lasciare la loro chiesa e i Domenicani il convento), l'inizio di una riforma agraria per combattere il latifondo, la riforma tributaria con l'eliminazione delle tasse che gravavano sul consumo dei beni necessaria alla sussistenza delle povere famiglie, l'adozione del sistema metrico decimale che, tuttavia, non venne sempre adoperato dal popolo, la creazione di scuole in ogni comune (il 1º ottobre 1806 a Modugno venne creata la prima scuola che constava in due sezioni: quella maschile affidata al frate Domenico Carroccia e che faceva lezione nei locali della chiesa del Purgatorio; e la sezione femminile affidata alla donzella Morena Anastasia che svolgeva le lezioni in un locale preso in fitto dalla famiglia Scarli). Giuseppe Bonaparte abolì il sistema elettorale che prevedeva l'elezione in base al ceto sociale, introducendo il diritto di voto basato sul reddito e il nuovo Decurionato della città venne creato a Modugno il 27 novembre 1806.
Il napoleonide volle rendersi conto di persona delle condizioni delle popolazioni in un viaggio nelle varie regioni del regno, passando per la Puglia nel 1807. Il 28 marzo arrivò a Barletta dove ricevette l'omaggio dei rappresentanti delle città pugliesi; per Modugno erano presenti il sindaco Francesco Santoro e il decurione Francesco Scura.
La successiva tappa del suo viaggio era Bari. Il re doveva pertanto attraversare la parte costiera del territorio (in località Palese, ora facente parte di Bari). Per questa occasione vennero spesi 56 ducati e 15 grani.
Giuseppe Bonaparte impose il servizio militare obbligatorio che prevedeva l'arruolamento di una persona ogni mille abitanti. Modugno, constando all'epoca di una popolazione di circa 5.000 abitanti dovette fornire all'esercito del re 5 uomini. Le diserzioni ed i sotterfugi per sfuggire alla leva erano diffusi tanto che dei 47 modugnesi fra i quali si dovevano estrarre coloro i quali sarebbero diventati soldati, solo 5 si presentarono così non fu necessario procedere col sorteggio. Ma anche questi cinque ben presto si dettero alla macchia e dovettero essere sostituiti. Per uno di loro si dovette procedere ad almeno sei rimpiazzi, infatti, chi veniva chiamato come sostituto era ritenuto inabile o disertava a sua volta.
Tuttavia, in questo periodo, non si fanno notizie di soprusi dei soldati francesi ed il loro mantenimento non gravava più sui bilanci comunali: il Governo risarcì il Decurionato di Modugno per le spese sostenute durante lo stanziamento nel gennaio e nel febbraio 1808 di un distaccamento di Cacciatori a cavallo.
Il governo di Giuseppe Bonaparte a Napoli durò solo due anni. Dopo la conquista francese della Spagna ne fu nominato re. Il suo posto fu preso dal cognato di Napoleone, Gioacchino Murat. Questi entrò a Napoli il 10 giugno 1808. Continuò la politica di riforme iniziata dal predecessore e in soli sette anni riuscì a trasformare il Regno di Napoli in uno stato moderno.
Modificò il sistema legislativo adottando il Codice Napoleonico e diede un forte impulso alle comunicazioni e al commercio realizzando nuove strade e ripristinando i mercati e le fiere che erano state abolite durante le dominazioni precedenti. Modugno chiese il ripristino del mercato domenicale, della fiera del Crocifisso e di quella dedicata a San Pietro Martire; inoltre, propose la realizzazione di tre nuove fiere da realizzarsi durante il 10 marzo, e le feste di San Nicola da Tolentino di San Rocco. Murat accolse tutte le richieste.
La sua politica interna si scontrò con le necessità di Napoleone; il malcontento iniziò a diffondersi a causa della forte pressione fiscale necessaria alle spese belliche e per la leva militare.
Dopo la disfatta nella Campagna di Russia, i guerriglieri filo-borbonici ed i briganti acquisirono forza e iniziarono a creare focolai di rivolta contro il re. Murat affrontò la situazione sopprimendo le rivolte e aggraziandosi le simpatie della popolazione con un viaggio nelle regioni del suo regno. Giunse a Bari il 24 aprile 1813 e vi rimase anche il giorno successivo quando diede il via alla costruzione del nuovo quartiere al di fuori delle antiche mura cittadine. Il 25 aprile, Murat firmò il decreto che trasferiva l'ospedale di Modugno dalla chiesa di San Vito ai locali del soppresso convento degli Agostiniani.
Con la definitiva caduta di Napoleone, dopo aver cercato un accordo con l'Austria, dopo il famoso "Proclama di Rimini" e dopo un ultimo e sfortunato colpo di mano in Calabria, Murat, arrestato e condannato a morte, esce definitivamente di scena. Il 9 giugno 1815 sul trono di Napoli tornò Ferdinando di Borbone.
Nel Congresso di Vienna venne deciso, tra l'altro, il ritorno di re Ferdinando a Napoli e il 7 dicembre 1816 Ferdinando IV di Napoli, assunse il nome di Ferdinando I delle Due Sicilie.
Nel dicembre 1815 scoppiò a Noja (l'attuale Noicattaro) una pestilenza portata da una nave proveniente dalla Grecia. La città venne circondata e isolata per evitare il diffondersi del morbo. Venne creato anche un cordone marittimo per evitare l'arrivo di altre navi con equipaggio infetto provenienti dalla costa opposta dell'Adriatico. Le misure adottate raggiunsero gli effetti voluti, ma il Decurionato di Modugno spese 327 ducati e 62 grani che non riuscì a farsi rimborsare dal Governo.
Le mura di Modugno erano da tempo degradate e pericolose per le abitazioni vicine causa di ristagno di acque reflue; già dall'assedio del 1799 si erano rivelate inadatte ad una efficace difesa e lasciate senza manutenzione e nuovi quartieri erano sorti all'esterno. Il 3 dicembre 1820 ne venne deciso l'abbattimento e per non gravare sul povero bilancio cittadino venne stabilito che chi possedeva abitazioni nei pressi delle mura stesse dovesse provvedere a proprie spese.
Ferdinando continuò con la politica di costruzione di nuove strade avviata dai suoi predecessori. Nel 1816 venne progettata una strada che collegasse Bari ad Altamura. Questo progetto prevedeva l'attraversamento di Modugno entrando dalla Porta di Bari e uscendo dalla Porta dell'Aja. Ma, con l'abbattimento delle mura cittadine, venne proposta la variazione del progetto in modo tale che la strada lambisse e non attraversasse l'abitato. Così il tratto modugnese della Bari-Altamura venne realizzato tra il 1821 e il 1822 con un'ampia carreggiata che corrisponde alle attuali via Roma e corso Vittorio Emanuele. La strada venne chiamata dalla popolazione “via nova” con riferimento sia alla sua recente creazione, sia per la concezione con la quale venne realizzata: rettilinea e larga, mentre si era abituati a mulattiere strette e tortuose.
Lo sviluppo delle infrastrutture viarie che si registra in questo periodo fu facilitato dalla possibilità che avevano i comuni di anticipare le spese chiedendone poi il rimborso allo Stato. In questo periodo venne costruita anche la Modugno-Bitonto, come raccordo tra le preesistenti Bari-Altamura e Bitonto-Canosa. Tra il 1876 e il 1880 venne realizzata la Modugno-Bitritto.
Iniziata nel periodo napoleonico, continuò l'opera di riforma delle istituzioni del regno per mezzo dei “Regolamenti di Polizia Urbana”. Il primo di essi per quanto riguarda Modugno è datato 1818. Interessanti le norme riguardanti l'igiene pubblica: non si può accumulare letame davanti alle abitazioni o nei pressi del centro abitato, è vietato gettare le acque reflue dalla finestre ma è consentito farlo dalla porta, non si possono gettare cocci o vetri per la strada, ogni cittadino deve provvedere alla pulizia del tratto di strada antistante la propria abitazione, non si possono smaltire nel pressi della città i rifiuti della lavorazione delle olive, non si possono uccidere animali da macello in città, ecc. Altri regolamenti riguardavano frodi commerciali, il decoro del paese, l'ordine pubblico e la tranquillità della vita cittadina.
Le idee rivoluzionarie portate in Italia da Napoleone fecero sorgere anche rivendicazioni di libertà costituzionale e di unità nazionale. Esse si concretizzarono nelle associazioni segrete carbonare, che si diffusero anche nel Regno di Napoli coinvolgendo esponenti della borghesia, del clero e delle nobiltà.
Una prima forma di carboneria esisteva già ai tempi di Gioacchino Murat che in un primo tempo l'assecondò ma poi la vietò. Ferdinando di Borbone che dall'esilio aveva approfittato del veto per cercare le simpatie dei patrioti, quando tornò sul trono largheggiò in repressioni per mezzo della polizia, incaricata di compilare le liste coi nomi dei carbonari. Da queste liste apprendiamo i nomi dei 92 modugnesi appartenenti alla carboneria e che Gran Maestro della sezione modugnese (detta vendita Santo Spirito) era Pietro Capitaneo. La Carboneria controllava l'amministrazione comunale modugnese: diversi sindaci e decurioni erano iscritti alla carboneria.
Durante i moti del 1820 avviati da Michele Morelli e Giuseppe Silvati si tennero a Modugno riunioni segrete nella casa di Lorenzo Minielli. Quando a seguito di quei moti venne proclamata la costituzione, nei festeggiamenti dove si distinsero Nicola Russo e Gaetano Cesena che sventolavano il tricolore della carboneria, il sacerdote Nicola Priore con fascia tricolore sul petto e il sacerdote Luigi Loiacono che gridava “Viva la Costituzione” agitando il crocifisso. Il proprietario terriero Pietro Maranta e il cappuccino Luigi da Palo tennero dei discorsi.
Quando al Congresso di Lubiana fu deciso di intervenire in Sud Italia per reprimere la rivolta, molti carbonari si arruolarono volontari per respingere, sotto il comando del generale Guglielmo Pepe, le truppe austriache. Molti furono i modugnesi che si arruolarono con grande entusiasmo nella legione di Bari, comandata dal colonnello Carlo Nicolai di Canneto. Però, dopo le notizie delle prime sconfitte del generale Pepe, l'entusiasmo iniziale calò rapidamente e si verificarono diserzioni tanto che la legione non raggiunse il generale che combatteva in Abruzzo. Il 24 marzo 1821 gli Austriaci entrarono a Napoli ristabilendo la situazione iniziale e iniziarono una feroce repressione. Il Decurionato di Modugno protesse i patrioti affermando che nessun modugnese si era arruolato volontariamente contro gli Austriaci.
I cospiratori che si erano maggiormente esposti, però, subirono le ritorsioni della polizia borbonica. Queste continuarono anche durante il regno di Francesco I e Ferdinando II che represse nel sangue l'insurrezione di Cosenza che, nel 1844, vide il sacrificio dei fratelli Bandiera.
Il tramare in segreto delle associazioni carbonare emerse nel 1848 nei moti in tutta Europa. I moti che partirono dalla Sicilia scaturirono nella concessione delle costituzione, il 12 gennaio. Le elezioni per eleggere i rappresentanti del neoformato parlamento si svolsero a Modugno nella chiesa del Purgatorio.
Sull'esempio della concessione di Ferdinando II anche Pio IX, Carlo Alberto e il Granduca di Toscana Leopoldo II concessero la carta costituzionale. Nello stesso anno scoppiò la prima guerra di indipendenza alla quale Ferdinando II contribuì con un'armata di 12000 uomini guidati dal generale Guglielmo Pepe. Il Decurionato modugnese stanziò 40 ducati per le famiglie bisognose dei soldati.
La grande miseria della popolazione ed i nuovi cambiamenti che andavano ad esclusivo vantaggio della borghesia causarono un malcontento che prese corpo nelle manifestazioni e sommosse che il 30 aprile 1848 si verificarono anche a Modugno e si esaurirono solo dopo l'intervento della forza pubblica.
Nello stesso tempo, Ferdinando II che mal volentieri aveva concesso la costituzione e aveva partecipato alla guerra d'Indipendenza, iniziò a limitare le libertà accordate. Alle proteste dei patrioti napoletani rispose con la forza sciogliendo il Parlamento e convocando nuove elezioni. Il 15 giugno i modugnesi, in segno di protesta, inserirono nell'urna di voto la scheda che diceva: “Mi niego all'elezione del Presidente dei Segretari dei Deputati ritenendo esistente legalmente e nella pienezza dei suoi poteri la nostra rappresentanza che non può dirsi legalmente sciolta”.
Il 2 luglio si tenne nel capoluogo la Dieta di Bari dove si doveva decidere il da farsi e Giuseppe Capitaneo fu il rappresentante di Modugno. La Dieta, tuttavia, non raggiunse il suo scopo perché la sconfitta nella prima guerra d'Indipendenza fu accompagnata da un'ondata di repressioni. Tutti coloro che avevano partecipato alla Dieta di Bari vennero processati, ma le testimonianze dell'arciprete, del sindaco e di altri cittadini servirono a salvare Giuseppe Capitaneo.
Ferdinando II volle unire alle repressioni un viaggio nelle terre del suo regno per accattivarsi la simpatia della popolazione. Nel gennaio del 1859 in Puglia fu accolto da grandi acclamazioni della popolazione. In questo viaggio Ferdinando II sentì i primi sintomi della malattia che lo condusse alla morte. Quando si trovava a Bari vennero convocati i migliori medici della provincia, tra cui Nicola Longo di Modugno. Nel maggio del 1859 Ferdinando II morì a Napoli e gli successe il figlio Francesco II. Il poeta modugnese Marcello Maffei venne invitato nella capitale per commemorare il sovrano scomparso. Durante il regno di Ferdinando II si distinse il modugnese Giuseppe Mario Arpino che fu ambasciatore a Londra, capo della Tesoreria del Regno e capo del Dipartimento a Palermo.
Con l'inizio della seconda guerra di indipendenza si riaccesero i fermenti patriottici anche nel Sud Italia e venne costituito un “Comitato provinciale di insurrezione”: Modugno faceva parte con Bari, Valenzano, Triggiano e Sannicandro di Bari della terza sezione.
Con lo sbarco dei Mille a Marsala i comitati di Puglia e di Lucania volevano insorgere, ma il comitato centrale di Napoli invitò a non spargere sangue inutilmente. A Modugno, come in altri comuni, venne istituita la Giunta Insurrezionale di cui faceva parte, tra gli altri, Nicola Longo che ospitò nella propria casa il quartiere generale dei cospiratori.
A settembre arrivo in terra di Bari il colonnello Liborio Romano, inviato da Garibaldi con l'intento di far insorgere la Puglia. Arrivò a Modugno e lì accolse il sindaco di Bari.
In città, sugli edifici pubblici gli stemmi borbonici vennero sostituiti con quelli sabaudi. Cambiò l'ordinamento amministrativo e venne abolito il Decurionato sostituito dalla Giunta Municipale e dal Consiglio Comunale. Il nuovo governo, per aumentare i posti di lavoro, investì in opere pubbliche: il Municipio di Modugno ebbe 452 ducati che utilizzò per lavori stradali e per il rifacimento della Piazza Sedile.
Il 3 novembre 1861 vennero cambiati i nomi ad alcune strade e piazze cittadine intitolandole Piazza del Plebiscito, Corso Vittorio Emanuele, Piazza Garibaldi, Strada Cavour.
Durante la terza guerra di indipendenza sostò a Modugno un battaglione di volontari italiani.
I primi anni dopo l'unità d'Italia furono molto difficili soprattutto nel Sud dove gran parte della popolazione, della nobiltà e del clero avversavano la monarchia sabauda. Ebbe un forte impulso il brigantaggio che, per sua natura antigovernativo, veniva incoraggiato e aiutato dalle popolazioni. La reazione del governo italiano fu molto dura: venne inviato nel Mezzogiorno l'esercito e vi furono 1000 fucilati, 3000 imprigionati ed oltre 2500 uccisi in conflitti. A Modugno non si registrano frequenti atti di brigantaggio a causa della vicinanza al capoluogo e dell'assenza di boschi dove potersi nascondere. Nel maggio del 1862, la giunta comunale venne a conoscenza dell'imminente arrivo nel territorio di Palese di due briganti: venne allertata la Guardia Nazionale che catturò uno di loro. Il 1º gennaio 1863 venne aperta una sottoscrizione per combattere il brigantaggio nel Meridione e Modugno partecipò con 400 lire.
Pian piano, si andò accrescendo anche nelle popolazioni del Sud il sentimento di appartenenza alla nazione italiana e le ricorrenze importanti dello Stato. L'ingresso di Garibaldi a Napoli, il Plebiscito, la concessione dello Statuto, venivano festeggiate da tutti con luminarie e fuochi d'artificio. Alla morte di Vittorio Emanuele II venne progettato a Roma un grande monumento in memoria del re scomparso per la realizzazione del quale Modugno donò 200 lire.
Nel venticinquesimo anniversario della Presa di Roma ci furono a Modugno grandi festeggianti e “Via La Marina” venne rinominata “Via XX Settembre”. In seguito all'attentato a Umberto I vennero celebrati nella Chiesa matrice i funerali solenni, la Giunta Municipale espose il lutto per un mese e venne apposta una lapide sulla facciata della Sala del Sedile dei Nobili.
Nel 1836 si verificò un'epidemia di colera durante la quale si distinse il medico modugnese Nicola Longo che, nominato presidente del consiglio sanitario provinciale, si recò nei luoghi dove il morbo era più violento per dare il proprio aiuto in prima persona.
In quegli stessi anni si verificò in Italia una grave crisi economica con un rapido incremento dei prezzi. La Giunta Municipale il 19 aprile 1898, per aiutare la cittadinanza, decise di fissare il prezzo delle farine a 42 centesimi rimborsando i fornai per l'eccedenza. Questo non bastò; nel pomeriggio del 27 aprile, avuta la notizia dei tumulti di Bari, iniziò una protesta che provocò l'abbassamento del prezzo delle farine a 30 centesimi e quello del pane a 25. Venne chiamato un reparto di fanteria che nella notte del 28 aprile arrestò una cinquantina di modugnesi che si erano messi in evidenza nelle manifestazioni. Le truppe lasciarono la città a maggio.
Per tentare di risolvere la situazione, l'Amministrazione Comunale tentò, senza riuscirci, di contrarre un debito di 10.000 lire. I membri della Giunta decisero allora di pagare di tasca loro quanto era necessario alla popolazione.
Durante il Primo conflitto mondiale Bari subì diversi bombardamenti, uno dei più disastrosi si verificò l'11 agosto 1918 come rappresaglia dopo il volo propagandistico di Gabriele D'Annunzio su Vienna. Modugno non subì direttamente i bombardamenti ma i viveri vennero razionati e nell'ex convento dei Domenicani alloggiarono alcuni reparti.
Dopo la disfatta nella battaglia di Caporetto la cittadinanza modugnese accolse diverse famiglie di profughi.
Molti modugnesi furono arruolati nella “Brigata Regina” (decorata con medaglia d'oro al valore dal generale Luigi Cadorna) e nella “Brigata Bari”. Nel conflitto perirono 130 soldati modugnesi. Sigismondo Pantaleo morì a causa del sabotaggio della nave Benedetto Brin, una lapide sulla facciata della Sala del Sedile ricorda il suo sacrificio. Giuseppe Loiacono venne promosso da sergente a sottotenente e meritò due medaglie d'argento, una di bronzo e la croce di cavaliere della Corona d'Italia. Diversi altri modugnesi si distinsero per valore e merito.
Nel 1918 si diffuse anche a Modugno l'epidemia di influenza spagnola che causò un centinaio di morti.
Il 28 ottobre 1922, alla Marcia su Roma partecipò anche il sacerdote modugnese Pietro Stea che in seguito non parteciperà a nessuna iniziativa del fascismo. Tra il 1924 e il 1926 si verificarono anche a Modugno gravi atti di violenza da parte degli squadristi.
Nei comuni venne istituita la figura del segretario politico e Pietro Capitaneo ricoprì per primo questa carica a Modugno. Nella Sala del Sedile si insediò il Comando del Fascio. Nel 1927 venne creata la figura del Podestà come sostituto del Sindaco. Il primo podestà modugnese fu Alfredo Crispo. Nel 1931 venne iniziata la costruzione di una delle prime industrie nel territorio di Modugno: la cementeria dell'Italcementi.
In seguito all'ingresso dell'Italia nel Secondo conflitto mondiale e l'invasione della Grecia, la Puglia fu esposta a bombardamenti aerei da parte degli alleati. Molte famiglie si trasferirono da Bari a Modugno.
Nel 1941 si aprì il fronte orientale dove persero la vita 10 modugnesi. Il nuovo edificio scolastico (ora dedicato a De Amicis) venne adibito a ospedale della Croce Rossa.
La cittadinanza dovette donare, dopo l'oro necessario per pagare le sanzioni in seguito alla guerra d'Etiopia, il bronzo degli edifici pubblici (tra cui le campane delle chiese e quelle della torre dell'orologio).
Con l'ingresso in guerra degli Stati Uniti si intensificarono i bombardamenti e la città era frequentemente sorvolata da bombardieri nemici che sganciarono le loro bombe il 16 luglio e il 23 agosto 1943 causando due morti.
Il 24 luglio 1943 il Gran Consiglio del Fascismo sfiduciò Benito Mussolini consegnando i poteri al Generale Pietro Badoglio. Vennero smantellate sugli edifici pubblici tutte le insegne fasciste e vennero ripristinati i vecchi nomi delle strade, modificati durante il fascismo: Piazza Sedile era stata chiamata Piazza Impero. Nel momento in cui si verificava lo sbarco in Sicilia degli alleati, alcuni reparti di soldati tedeschi in ritirata sostarono a Modugno parcheggiando i loro carri armati nella Villa Comunale con grande ansia della popolazione che temeva volessero stabilirsi a Modugno per la difesa di Bari. Ma i soldati tedeschi partirono il 6 settembre e alla città furono risparmiate le loro rappresaglie derivanti dall'armistizio di Cassibile di due giorni dopo. Peraltro, sempre a causa dell'armistizio, diversi cittadini perirono sotto il fuoco tedesco in Grecia.
Di un particolare storico incontro avvenuto a fine novembre 1943 fu testimone la ottocentesca Villa Longo de Bellis del cav. Nicola Longo sita sul lungomare tra Palese e Santo Spirito. In questa villa, requisita dalle forze anglo-americane al prof. Carlo Longo di Modugno si incontrarono il Generale inglese Harold Alexander, il generale statunitense Dwight D. Eisenhower e il maresciallo d'Italia Pietro Badoglio per discutere l'armistizio. In particolare nell'incontro il maresciallo Badoglio chiese al generale Alexander di fornirgli le armi per contribuire alla cacciata dei tedeschi dall'Italia. Il generale Alexander fu restio e il generale Eisenhower prese posizione di neutralità.
Pochi giorni dopo la partenza dei Tedeschi giunsero gli Alleati che assunsero un atteggiamento a metà strada fra gli amici liberatori ed i conquistatori. Alcuni soldati alloggiarono nel Boschetto causando gravi danni; altri soldati occuparono il pian terreno del Municipio. Gli ufficiali inglesi si stabilirono in Palazzo Crispo e Palazzo Russo evacuandone gli abitanti.
Durante l'attacco aereo tedesco nel porto di Bari del 2 dicembre 1943 vennero distrutte venti navi e molte persone persero la vita; l'esplosione delle navi causò uno spostamento d'aria che ruppe le vetrate della Chiesa matrice di Modugno. Un episodio di analoga gravità si ripeté il 19 aprile 1945. Nella seconda guerra mondiale persero la vita 92 soldati modugnesi.
Mentre nel Nord Italia si costituiva la Repubblica di Salò, nel Sud si formavano i primi partiti liberi: a Modugno sorsero la Democrazia Cristiana, il Partito Socialista Italiano, il Partito Comunista Italiano, il Partito Liberale Italiano e venne costituito il locale Comitato di Liberazione Nazionale che evitò rappresaglie contro gli ex dirigenti fascisti.
Il Referendum istituzionale del 1946 decise l'adozione della forma di governo repubblicana, con grande sorpresa delle popolazioni del Sud Italia che avevano largamente votato per la permanenza della monarchia. A Modugno si contarono 5469 voti per la monarchia e solo 932 per la repubblica. I monarchici si organizzarono in un partito autonomo guidato, in città, da Giuseppe Abruzzese di Bitetto che crebbe di consenso sino a raggiungere la maggioranza nelle elezioni amministrative del 1952. Pochi anni dopo, tuttavia, iniziò un rapido declino.
Con la grave crisi che accompagnò la fine della seconda guerra mondiale molti italiani decisero di migrare all'estero in cerca di lavoro. Già ai primi del novecento si erano formate delle piccole colonie di modugnesi a New York e in Canada, ma da questo periodo iniziò un flusso migratorio molto vasto che interessò tra gli anni cinquanta e sessanta intere famiglie. A Toronto si creò una comunità di 3.000 modugnesi ed una più piccola a Montréal. La comunità di Toronto mantiene vive le tradizioni modugnesi in Canada ed ha un comitato permanente per celebrare San Rocco e l'Addolorata.
Nella ricostruzione post-bellica Modugno conobbe un grande sviluppo industriale con notevoli miglioramenti nella condizione economica della popolazione, rapidamente trasformata da rurale ad industriale.
T. Bartoletti, Memoria responsiva legale-canonica-istorica a pro del Capitolo, Comune e Chierici di Modugno Diocesi di Bari, se gli esteri abbiano diritto di poter ottare alle partecipazioni della loro Chiesa di jus patronato civico?, pubblicato intorno al 1834
Pietro Capitaneo, Monografia dell'agro modugnese, in La Puglia agricola, periodico mensile del Comitato agrario di Bari, Bari 1879, pp. 103–109
 Michele Garruba, Serie critica de' Sacri Pastori Baresi, corretta, accresciuta ed illustrata, Bari, Tipografia Cannone, 1844,  pp. 830-850.
Lorenzo Giustiniani, Dizionario Geografico ragionato del Regno di Napoli, Napoli 1797, pp. 33–3412
Vitangelo Maffei, Racconto della peste nella città di Modugno, sua origine, governo, medicina, purificazione, ecc., scritto nel 1657, pubblicato in Raffaele Macina, Modugno nell'Età Moderna, Modugno 1993, pp. 46–59
 Vitangelo Junior Maffei, Relazione sulle cose notabili della città di Modugno, scritto nel 1774, in Garruba, Serie critica de' Sacri Pastori Baresi, corretta, accresciuta ed illustrata, Bari, Tipografia Cannone, 1844., pagg. 834-838
Giambattista Saliani, Relazione intorno alla Città di Modugno ed alla vita dell'Arciprete Giambattista Stella, in MACINA Raffaele, Viaggio nel Settecento, EDIZIONI NUOVI ORIENTAMENTI, Arti grafiche Ariete, Modugno 1998
Domenico Siniscalchi, Per lo Capitolo di Modugno. Presso la Commissione de' Vescovi, Napoli 1835
Nicola Trentadue, Cenno storico sul culto della Vergine Addolorata Patrona della Città di Modugno, Bari 1876
Giovanni De Bellis, Modugno e i suoi principali uomini illustri, Bari, Tip. F. Petruzzelli e Figli, 1888
 Vito Faenza, La vita di un comune dalla fondazione del Vicereame Spagnuolo alla Rivoluzione francese del 1789, Trani, Vecchi, 1899.
Dina Lacalamita, Storia segreta di un converso del 1799, NUOVI ORIENTAMENTI, Modugno, dicembre 1999
Raffaele Macina, Economia, Società e tassazione nel Regno di Napoli nella seconda metà del Settecento; un caso particolare: MODUGNO, Modugno, ottobre 1980
Raffaele Macina, Il 1799 in Provincia di Bari, secondo la cronaca di Giambattista Saliani da Modugno, EDIZIONI NUOVI ORIENTAMENTI, Modugno, Litopress Lombardo, 1985
 Raffaele Macina, Modugno nell'età moderna, Modugno, Arti grafiche Ariete, 1993.
Raffaele Macina, Viaggio nel Settecento, EDIZIONI NUOVI ORIENTAMENTI, Arti grafiche Ariete, Modugno 1998
Raffaele Macina, Viaggio nel 1799, fra galantuomini, preti e popolani di Terra di Bari, EDIZIONI NUOVI ORIENTAMENTI, Arti grafiche Ariete, Modugno 1999
 Nicola Milano, Curiosando per Modugno, Modugno, a cura del Centro Culturale "Mater Ecclesia", I ediz., 1979.
Raffaele Rana, Il Culto Dell'Addolorata, Ediz. Palazzo Scarli, Modugno, marzo 1999
Michele Ruccia, La regina Bona e Modugno, in AA. VV., Bona Sforza regina di Polonia e duchessa di Bari, Edizioni Levante, Bari, pp. 53–56
Giambattista Saliani, Cronaca dei fatti avvenuti in Modugno nel 1799, in: FAENZA Vito, La vita di un comune dalla fondazione del Vicereame Spagnuolo alla Rivoluzione francese del 1789, Vecchi, Trani 1899, p. 169 e sgg.
Nicola Trentadue, Della parrocchia e dei parroci di Modugno, Bitonto, stabilimento tipografico Stefano Di Bari, 1888
Michele Ventrella, Modugno, in LIDDI M. A. (a cura di), Castelli e fortificazioni nel comprensorio de 'La strada dell"olivo", Bitetto, marzo 1999
A. Gernone, N. Conte, M. Ventrella (a cura di), Modugno. Guida Turistico-culturale, Associazione Pro Loco di Modugno, Modugno, 2006.
 A. Gernone, N. Conte e M. Ventrella (a cura di), Modugno. Guida Turistico-culturale, Modugno, Associazione Pro Loco di Modugno, 2006.

Il Commonwealth di Porto Rico, meglio conosciuto come Porto Rico o Portorico (in spagnolo: "Estado Libre Asociado de Puerto Rico" o più comunemente "Puerto Rico"), è uno stato liberamente associato agli Stati Uniti d'America.
La storia dell'isola di Porto Rico prima dell'arrivo di Cristoforo Colombo non è molto chiara. Ciò che oggi sappiamo viene fondamentalmente dalle scoperte archeologiche e dalle trascrizioni dei racconti orali degli spagnoli. Il primo libro approfondito sulla storia di Porto Rico fu scritto da Fray Iñigo Abbad y Lasierra soltanto nel 1776, ben 283 anni dopo il primo arrivo degli spagnoli sull'isola.  La prima colonia indigena di Porto Rico fu costituita dagli Ortoiroid, un popolo dell'era arcaica. Uno scavo archeologico sull'isola di Vieques, nel 1990, portò alla luce i resti di ciò che si pensa potesse essere un uomo arcaico della cultura Ortoiroid (chiamato "uomo di Puerto Ferro"); tali resti furono datati intorno al 2000 a.C.. Successivamente, tra l'anno 120 e il 400, gli Igneri, provenienti dalla regione dell'Orinoco, arrivarono sull'isola. Tra il VII e l'XI secolo la cultura dei Taino si sviluppò notevolmente e, approssimativamente attorno all'anno 1000, divennero il popolo dominante dell'isola. Essi mantennero questo dominio fino all'arrivo degli spagnoli, nel 1493.
Quando gli europei giunsero per la prima volta, l'isola era ancora abitata dalle tribù indiane Arawak dei Taino; il nome che essi avevano dato all'isola era Borikén. Il primo contatto con gli europei avvenne per opera di Cristoforo Colombo, durante il suo secondo viaggio alle Antille, il 19 novembre del 1493. Tuttavia alcuni sostengono che non fu Colombo a scoprire Porto Rico, bensì Martín Alonso Pinzón, che nel 1492 si era separato da Colombo continuando da solo le sue esplorazioni. La Corte spagnola diede quindi alla famiglia Pinzón un anno di tempo per poter iniziare l'opera di insediamento e colonizzazione che avrebbe permesso loro la rivendicazione dell'isola, ma essi fallirono miseramente.
Originariamente battezzata San Juan Bautista, dallo stesso Colombo, in onore di San Giovanni Battista, l'isola alla fine prese il nome di Puerto Rico (che letteralmente significa "porto ricco"); il nome originale rimase a designare la città più grande, nonché capitale, San Juan. Il conquistador spagnolo Juan Ponce de León divenne l'effettivo governatore in carica di Porto Rico, poiché Vicente Yáñez Pinzón, eletto governatore prima di Juan Ponce, non raggiunse mai l'isola.
Porto Rico fu subito colonizzata dagli spagnoli, i quali vi portarono un gran numero di schiavi africani che furono obbligati a lavorare per la corona spagnola, rimpiazzando così la popolazione indigena dei Taino, che stava progressivamente scomparendo. L'isola divenne in breve un'importante roccaforte e porto strategico dell'Impero spagnolo nei Caraibi. Ciononostante l'enfasi colonialistica tra la fine del XVII e il XVIII secolo si concentrò sui territori più redditizi della terra ferma, lasciando Porto Rico con un irrisorio numero di coloni. Preoccupati per la continua minaccia dei nemici europei, nel corso dei secoli gli spagnoli costruirono numerosi forti e muraglioni per proteggere la capitale: furono erette fortezze quali La Fortaleza, il forte San Felipe del Morro e il forte San Cristóbal; fu grazie a queste opere di difesa che gli olandesi, i francesi e gli inglesi fallirono nei loro tentativi di conquistare l'isola.
Nel 1809, mentre Napoleone occupava la maggior parte della penisola iberica, un'assemblea popolare tenutasi a Cadice riconobbe Porto Rico come territorio spagnolo d'oltreoceano con il diritto di inviare deputati alla Corte spagnola. Il deputato Ramón Power y Giralt divenne vice presidente della corte di Cadice e le sue riforme costituzionali del XIX secolo favorirono l'incremento demografico e la crescita economica, e soprattutto conferirono una maggiore notorietà all'isola. Dopo i repentini successi di indipendenza da parte degli stati del centro e sud America, Porto Rico e Cuba rimanevano le uniche due colonie del Nuovo mondo appartenenti al grande Impero spagnolo.
La povertà e l'allontanamento politico dalla Spagna portarono a una piccola ma significativa insurrezione, nel 1868, conosciuta come Grito de Lares (Pianto di Lares): la sommossa fu facilmente e prontamente stroncata. Promotori di questo movimento indipendentista furono Ramón Emeterio Betances, considerato il "padre" della nazione portoricana, e altri personaggi politici, tra i quali Segundo Ruiz Belvis. Pochi anni dopo sorse il movimento autonomo portoricano, iniziato da Román Baldorioty de Castro e portato avanti da Luis Muñoz Rivera verso la fine del secolo. Nel 1897, Muñoz Rivera e altri indipendentisti persuasero il governo liberale spagnolo a riconoscere e accettare lo Statuto per l'autonomia di Porto Rico. L'anno seguente venne organizzato il primo, anche se di breve durata, governo autonomo portoricano. Si raggiunse quindi il compromesso di mantenere un governatore nominato dalla Spagna, il quale aveva il potere di annullare qualsiasi decisione legislativa con cui non era d'accordo, e una struttura parlamentare parzialmente eletta.
Il 25 luglio 1898, con lo scoppio della guerra ispano-americana, Porto Rico, essendo una colonia spagnola, fu invasa dagli Stati Uniti d'America con uno sbarco a Guánica. Con il trattato di Parigi del 1898 la Spagna fu obbligata a cedere Porto Rico, assieme a Guam e alle Filippine, agli USA. Il XX secolo iniziò sotto il regime militare statunitense con i funzionari statali, incluso il governatore, nominati dal presidente degli Stati Uniti. Nel 1917, la Legge Jones-Shafroth approvata dal Congresso americano garantiva ai cittadini portoricani la nazionalità statunitense, in modo che essi potessero essere arruolati come soldati nella prima guerra mondiale. Dopo la guerra una serie di catastrofi naturali e la grande depressione impoverirono l'isola. Alcuni leader politici pretesero dei cambiamenti e tra questi spiccò Pedro Albizu Campos che capeggiò un importante movimento nazionale a favore dell'indipendenza: il Partito Nazionalista Portoricano.
Ma per assistere a un radicale cambiamento nella struttura governativa del paese bisogna attendere gli ultimi anni delle amministrazioni Roosevelt e Truman. In tale periodo ci fu una sorta di compromesso, portato avanti da Luis Muñoz Marín e altre persone, che culminò nel 1946 con la nomina, da parte del presidente Truman, del primo governatore di origine portoricana, Jesús Piñero. Nel 1947 gli Stati Uniti concessero il diritto di eleggere democraticamente il governatore di Porto Rico; l'anno successivo, nel 1948, Luis Muñoz Marín divenne il primo governatore di Porto Rico ad essere eletto dal popolo.
A partire da questo periodo ci fu una consistente emigrazione verso gli Stati Uniti, alla ricerca di migliori condizioni economiche. Basti pensare che nel 1945 nella sola New York City vivevano 13.000 portoricani, dieci anni dopo, nel 1955, erano 700.000 per arrivare oltre il milione verso la metà degli anni sessanta.
Il 1º novembre 1950 due nazionalisti portoricani, Griselio Torresola e Oscar Collazo, tentarono di assassinare il Presidente Truman. Di conseguenza egli autorizzò un autentico referendum democratico in Porto Rico, al fine di stabilire se desiderassero una sorta di propria Costituzione. Ciò avvenne nel 1952, e tale Costituzione assunse i connotati di un Commonwealth politico, termine spesso usato a designare l'attuale rapporto tra i due Stati. Finalmente durante gli anni cinquanta l'isola conobbe una rapida industrializzazione, grazie ad ambiziosi progetti quali l'operazione Bootstrap, che si proponeva di cambiare le basi dell'economia portoricana da agricole a manifatturiere.
Oggi l'isola è diventata una rinomata meta turistica e un importante centro industriale farmaceutico e manifatturiero. Tuttavia la "lotta" per definire lo stato politico non si è mai arrestata. Negli ultimi decenni sono stati autorizzati localmente tre plebisciti per decidere se Porto Rico dovesse consolidare il Commonwealth oppure richiedere di diventare uno Stato-membro statunitense a tutti gli effetti; ma tre vittorie di stretta misura, da parte dei sostenitori del Commonwealth, hanno fatto sì che nulla di ragguardevole mutasse nei rapporti con gli Stati Uniti. Nell'ultimo Referendum statale del 1998, il Commonwealth ha vinto contro lo Stato-membro con il 50,2% dei voti, e grossomodo si sono divisi con le stesse percentuali i sostenitori del partito a favore della federazione (Nuovo Partito Progressista o PNP) e del partito a favore del Commonwealth (Partito Popolare Democratico o PPD). L'unico partito indipendentista di un certo rilievo, il Partito Indipendentista Portoricano o PIP, di norma riceve un 5-6% di voti nelle elezioni, sebbene ci siano numerosi altri gruppi indipendentisti, tra cui l'Armata Popolare Boricua (conosciuta anche come los Macheteros).

La città di Terni è oggi il centro abitato principale dell'omonima conca, nonché una delle città più importanti e popolose dell'Italia Centrale e dell'area appenninica. Si sviluppa su un piano alla destra del fiume Nera, in un territorio alla confluenza della valle del Velino e della Valnerina, dove i fondovalle intersecano gli importanti corridoi naturali appenninici come la valle del Naia, il medio Tevere e la valle del Clitunno, storicamente attraversati dalle principali vie di comunicazione dell'Italia centrale.
I primi reperti archeologici, che testimoniano la stabile presenza umana nel territorio, sono emersi da alcuni scavi periferici e risalgono all'Età del rame e all'Età del ferro. Dopo la prima metà del III secolo a.C., i Romani fondarono una colonia in territorio nequinate, presso Narni, col nome di Interamna.  La colonia fu poi inserita in età augustea nella Regio VI. Interamna divenne sede di una diocesi cristiana dal II secolo e, dopo aver subito le devastazioni delle invasioni barbariche, nel Medioevo vide dapprima la dominazione dei Longobardi di Spoleto, poi la libertà come libero Comune ribelle allo Stato Pontificio, con sempre a capo il partito ghibellino cittadino, fino alla definitiva annessione allo Stato Pontificio, avvenuta sotto papa Pio IV nel 1563.
Per tutta l'età antica Terni fu una fiorente città di medie dimensioni nella campagna umbra fino a quando, nel XIX secolo, lo sviluppo industriale e ferroviario prima, e l'istituzione dell'omonima provincia poi, portarono la città, in un periodo di tempo relativamente breve, ad un radicale cambiamento della sua economia e dei suoi equilibri sociali.
La città, posta in una pianura alluvionale tra il fiume Nera e il torrente Serra, vide il suo territorio abitato in modo stanziale non prima dell'Età del rame, a cui risalgono un fondo di capanna e materiale ceramico con le caratteristiche tipologiche della cultura di Conelle-Ortucchio, scoperti al di sotto di alcune sepolture della più tarda necropoli delle Acciaierie. Anche durante la media Età del bronzo gruppi umani, portatori della cosiddetta Civiltà Appenninica, hanno abitato questa zona, anche se le testimonianze archeologiche più significative sono state rinvenute intorno al Lago di Piediluco, poco distante da Terni.
La presenza umana più significativa, però, è datata al X secolo a.C.,cioè all'inizio dell'Età del Ferro: nel 1884, durante i lavori di costruzione dell'acciaieria, fu ritrovata una vasta necropoli, utilizzata fino al VI secolo a.C. In base alla tipologia dei corredi funerari è possibile distinguere tre fasi: Terni I, Terni II e Terni III.Alla prima fase, la più antica, appartengono le tombe ad incinerazione, formate da un pozzetto per lo più cilindrico, all'interno del quale erano deposti un'olla di tipo villanoviano ed un corredo di fibule ed anelli nelle sepolture femminili, rasoi di bronzo nelle sepolture maschili; in alcune tombe l'urna cineraria era ricoperta da una o due lastre di pietra a cappuccina e tutto il pozzetto era stato riempito con terra e ciottoli, poi delimitato da un circolo di pietre. Le analogie culturali sono con l'area laziale, soprattutto Roma-Colli Albani e Allumiere. L'abitato corrispondente alla necropoli di questo periodo era probabilmente situato sul Colle di Pentima, lungo il margine orientale della conca ternana, al di sopra del deposito alluvionale fra il Nera e il Serra, in cui fu dedotta la necropoli.
La seconda fase, databile al IX secolo a.C., è caratterizzata dalla sostituzione del rito funerario dell'incinerazione con quello dell'inumazione, anche se il primo risulta ancora praticato in una piccola minoranza delle deposizioni. Le sepolture ad inumazione erano costituite da fosse rettangolari, riempite con terra e pietrame oltre il livello del suolo, a volte delimitate, in superficie, da un circolo di pietre. Ai piedi dell'inumato furono collocate olle ed orciuoli, di produzione locale, ad impasto parzialmente depurato e con scarsa decorazione.
In questo periodo le tombe maschili sono dominate dalla presenza delle armi, generalmente di bronzo, fra cui spade corte con lama ed impugnatura fuse insieme, punte di lancia, alcune in ferro, poste ai lati della testa, di forma triangolare. Numerosi sono anche i rasoi, in genere semilunati, con incisioni geometriche. Le sepolture femminili sono caratterizzate dalla presenza di armille, orecchini, collane e spirali in Età del bronzo ornati con ambra, pasta vitrea o osso. Le fibule sono numerose e di varia foggia. All'atto della scoperta risultavano deposte un po' dappertutto: dalla più semplice posizione all'altezza del petto, fino ad una lunga serie che dallo sterno giungeva ai piedi lungo il fianco sinistro.
Le evidenze culturali di questa fase ricollegano la necropoli ternana all'area umbra, sabina e picena, ma con apporti dalla fase laziale di Roma-Colli Albani II, soprattutto nella ceramica. I gruppi che hanno dedotto la necropoli sembrano organizzati secondo una gerarchica, forse, guerriera, capaci di produrre eccedenze alimentari dalle attività agricole e di allevamento e in una minoranza di casi in grado di accumulare ricchezza, scambiando manufatti anche a lunga distanza, da Fratta Polesine, in piena cultura veneta all'Etruria settentrionale e meridionale.
Alla terza fase, databile fra l'VIII e il VI secolo a.C., appartengono le tombe di S. Pietro in Campo, poco più ad occidente della necropoli delle Acciaierie. Le sepolture sono tutte ad inumazione, particolarmente ricche: quelle maschili di armi in ferro, fra cui lance a foglia, giavellotti, spade e pugnali; quelle femminili di lebeti, bacili, attingitoi, anfore, oltre alle fibule. Il materiale ceramico, molto più fine e lavorato rispetto a quello della fase precedente, è rappresentato in genere da un grosso vaso, e da uno o più piccoli vasi ed altri oggetti, come coppette ed ollette, tutti deposti in un'unica tomba. Gli oggetti di metallo e ceramici sono sia di origine straniera, soprattutto fenicia, etrusca, falisca e picena, sia locale, ma sempre con richiami tipicamente orientalizzanti in quelli databili al VII e VI secolo a.C.
Il gruppo sociale che ha utilizzato questa necropoli sembra connotato da una maggiore differenziazione dei suoi componenti, alcuni dei quali dominano per ricchezze e capacità militari di controllo del territorio; la produzione agro-alimentare va ben oltre una semplice economia di sussistenza, con l'accumulo di derrate anche di prestigio; infine, l'ambiente culturale è più incline ad accettare nuovi schemi. L'abitato non sembra più localizzato sul colle di Pentima ma sulla piccola altura, corrispondente all'attuale piazza Clai, dove sorgerà la città romana e la Terni dei secoli successivi, come risultato di un'opera di urbanizzazione che ha visto lo spopolamento di alcune alture circostanti la conca ternana e la concentrazione della popolazione intorno ad un'area cultuale, in prossimità di un guado del Nera, alla confluenza col Serra; questa caratteristica geografica giustificherà il toponimo latino.Le Tavole eugubine menzionano nel III secolo a.C. la presenza nell'area del popolo dei Naharti (Naharkum..Numen),  una popolazione umbra oppure, se diversi dagli Umbri, un gruppo appartenente ad un substrato indoeuropeo più antico. È probabile che i Naharti abitassero proprio lungo il corso del fiume Nera, la cui radice idronimica Nahar- è in comune con l'appellativo Naharkum. I Naharti confinavano con altre popolazioni come i Piceni e gli Etruschi ed erano considerati nemici dell'arce umbra di Gubbio, al pari degli Etruschi e degli Jabusci. Nel complesso era una popolazione di ceppo misto, data la diversificata quantità di sepolture rinvenute a Terni.  I Naharti rimasero per quasi cinquecento anni un’enclave paleo-celtica autonoma dentro la penisola italiana. La loro identità umbra rimase forte e conservatrice anche dopo l'annessione a Roma, riuscirono ad avere peso e diventare una provincia Romana. I guerrieri Naharki componevano un elemento essenziale delle guarnigioni militari Umbro-Romane. Fondarono la città nel 672 a.C., come si evince da un'iscrizione latina di età tiberiana. Il nome Interamna Nahars ha fatto pensare che il Nera e il Serra e i loro affluenti circondassero la città, costituendo una difesa naturale. Infatti in italiano: Inter (fra) Amne (corsi d'acqua, fiumi) e Nahars (Naharti-ki, abitanti del fiume Nera, in latino Nar o Nahar).
Alcune sommità che circondano la piana di Terni continuarono ad essere abitate, come le propaggini meridionali dei Monti Martani, disseminate di piccoli insediamenti, posti fra i 700 e i 1000 metri di altezza, non tutti a scopo abitativo. Il più importante di questi è il sito fortificato di S. Erasmo di Cesi, databile almeno al V secolo a.C., provvisto di due piccole necropoli che vanno dal IX al VI secolo a.C., sorto poco più in basso del complesso cultuale di Torre Maggiore, risalente al VI secolo a.C., ma probabilmente frequentato da molto prima, in cui sono stati rinvenuti una serie di bronzetti votivi, soprattutto a carattere guerriero; cosa che indica la natura militare dei gruppi preminenti localizzati su queste alture. La notizia non provata che al di sopra di Rocca San Zenone si trovasse l'oppidum umbro di Vindena si riferisce probabilmente alla memoria di questi insediamenti di altura.una popolazione proto-celtica proveniente dal medio bacino del fiume Danubio e dal centro-sud dell'attuale Germania.
Le fonti classiche non citano quando Terni entrò a far parte delle strutture amministrative romane. Poco prima che scoppiasse la terza guerra sannitica Roma intraprese una campagna di guerra contro i Nequinati, gli abitanti dell'odierna Narni, dove, dopo la presa di Nequino, impiantarono una colonia latina, conferendole il nome di Narnia.  Nel 290 a.C., o poco dopo, M. Curio Dentato promosse sia la costruzione della Via Curia, collegando Terni a Rieti, sia, nel 271 a.C., il taglio del costone delle Marmore, per facilitare il deflusso delle acque del Velino nel Nera; è quindi probabile che, dopo la prima metà del III secolo a.C., quel nucleo abitato, sorto alla confluenza del Serra nel Nera, fosse stato romanizzato in colonia latina con il nome di Interamna. Non è dato sapere se la deduzione della colonia avvennisse contemporaneamente a quella di Narnia, ma, analogamente ad altre fondazioni coloniche, è presumibile che sia accaduto proprio questo. Tra l'altro, sembrano risalire a questa epoca le mura che circondarono il perimetro dell'abitato romano.
Durante la seconda guerra punica, nel 214 a.C., Interamna insieme ad altre undici colonie latine, non si trovò nelle condizioni di fornire il suo contingente di armati per formare le due legioni urbane che i consoli di quell'anno, Quinto Fabio Massimo Verrucoso e Marco Claudio Marcello, ebbero intenzione di arruolare; quest'azione, giudicata dal Senato di Roma come tradimento, fu severamente punita qualche anno dopo con l'emanazione di una legge apposita, che nella giurisdizione delle colonie latine si chiamò ius XII coloniarum. A questo periodo risalgono le mura che circondarono il perimetro dell'abitato romano.
Il rifiuto di consegnare gli armati fu giudicato dal Senato romano atto di tradimento, cosicché, dopo altri episodi di renitenza verificatisi per altri sei anni, nel 208 a.C. scattò la punizione, che entrò nella giurisdizione romana con il nome di jus XII coloniarum: le dodici colonie, oltre che a fornire un numero di armati fisso, da inviare fuori d'Italia, furono costrette a redigere annualmente le liste censorie e a consegnarle ai magistrati romani in carica, in modo che l'arruolamento fosse fatto direttamente da costoro, previa una tassa dell'un per mille sui cespiti dichiarati.
Alla fine del II secolo a.C. sono databili alcuni lavori di riassetto del ramo orientale della via Flaminia, che collegava –e collega– Narni a Spoleto, per riallacciarsi all'originario tracciato della consolare all'altezza di Forum Flaminii, poco a nord di Foligno. Non si sa quando sia stato costruito questo ramo stradale, ma è evidente che con esso si realizzò una più forte presenza di Roma fra la fedelissima Otricoli e l'altrettanto fedelissima Spoleto, soprattutto dopo la defezione degli Interamnates durante la seconda guerra punica. Per quanto riguarda Interamna, la Flaminia, che entrava in città da sud-ovest, costituì il cardo, mentre l'ipotetico tracciato della Via Curia, o la strada che con essa si raccordava, all'interno delle mura, formò il decumanus.
Dopo la guerra sociale Interamna divenne municipium, non si sa se con le caratteristiche della piena cittadinanza o come civitas sine suffragio. In seguito alla sconfitta di M. Antonio nella guerra di Perugia contro C. G. Cesare Ottaviano, Interamna fu salvata dalla confisca delle proprietà private, pur dovendo subire attribuzioni viritane in favore di militari dell'esercito di Ottaviano.
Con la sistemazione amministrativa dell'Italia, Interamna fu iscritta alla tribù Clustumina e inclusa nella Regio VI Umbria. Si colloca nel periodo fra la fine del I secolo a.C. e la prima metà del I secolo d.C. la strutturazione definitiva della Terni romana. In questo periodo sono edificati i templi, il teatro, due terme e l'anfiteatro. La larga disponibilità di acqua e la fertilità del suolo permisero un fiorente sviluppo dell'agricoltura, le vie di comunicazione quello dei commerci; le colline intorno all'abitato si popolarono di ville rustiche. Sono attestate le canoniche magistrature municipali come i Quattuorviri jure dicundo, i due aediles curules, i quaestores a decurionibus, i decuriones e gli addetti al culto imperiale, i seviri augustales; fra le cariche religiose, figuravano il pontifex e il praetor sacrorum.Nel 69 Interamna fu sede di una scaramuccia fra quattrocento cavalieri delle ultime coorti di Vitellio, attestate a Narni, e le legioni di T. Flavio Vespasiano, accampate a Carsulae. Sarebbe stato questo l'unico atto di guerra nella resa finale fra i due contendenti, avvenuta per tradimento degli armati di Vitellio.
Risale all'inizio del III secolo d.C. la testimonianza della Tabula Peutingeriana che il tracciato di riferimento della Via Flaminia non fu più quello occidentale, da Narnia a Mevania, ma quello orientale passante per Terni, contrariamente all'itinerarium Gaditanum di due secoli prima, il che indica il primo come percorso preferito. Nel 193 L. Settimio Severo, in qualità d'Imperatore, nominato dalle legioni d'Illiria, incontrò ad Interamna la delegazione senatoriale che gli si fece incontro per omaggiarlo della carica e per chiederne il perdono.Nel 253, nei pressi di Interamna, trovò la morte, ad opera dei suoi stessi soldati, l'imperatore V. Treboniano Gallo e suo figlio G. Vibio Volusiano, che si apprestavano a combattere contro le legioni dell'usurpatore M. Emilio Emiliano, acclamato Imperatore dalle truppe della Mesia.
Nel 306 Galeno, Cesare dell'Illirico, sceso in Italia con le sue legioni per costringere Massenzio a cedere il titolo di Imperatore, conferitogli soltanto dai Pretoriani, e la giurisdizione sull'Italia e l'Africa, pose i suoi accampamenti presso Interamna e da lì tentò di convincere Massenzio, prima di attaccare Roma; il tradimento di molti dei suoi soldati, però, lo indusse a ritornare in Illiria.Risale all'inizio del III secolo la testimonianza della Tabula Peutingeriana che il tracciato di riferimento della Via Flaminia non è più quello occidentale, da Narnia a Mevania, ma quello orientale, che passa per Terni, contrariamente all'Itinerarium Gaditanum, di due secoli prima, che indica il primo come percorso preferito. È probabile che fra il I e il III secolo sia stato costruito, su un tracciato molto più antico, il ramo della Via Flaminia, chiamato via Interamnana, che collegava Interamna ad Eretum, l'attuale Monterotondo e che permetteva di raggiungere Roma attraverso la via Salaria o la via Nomentana, senza passare per la via Flaminia.Con la riforma dell'Impero, voluta da Diocleziano, Interamna fu inserita nella provincia di Tuscia et Umbria.La diffusione del Cristianesimo è attestata dall'area cimiteriale, databile al IV secolo, sorta su una necropoli pagana, alla sommità di un colle poco a sud della città, lungo la via Interamnana. I vescovi sicuramente accertati sono un certo Praetextatus al 465 e un Felix fra il 501 e il 502. Il luogo principale di culto fu costruito probabilmente all'interno delle mura cittadine, a ridosso dell'anfiteatro Fausto, nel luogo dove ora sorge la cattedrale e dedicato inizialmente a S. Maria Assunta e a S. Anastasio.
Data la posizione centrale e le sue vie di comunicazione, Interamna vide continui movimenti di armati attraversarla da nord a sud e viceversa, per tutto il tardo Impero e nel corso delle invasioni barbariche, nonostante, in proposito, manchi una documentazione precisa.
Nel 537, durante la Guerra Gotica, Vitige, dopo aver rinunciato all'assedio di Narni, tenuta dai Bizantini di Bessa, condusse il suo esercito a Roma, attraverso la Sabina, probabilmente percorrendo la via Interamnana. Se Terni rimase in mano a Belisario non è dato di sapere; ammesso che lo fosse, Totila, nel 544, la riconquistò, insieme alla piazzaforte bizantina di Spoleto, procedendo al sistematico recupero del dominio sulla Via Flaminia, itinerario obbligato per gli aiuti di Bisanzio a Roma, tramite Ravenna o le Alpi Giulie. Un percorso analogo fu fatto nel 551 da Narsete, che riprese la Tuscia fra Perugia, Spoleto e Narni, compresa Terni.Ma la conquista più significativa fu quella longobarda, avvenuta ad opera dei Duchi di Spoleto alla fine del VI secolo e compiuta già al tempo di Autari. Terni assunse il carattere di città di frontiera, trovandosi a poca distanza da Narni bizantina, posta a guardia della via Flaminia. Sebbene il limite esatto fra le due aree nemiche sia molto difficilmente identificabile, si ritiene che esso fosse compreso fra la consolare Flaminia, nel suo percorso più antico, in mano ai Bizantini e la via Interamnana, in mano ai Longobardi, che la utilizzarono per l'occupazione della Sabina occidentale, fino a Farfa. Per questi motivi potrebbe essere giustificabile l'esistenza di un gastaldato fin dalla prima metà del VII secolo.
Grazie alla sua posizione di città di frontiera, Terni vide nel 742 il solenne incontro di Liutprando con Papa Zaccaria, in seguito al quale il re longobardo fece atto di rinuncia al possesso dei castelli occupati in quell'anno, compreso Narni, e definì un nuovo assetto territoriale del suo regno nell'Italia centrale.
Durante la prima fase del dominio longobardo la diocesi ternana fu soppressa da Gregorio Magno, forse più per mancanza di fedeli che per riduzione della popolazione e fu assorbita da quella di Narni.
Il passaggio ai Franchi non mutò radicalmente la situazione, poiché Terni continuò a dipendere dal Ducato di Spoleto. La diocesi alla fine dell'VIII secolo fu annessa a quella di Spoleto, ristabilendo, così, ma a favore del Regno, un'anomalia istituzionale. Proprio per questo motivo il Papato e la diocesi narnese non smisero mai di rivendicare la sovranità su Terni, facendosi forti della Promissio Carisiaca e dei diplomi successivi, che affermavano la volontà dell'Impero di restituire Narni al Papa.La questione sembrò schiarirsi nel febbraio del 962 quando Ottone I di Sassonia all'interno di un suo notissimo privilegium, fra i numerosi provvedimenti, riconobbe al Papa, Giovanni XIII, della Famiglia dei Crescenzi, veri e propri feudatari del narnese, il possesso di Teramne con tutte le sue pertinenze. La cosa, però, non ebbe seguito, forse per le resistenze dei duchi e dei vescovi di Spoleto.
Libero comune già dall'anno 1100, Terni fu una delle prime città ad adottare il sistema consolare e dell'arengo del popolo. Nel 1159, all'inizio del conflitto fra Federico Barbarossa e Alessandro III, lo sviluppo della città dovette subire un arresto dovuto all'investitura feudale a favore dei fratelli del cardinale Ottaviano Monticelli (di stirpe nobile, il suo casato fu quello della famiglia Cesi di Narni), imposta dall'imperatore, che elevò il cardinale stesso al ruolo di antipapa. Per favorire la parentela dell'antipapa, Federico I investì i due fratelli del cardinale Ottaviano della feudalità di Terni. I ternani riuscirono, con l'aiuto del papa legittimo a "scrollarseli di dosso" pochi anni dopo, ma se la città riuscì a liberarsi e a riprendere il via, i suoi primi anni di vita da comune medioevale furono scossi da un secondo trauma nel marzo o aprile del 1174, quando Terni – accusata di non pagare le gabelle dovute – fu distrutta dall'esercito del legato imperiale l'arcivescovo Cristiano di Magonza, il più spietato collaboratore di Federico Barbarossa nel domare le città filo-papali. Soltanto la decisa opera di annessione dell'intero Ducato di Spoleto, da parte di papa Innocenzo III, nel 1198, riuscì a fare di Terni un pezzo del Patrimonio di S. Pietro in Tuscia. Nel 1218, Onorio III ricostituì il Capitolo Cattedrale nella chiesa di S. Maria Assunta, ma dotandola di una competenza territoriale molto esigua, esposta alle rivendicazioni, da una parte di Narni, dall'altra di Spoleto che veniva appoggiata delle famiglie romane, in particolar modo dai Crescenzi, che all'epoca si incistarono sulla piccola Narni per le loro incursioni o rivendicazioni in Umbria, in particolar modo nella conca da sempre dominio di Terni.
Quando Terni entrò a far parte del potere temporale della Chiesa era già un Comune, con la magistratura dei due consoli e il Parlamento. Al momento in cui gli fu restituita la diocesi, Terni ebbe anche il podestà e il capitano del Popolo,in anticipo di qualche decennio rispetto ad altri comuni umbri come Spoleto, Narni e Perugia. Nel 1218, Onorio III ricostituì il Capitolo della Cattedrale nella chiesa di Santa Maria Assunta, ma dotandola di una competenza territoriale molto esigua, esposta alle rivendicazioni di Spoleto che veniva appoggiata delle capricciose famiglie romane, in particolar modo dai Crescenzi, che all'epoca si incistarono sulla piccola Narni come terrazza e appoggio per le loro incursioni o presunti rivendicazioni in Umbria, in maniera più accanita nella fertile conca. Il Duecento, epoca della definizione istituzionale del comune, periodo dominato dalle lotte per la determinazione del confini del territorio e dall'affermazione della città sul contado, era stato caratterizzato dall'iniziativa pubblica che si concretizzava nell'apertura dei grandi cantieri dei palazzi comunali e di quello del complesso dell'episcopio e della cattedrale, nella realizzazione delle nuove porte cittadine e nel contributo all'insediamento dell'ordine mendicante. Con la prima predica in volgare di Francesco d'Assisi nel 1218, per Terni, cominciò un periodo di intensa attività religiosa e sociale. In quegli anni, il territorio vide la nascita prima di alcuni eremi ed insediamenti provvisori francescani (l'Eremo Arnulphorum o di Cesi, lo speco di S. Urbano di Vasciano) ed agostiniani (S. Bartolomeo di Rusciano presso Rocca San Zenone, quest'ultimo era un castello o borgo fortificato nel contado di Terni, ancora esistente, posto a difesa della città), poi di chiese e veri propri conventi soprattutto in ambito urbano, come accadde anche nei limitrofi feudi (o autonomi piccoli borghi fortificati) di Stroncone, Piediluco, Sangemini e Acquasparta per i Minori, nella vicina città rivale di Narni per frati Minori, Agostiniani e Domenicani.
Nel giugno del 1241 la nobiltà di origine germanica di Terni, con tutta la cittadinanza, si sottomise spontaneamente a Federico II, che la individuò come base della sua presenza nell'Italia Centrale durante il conflitto che lo oppose, nel 1244, al papa Innocenzo IV. L'imperatore sostò nelle vicinanze di Terni fra l'estate del 1244 e il marzo del 1245; attese invano Innocenzo IV, nel frattempo scappato, prima a Genova, poi a Lione, ma condusse con il cardinale Ottone di Porto, attestato a Narni, rimasta fedele al Papa, le trattative sulla sistemazione delle reciproche sfere di influenza in Lombardia. Sempre a Terni ricevette, anche, Alberto, Patriarca della chiesa antiochena, che tentò una mediazione fra Federico e il cardinale diacono Ranieri, di S. Maria in Cosmedin, il quale conduceva, soprattutto nella Tuscia, un'incessante guerriglia contro le truppe arabe dell'Imperatore.Ritornò a Terni nel 1247 e sembra che convocò proprio in questa città la dieta che avrebbe designato a succedergli suo figlio Enrico. Ma con la morte del sovrano Terni tornò ad una sorta di semi-soggezione papale, anche se continuò non senza ribellioni e guerre a battersi contro l'accentramento politico e giurisdizionale di Roma, divenne città pontificia molto tardivamente, nel 1564, più tardi di Perugia.
Nel 1294 il Comune si dotò di una nuova carica, i 'quattro di credenza' o difensori del Popolo e nel 1307 dei Priori. L'istituzione di queste due magistrature furono indotte dal crescente peso che gli appartenenti alle arti e mestieri, come, ad esempio, i lanaioli, i fabbri, i tintori, i commercianti, avevano acquisito all'interno di una comunità dominata dai proprietari terrieri e dai milites.
Durante la Cattività avignonese continuò la resistenza al potere papale e, schiacciata fra due Comuni alleati, come Spoleto e Narni, fu costretta ad allearsi con Todi, che nominò fra il 1338 e il 1354 sette Podestà su dieci. Nel 1340 la battaglia presso il colle detto di Colleluna, vide l'esercito di Terni scontrarsi con l'alleata Amelia contro quello papale per difendere la propria indipendenza economica. Nel 1354 la città si sottomise al legato papale, il cardinale Egidio Albornoz, dietro pagamento di cinquecento fiorini annui per dieci anni, una condizione molto mite rispetto a quelle riservate ad altri comuni del Patrimonio.All'inizio del XV secolo cadde sotto la signoria di Andrea Tomacelli, uno dei fratelli di papa Bonifacio IX, che, come podestà di Terni, tentò vanamente di farne una rocca di resistenza contro le mire espansionistiche dei Visconti. Fra il 1408 e il 1415 ospitò le alleate truppe di Ladislao I di Napoli, che la spalleggiò per le sue operazioni contro la rivale Spoleto. Nel 1417 fu soggetta alla signoria di Braccio da Montone, ma nel 1421 i mercenari al soldo di papa Martino V la ricondussero sotto il potere papale. L'occupazione nel 1434 da parte delle truppe di Francesco Sforza fu soltanto uno sporadico episodio nel contesto della guerra per la supremazia fra Firenze e Milano.Terni aveva allora tra i sei e i settemila abitanti ed era una città molto sviluppata e ricca, ricca perché grazie a un capitalismo che stava nascendo sulla spinta di fiorenti commerci e di una crescente attività manifatturiera aveva raggiunto fasti che non avevano nulla da invidiare ad altre città. Il tutto era favorito dalla presenza accanto al Nera e al Serra, di una serie di corsi d’acqua minori, le cosiddette forme, che attivavano: mulini (un numero elevato di circa cinquecento attivi), ramiere e cartiere (e che a maggior ragione giustificavano il nome di Interamna). Gran parte dell’attività del governo cittadino era riservata a questioni di natura idrologica (Marmore, fiumi e canali cittadini). Di pari passo la città si arricchiva di una borghesia mercantile sempre più benestante e assai industriosa che pareggiava in fasto e ricchezza dei nobili. Un aspetto molto importante relativo all'edilizia a Terni fra la fine del medioevo e la prima età moderna è l'attività di maestranze provenienti dall'Italia settentrionale, in particolare Lombardia. La lunga serie di contratti stipulati con mastri de Como o de Mediolano, che oltre ai rari appalti pubblici, lavoravano su committenza privata, testimonia una prassi affermatasi nel corso del XV e ancora diffusa nel secolo XVI.
A capo della macchina comunale ternana stavano sei priori (in carica mensile), con ampi poteri politici e amministrativi. Gli organi legislativi e consultivi erano: il Consiglio di Credenza (o di Cerna), composto, oltre che dai Priori, dai Ventiquattro del popolo (tanti per borgo, o rione, che erano sei: Fabri, Castello, Rigoni, Aultrini, Disotto, Amingoni), che portando ognuno una bandiera furono detti Banderari (da qui l'origine del nome di questa classe sociale); e ventiquattro Boni viri (su base censuaria e imbussolati).
Fra il 1444 e il 1448, prima Eugenio IV, poi Niccolò V modificarono gli statuti comunali e tentarono di introdurre a Terni, come in altre parti del Patrimonio, il Governatorato, provando a dare così un'impronta accentratrice all'amministrazione pontificia. Tuttavia tale sudditanza non si venne a creare.  Nel 1446 furono deliberate alcune precisazioni circa i poteri e i doveri dei priori cittadini, ed emanate delle direttive per la conservazione dei documenti, tra cui il "breve" di papa Benedetto III.
Gravi tumulti scoppiarono in Terni nel luglio 1477, a causa dell’insipienza del governatore pontificio di Terni e Rieti, il vescovo di Cervia Achille Mariscotti, residente in Rieti, e del suo debole vicario in Terni, il giovane e inesperto Francesco Colozzi. Costui insultato da alcuni giovani ternani, chiese aiuto al suo superiore, che si presentò in città armato di tutto punto e seguìto da una masnada di sgherri, coi quali diede il via a una serie di scontri per le vie della città, da cui sortirono otto morti e numerosi feriti, da ambo le parti; il governatore fu costretto a una poco onorevole fuga rischiando di venir linciato insieme al suo vicario dalla inasprita popolazione.  Nello stesso tempo la Signoria di Todi ebbe degli scontri armati con Terni che, con una provvigione di 3000 fiorini al mese, assunse il capitano Corrado d’Alviano (zio del noto condottiero Bartolomeo d'Alviano). La lite terminò nel 1449, quando i Chiaravalle di Todi posero sotto la giurisdizione del Comune di Terni i loro castelli di Canale e Laguscello, obbligandosi a riconoscerne il dominio militare con l’offerta annua di un pallio del valore di otto ducati d’oro.
Tra la fine del '300 e gli inizi del '400, Andrea di Joannuccio (o Gioannuccio), condottiero e signore dei Ghibellini di Terni e membro di spicco dei Castelli, acquistò potere e prestigio in città. Egli fu una figura di alto rilievo in tutto il centro Italia, in seguito ai suoi incarichi podestarili ricoperti a Fermo e a Siena, dove fu onorato con titolo di : Magnificus Miles de Interamna. Da Papa Bonifacio IX fu nominato: "Magnifico et potenti viro Andrea Jannutij de Castellis", podestà di Perugia.  Finito il suo incarico in questa città, dove tra l'altro gli venne offerta la proroga nella podesteria, ma che egli rifiutò, tornò a Terni, per badare al ricco patrimonio e ai numerosi possedimenti di famiglia. Andrea si mise anche al centro di diversi episodi di vita politica ternana, come la scelta del podestà, l’esilio dei guelfi e il recupero di alcune rocche abbandonate nel contado.
È in questo contesto che Braccio da Montone, al servizio dell'antipapa Alessandro V, il 14 settembre 1410 assediò la ghibellina Terni, che in un primo momento resistette “eroicamente” (secondo i cronisti), salvo arrendersi al successivo e insostenibile assedio del mese Giugno, grazie anche alla scarsità di sostegni esterni e soprattutto per le divergenze venutesi improvvisamente a creare fra le due alleate famiglie ghibelline che si dividevano il potere in città, cioè i Castelli, appunto, e i Camporeali.
Braccio, che all'epoca si era impossessato anche di Roma, pretese di entrare in possesso delle rocche suburbane ternane, e nel contesto di questo conflitto fece assassinare, dopo averli tratti in inganno, Andrea Castelli e i suoi figli, i quali dominavano militarmente e politicamente la città con il beneplacito e il sostegno di Ladislado re di Napoli suo avversario. Diversi anni dopo, nel 1424, Andreasso, nipote di Andrea, l'unico maschio sopravvissuto alla strage di famiglia, secondo una tradizione orale, avrebbe provocato la morte di Braccio già ferito dopo la guerra dell'Aquila, vendicando così i parenti.
Questo assedio operato dal mercenario Braccio da Montone, coaudiuvato e istigato da Spoleto e Narni, ai danni di Terni, non farà altro che inasprire i rapporti, aumentando l'atavico risentimento da parte dei ternani nei confronti delle due alleate città rivali. Un frutto di quest'azione bellica intrapresa dai due comuni guelfi nei confronti di Terni, sarà la famosa e terribile rappresaglia del Sacco di Narni, un secolo dopo, nel 17 luglio del 1527, in cui ternani e lanzichenecchi, guidati da Sciarra Colonna, uccideranno, razieranno e devasteranno la cittadina di Narnia, riducendola ad uno stato pietoso, da cui i narnesi non si ripresero nei secoli successivi.
Infatti in quel luglio del 1527 i Lanzichenecchi, di ritorno dal sacco di Roma, presero il campo a Terni, la quale si era schierata dalla parte degli imperiali e dei Colonna e che volle sfruttare la situazione per muovere operazioni di guerra contro Spoleto e contro Todi, dove tra l'altro si erano accampate le truppe della Lega di Cognac.L'appoggio alla politica dei Colonna e la benevola accoglienza riservata all'esercito imperiale derivarono da una vecchia insofferenza della città alle mire dominatrici del Papato, che, non solo aveva fermato, spesso con durezza, l'espansionismo comunale, ma aveva anche alterato gli antichi ordinamenti municipali. Infatti, alle vibrate proteste e alle sommosse, nella seconda metà del Quattrocento, contro la figura del Governatore e contro i simboli del potere papale, l'autorità pontificia aveva risposto, nel 1501 con la dichiarazione di "città ribelle" e nel 1515 ritentò nella politica di un ridimensionamento dei poteri del Podestà a favore di quelli del Governatore.
Tuttavia, il fatto che portò alla definitiva scomparsa del Comune fu la rivolta dei Banderari, scoppiata il 25 agosto del 1564 per vecchie ruggini personali e per l'impossibilità dei Banderari di accedere al Priorato e al Consiglio di Cerna. L'uccisione di alcuni nobili da parte di componenti della fazione dei Banderari scatenò la repressione del papa Pio IV, che inviò, come Governatore e Commissario per Terni, il cardinale Monte dei Valenti, con ampi poteri inquisitori e persecutori. Oltre alle condanne a morte per decapitazione dei colpevoli, Monte dei Valenti riconobbe responsabilità precise anche al Comune, al quale furono addebitate tutte le spese della sua missione, della nuova destinazione d'uso delle aree di proprietà dei condannati e del riadattamento dei palazzi papali. Fu così che la municipalità, non potendo far fronte ai debiti contratti, decise di rinunciare alla sua secolare autonomia.I due prodi fratelli condottieri ternani Alessandro e Lucantonio Tomassoni, furono celebri per grandi imprese militari al tempo. Nel Cinquecento, il letterato-avventuriero Orazio Nucula fu, a partire dal 1546, al servizio di Juan De Vega, viceré di Sicilia nell’impero di Carlo V, e lo assisté in importanti trattative, accompagnandolo nella guerra nel Mediterraneo contro il corsaro ottomano Dragut; poi scrisse i Commentari sulla guerra di Afrodisia in latino, dedicati a Papa Giulio III.
Dopo il Concilio di Trento iniziò un periodo di circa due secoli, in cui Terni, avendo perduto una sua precisa identità, trovò in Roma un punto di riferimento sicuro. Gli Aldobrandini e i Barberini furono per molti anni nel corso del XVII secolo patroni della città; Francesco Angeloni, ternano, fu segretario del cardinale Ippolito Aldobrandini; Francesco Angelo Rapaccioli, anch'egli originario di Terni, fu legatissimo al cardinale Maffeo Barberini, il futuro papa Urbano VIII; a Roma fu deciso perfino il nuovo patrono, San Valentino. Così, importanti personaggi dell'arte e della cultura approdarono, da Roma, a Terni: Antonio da Sangallo il Giovane per dirigere i lavori della cava paolina alla Cascata delle Marmore e proprio a Terni trovò la morte; Jacopo Barozzi da Vignola e Carlo Fontana per la riedificazione del Ponte Romano, Carlo Maderno per la cava clementina e Girolamo Troppa come decoratore di ville e palazzi cittadini.
Nel 1657, per sei mesi, fra maggio e dicembre, imperversò la peste, proveniente da Napoli, dove l'estate precedente aveva mietuto molte vittime. Nonostante i provvedimenti di sanità pubblica e le suppliche ai Santi protettori della città, si contarono parecchi morti, tanto che il comune fu costretto ad approntare un'area cimiteriale apposita a sud-ovest delle mura cittadine.L'altro flagello, che colpì questa piccola comunità, furono i numerosi passaggi di truppe straniere durante la Guerra di successione spagnola, la Guerra di successione polacca e, soprattutto, la Guerra di successione austriaca, che comportò la presenza continuativa di armati fra il 1742 e il 1748. Oltre agli episodi di diserzione, intolleranza e violenza contro la popolazione locale, si aggiunsero lo spoglio sistematico delle campagne, il dissanguamento delle casse comunali e le carestie.Alla vigilia della temperie napoleonica Terni faceva parte della Delegazione di Spoleto, contava poco più di 8000 anime, di cui il 40% era distribuito nelle campagne ed il resto nel contesto cittadino. La diocesi aveva 17 parrocchie con 80 chiese e 10 case religiose. Il clero rappresentava una consistente porzione del tessuto sociale, aveva in mano le scuole, tutte improntate allo spirito della Controriforma, ed era titolare di gran parte degli enti di pubblica utilità. Le donazioni e le imposte erano quasi tutte distribuite alle fondazioni religiose, che le utilizzavano per mantenersi e per mantenere le opere pie. L'agricoltura, gestita con i contratti a mezzadria, si basava soprattutto sulle colture arboricole, in particolare l'olivo. Fra le industrie, che sfruttavano i numerosi corsi d'acqua della città, c'erano una segheria idraulica, aperta dal 1715, una ratiera inaugurata nel 1730 e la ferriera, la cui concessione alla Famiglia Gazzoli fu rilasciata nel 1794.
Il sonno di questa piccola comunità fu bruscamente interrotto il 16 febbraio 1798, quando il generale Louis Alexandre Berthier da Spoleto dettò le condizioni di resa alle avanguardie francesi. Nel marzo dello stesso anno Terni fu dichiarato Municipio cantonale urbano appartenente al Dipartimento del Clitunno, con capoluogo Spoleto, che risultò, prima della proclamazione della Repubblica Romana, il centro di una repubblica autonoma.
Geograficamente si trovava a poca distanza dal confine fra il territorio della Repubblica Romana, termine con cui fu ridenominato il vecchio Stato Pontificio, in mano ai Francesi, e il Regno delle Due Sicilie, nelle mani dei Borbone di Napoli. L'occupazione francese non fu facile, né indolore: alla laicizzazione delle scuole e della vita pubblica, nonché ai buoni propositi di sviluppo scientifico e tecnico, si aggiunsero la leva obbligatoria, la tassazione annonaria, gli espropri forzosi, le violenze gratuite degli armati francesi, accampati nella parte ovest della città e le ruberie dei briganti, imboscati a sud e ad est. A tutto questo si aggiunse la presenza di circa seimila armati, provenienti dal Regno di Napoli, accampati fra Piediluco e le Marmore.
Una sollevazione popolare contro gli occupanti ed un vano tentativo di reprimerla precedettero soltanto di poche settimane l'arrivo, il 14 agosto del 1799, delle truppe austro-russe del generale Gerlanitz, che di fatto pose fine alla breve esperienza giacobina.
Gli anni dell'Impero Napoleonico videro di nuovo Terni attraversata ed occupata dagli eserciti francesi destinati a Roma e a Napoli. Dapprima, nel contesto della guerra contro Ferdinando IV di Napoli, agli inizi del 1801, in ottemperanza alle condizioni della pace di Foligno, prese possesso della città e del suo circondario un corpo di spedizione francese, comandato da Gioacchino Murat. Poi, nel 1807 e nel 1808, durante la guerra che fece seguito alla Terza coalizione, passarono altri eserciti e furono imposti altri dazi, in beni e prodotti, finché nel luglio del 1809
Terni, come parte del Circondario di Spoleto, entrò nel Dipartimento del Trasimeno, non accorpato al Regno d'Italia, ma, insieme al Dipartimento del Tevere, dipendente direttamente dalla corona imperiale.
Ma nel maggio del 1814 Pio VII, di ritorno dalla Francia, dove era stato condotto da Napoleone, e diretto a Roma, passò per Terni: fu questo l'atto formale del ritorno della città sotto il potere del Papa.
Nonostante gli entusiasmi per l'avvenimento ed una sostanziale fedeltà alla Chiesa, rimaneva forte il bisogno di ridimensionare la pervasività del clero nelle vicende civili, sebbene questo atteggiamento fosse ancora molto dimesso. Nel febbraio del 1831 Terni accolse con favore, ma non in tutte le sue componenti sociali, le avanguardie dell'esercito del generale Sercognani, che scendeva dalle Legazioni e dalla Marca, deciso a dirigersi su Roma; in quella occasione entrò a far parte del territorio delle Province Unite, con capitale Bologna, formalmente distinto dal resto dello Stato Pontificio. Per circa un mese le truppe raccogliticce dei rivoltosi usarono Terni come retrovia per le iniziative di guerra contro Rieti e Civita Castellana; tuttavia, la resistenza papalina, il mancato aiuto della Francia e la reazione dell'Austria, che nel frattempo aveva ripreso le Legazioni, indussero Sercognani ad abbandonare l'impresa.Il nuovo ritorno di Terni al Papa fu immediato. Alla clericizzazione delle istituzioni e all'eccessivo centralismo papale si accompagnarono anni di discreto benessere: la città, in cui sorsero nuove iniziative industriali, come un cotonificio nel 1846, un lanificio, e in cui fu realizzato l'ammodernamento della ferriera, non spopolò le campagne, che continuarono ad essere produttive grazie alle colture miste e alla mezzadria. Nel 1846 arrivò la ferrovia che collegava Terni a Roma.
Durante il pontificato di Pio IX la ventata di neoguelfismo e di patriottismo italico che contagiò tutto lo Stato Pontificio si fece sentire anche a Terni, dove fu ospitato con i massimi onori Ciceruacchio, noto agitatore di popolo a favore della politica di Pio IX.Nell'Aprile del 1848 qualche decina di volontari ternani partecipò alla prima guerra di indipendenza, sotto il comando del generale Ferrari, distinguendosi nel teatro di guerra veneto; ma la sconfitta delle forze pontificie ed il ritiro delle truppe, decretato da Pio IX, determinò anche a Terni un mutamento dei sentimenti patriottici, che si indirizzarono non più verso il neoguelfismo ma verso il repubblicanesimo democratico di Giuseppe Mazzini.L'esperienza della Repubblica Romana del 1849 segnò l'inizio di questa svolta politica: l'adesione popolare fu piuttosto consistente, tanto che Terni divenne sede del "Corpo di Osservazione degli Appennini". Nel luglio di quell'anno, però, anche questa breve fase di liberazione dal giogo della monarchia papale si esaurì. Alcuni ternani seguirono Giuseppe Garibaldi che scappava verso la Romagna; uno di essi, Giovanni Froscianti, diventerà uno dei suoi più fidati collaboratori.
Il ritorno di Pio IX provocò sia la fuga di chi aveva sostenuto a spada tratta l'esperienza della Repubblica Romana, sia il distacco fra chi conduceva la cosa pubblica, allineato su posizioni quantomeno apolitiche e chi aveva partecipato convintamente ai moti del 1848. Tuttavia, Terni, capeggiata da esponenti rivoluzionari mazziniani, accettò malvolentieri le direttive del Comitato di Perugia, che, schierato a favore della politica del Cavour, svolgeva un ruolo di assoluta preminenza sul resto delle altre comunità umbre. I sentimenti popolari di chiara insofferenza del potere papale sfociarono in dimostrazioni contro la tassa sul macinato, nel 1850 e contro la tassazione delle attività artistiche ed artigiane nel 1852. Fra il luglio e l'agosto del 1860, mentre Garibaldi tentava di penetrare nel territorio pontificio, che un contingente di zuavi comandato dal colonnello De Pimodan si acquartierò nella città. Richiamati dal sopraggiungere delle truppe piemontesi nella Marca, i francesi abbandonarono la città diretti a sostenere lo scontro di Castelfidardo. Il 20 settembre di quell'anno i bersaglieri piemontesi del generale Filippo Brignone entrarono a Terni, attraverso la Porta Spoletina e vi rimasero, fino all'anno dopo, poiché Terni diventò sede del comando della XV divisione. Il Plebiscito che seguì e formalizzò l'annessione al Regno d'Italia vide, su 3672 votanti, 1 solo voto contrario a fronte di 3461 voti favorevoli. Il primo sindaco post-unitario fu eletto il 1º dicembre del 1860.
La sua posizione di città di confine fra il Regno e lo Stato Pontificio la fece diventare ben presto la base di appoggio per le iniziative politiche e militari tese alla liberazione di Roma. Nel giugno del 1867 un centinaio di patriotti ternani tentò di portarsi su Roma, ma furono fermati dalle truppe italiane. Poco dopo, Menotti Garibaldi partì da Terni e si attestò a Nerola per attendere rinforzi che giunsero dalla città umbra il 13 ottobre, quando attaccò Montelibretti. A Terni fu organizzato il Comitato di Soccorso per l'Affrancamento di Roma, che si affiancò al Comitato Nazionale, il quale, sotto la direzione di Francesco Crispi e Giuseppe Guerzoni, si era da poco insediato in città. Tuttavia, furono i Enrico e Giovanni Cairoli a rompere gli indugi: partendo da Terni con appena 75 volontari, passarono il confine, ma furono fermati dai papalini a Villa Glori, dove Enrico trovò la morte. Garibaldi, fuggito da Caprera anche grazie all'aiuto di Froscianti, giunse il 22 ottobre a Terni, già piena di volontari da tutta Italia; partì subito dopo e raggiunse il figlio e gli altri volontari a Passo Corese, ma l'impresa fu vanificata dai fucili francesi del generale De Failly, il 3 novembre, a Mentana. Quello che non poterono i volontari garibaldini e mazziniani lo fecero la diplomazia e le truppe del generale Raffaele Cadorna, che il 6 settembre 1870 organizzò a Terni il suo quartier generale, mentre i soldati del IV Corpo d'armata piemontese prendevano posizione ai confini; in città si allestì un ospedale militare e il necessario per il vettovagliamento giornaliero delle truppe tramite ferrovia. L'11 settembre 1870 Cadorna lanciò il Proclama con cui iniziava la campagna di guerra; il 20 settembre, esattamente dieci anni dopo l'entrata a Terni, i bersaglieri sabaudi varcavano Porta Pia.
Dopo l'annessione al Regno d'Italia, l'industria, come motore dell'economia cittadina, fu al centro delle volontà del Commissario per l'Umbria, Gioacchino Napoleone Pepoli e alle scelte degli amministratori locali, che, pur in presenza di gravi difficoltà finanziarie, vollero favorire gli insediamenti manifatturieri, offrendo lo sfruttamento potenziale di duecentomila cavalli vapore, ottenibili dall'ampia disponibilità di risorse idriche. Nel 1875, dopo le sconfitte patite nella III Guerra d'Indipendenza, lo Stato Maggiore premeva per avere un'industria militare nazionale. Il portavoce di questa esigenza fu il capitano Luigi Campofregoso, che ebbe dalla sua parte, sia la fattiva opera del deputato ed ex garibaldino Vincenzo Stefano Breda, il quale era convinto che Terni fosse il luogo strategicamente ideale per l'impiantistica militare, sia la campagna di stampa della Gazzetta d'Italia, che sosteneva le tesi del Breda. L'edificazione della Fabbrica d'Armi fu iniziata nel 1875 e lo stabilimento entrò in funzione nel 1881.Nel 1879 Cassian Bon, un imprenditore belga, acquistò la fonderia Giovanni Lucovich e C., che era stata impiantata qualche anno prima da alcuni industriali milanesi e tedeschi. Nel 1881 lo stesso Cassian Bon fondò la 'Società degli Altiforni e Fonderia di Terni' e nel 1886, insieme a Vincenzo Stefano Breda, all'epoca Presidente della 'Società Veneta per le Imprese e le Costruzioni Pubbliché, un'azienda che utilizzava capitali dello Stato per le opere di edificazione e di impiantistica, cominciò a realizzare il grande progetto di uno stabilimento per la produzione dell'acciaio. Lo scopo dell'impresa, formalizzato da un'apposita Commissione nominata dal Ministro della Marina Benedetto Brin, era quello di produrre corazze e cannoni per le navi da guerra.Nel 1884 fu ammodernata ed ampliata la ferriera; nel 1885 il genovese Alessandro Centurini iniziò la costruzione di un lanificio e jutificio; nel 1890 il torinese Antonio Bosco costruì uno stabilimento per la produzione di attrezzi agricoli; nel 1896 si costituì la 'Società Italiana del Carburo di Calcio, Acetilene ed altri Gas', che gestiva non solo stabilimenti per la produzione del carburo di calcio ma anche centrali idroelettriche; nel 1883 fu inaugurata la ferrovia Terni-Sulmona. Terni fu la quarta città italiana, in ordine di tempo, ad avere l'illuminazione pubblica ad elettricità.
La forza lavoro, nel giro di qualche decennio, quadruplicò, soprattutto per l'arrivo di maestranze dal nord ed operai, quasi sempre di estrazione contadina, dal resto dell'Umbria, dal Lazio, dalle Marche, dalla Toscana e della Romagna. L'industrializzazione creò, tuttavia, dei grossi problemi logistici, per la scarsa disponibilità di case e l'inadeguatezza dei servizi pubblici, a cui si aggiunsero i pregiudizi della gente locale contro gli immigrati e la riottosità dei titolari dei fondi a concedere le aree necessarie e i diritti di sfruttamento delle acque per l'impiantistica e gli edifici; d'altra parte, le iniziative industriali vennero tutte da fuori e nessun ricco borghese locale ne risultò coinvolto. All'inizio del XX secolo Terni era, comunque, fra le prime città industriali italiane. Con l'industrializzazione della seconda metà dell'Ottocento fu necessario istruire i giovani nelle attività professionali di tecnico. La situazione dell'istruzione a Terni risultava in questo periodo estremamente grave, mancando un qualsiasi tipo di scuola professionale. A tal fine, facendo seguito ad un apposito decreto del Commissario Straordinario per le Province dell'Umbria, nel 1861, fu istituito il Regio Istituto Tecnico (in seguito Istituto Industriale e Liceo Scientifico), uno dei primi quattro in Italia, che verso la fine dell'Ottocento, sotto la guida del prof. Luigi Corradi, divenne rinomato attraendo giovani da ogni parte d'Italia.
Il nuovo secolo iniziò con un progressivo consolidamento della 'Società degli Alti Forni e Fonderie di Terni' nel campo dell'industria bellica: incentivò la ricerca tecnica di nuove forme di fusione e laminazione dell'acciaio, dismise i vecchi convertitori ed acquisì i più moderni Martin-Siemens, di cui brevettò una variante denominata 'Martin-Terni', che si diffuse in tutta la siderurgia mondiale dell'epoca. Negli stabilimenti di Terni furono costruite con metodo Schneider le corazze delle navi Ruggero di Lauria, con acciaio al nichel le corazze delle navi Francesco Ferruccio, Benedetto Brin, Regina Margherita e con un metodo ideato dai suoi ingegneri siderurgici, peraltro simile al sistema Krupp, le corazze delle navi  Regina Elena  , Andrea Doria, Roma, Conte di Cavour, Giulio Cesare e Vittorio Emanuele. Nel 1905 fondò, a La Spezia, con l'inglese Vickers, uno stabilimento per la produzione di cannoni navali. Cominciò la produzione, oltre che delle corazze per le navi da battaglia, durante la prima guerra mondiale anche di componenti dei cannoni e dei proiettili, almeno fino all'apertura degli stabilimenti Ansaldo di Genova. Nel 1922, dopo aver acquisito la 'Società Italiana per il Carburo di Calcio, Acetilene e altri Gas', che controllava anche la STET, società che eserciva il servizio tranviario urbano e quello della tranvia Terni-Ferentillo, si espanse nel settore energetico, con l'acquisizione di tutte le centrali idroelettriche esistenti e in quello chimico, trasformando la sua denominazione in 'Terni Società per l'Industria e l'elettricità' . La 'Fabbrica d'Armi' produceva armi di vario tipo, fra le quali il fucile Carcano Mod. 91, che equipaggiò l'esercito italiano per molti anni: durante il primo conflitto mondiale sfornava oltre 2000 fucili al giorno, tra l'altro uno di questi esemplari, prodotto a Terni nel 1940 finì nelle mani di Lee Harvey Oswald e fu usato dallo stesso nell'omicidio di John Fitzgerald Kennedy il 22 novembre 1963. La 'Bosco' si affermò nelle costruzioni per i rimessaggi aeronautici e nel 1924 iniziò la produzione di manufatti metallici, come idroestrattori, autoclavi e bollitori. Nel 1927 il 'Lanificio e Jutificio Centurini' era, per dipendenti e produzione, il secondo opificio italiano del settore; negli anni venti il 'Tipografico Alterocca' immetteva sul mercato il 30% delle cartoline illustrate che si stampavano in Italia.La presenza degli operai nel tessuto sociale cittadino fu enorme, se si considera che questa categoria costituiva, all'inizio del secolo, il 70% della popolazione residente. Nel 1901, dopo le leggi Pelloux, fu ricostituita la 'Camera del Lavoro', la prima in Umbria, già fondata fra il 1893 e il 1896. L'emanazione di un duro regolamento di fabbrica da parte della Direzionale Aziendale delle acciaierie il giorno della vigilia di Pasqua del 1907 provocò la reazione degli operai, sotto la guida della Camera del Lavoro e non delle organizzazioni sindacali. La conseguente serrata dei cancelli da parte dell'azienda ridusse alla fame per tre mesi quattromila famiglie, salvate dall'emigrazione e dalla solidarietà dei lavoratori di altre industrie locali e di alcune città, fra cui, soprattutto, Genova. Nel 1927 la Camera del Lavoro contava quasi tremila iscritti e cinque società di mutuo soccorso, gestiva l'assistenza medica e l'istruzione per i lavoratori. Notevole fu anche il movimento operaio femminile, più volte promotore di scioperi contro i bassi salari e le condizioni di lavoro in fabbrica; Carlotta Orientale, operaia dello 'Jutificio Centurini', fu segretaria nazionale dell'Unione Sindacale Italiana, durante la prima guerra mondiale. Nelle elezioni politiche del 1919 i socialisti riscossero una maggioranza del 71%. Nonostante nel 1921 vi operassero circa cinquecento squadristi fascisti, Terni rimase l'unico comune umbro ad amministrazione socialista fino al 17 ottobre 1922.Sotto la spinta politica del Partito Nazionale Fascista (PNF) la 'Terni', come era più brevemente chiamata l'Acciaieria, finanziò la costruzione di alloggi per gli operai, fino ad interi quartieri, perfino di due chiese; oltre al dopolavoro istituì gli spacci aziendali, promosse i circoli associativi, dotò la città di strutture sportive e ricreative. La concessione dello sfruttamento dell'intero sistema idrico Nera-Velino e le notevoli commesse militari spinsero la 'Terni' ad essere uno dei maggiori gruppi industriali italiani: entrata nell'IRI nel 1933, oltre a sfornare acciaio, produceva in un anno circa un miliardo di kilowattora di energia elettrica dalle centrali del sistema dei fiumi Salto e Turano nel Lazio, e del Vomano in Abruzzo; produceva in esclusiva, negli stabilimenti chimici di Nera Montoro, l'ammoniaca secondo il processo Casale, dopo aver fondato nel 1925 la SIRI, 'Società Italiana per le Ricerche Industriali', specializzata nella elaborazione di brevetti per l'industria chimica, soprattutto nella produzione dell'ammoniaca, del metanolo, e nella chimica degli idrocarburi carburo di calcio e composti azotati nel nuovo stabilimento di Papigno.Nel 1927 la "Società Umbra Prodotti chimici", modificatasi poi in "Viscosa Umbra", iniziò la produzione di solfuro di carbonio. Nel 1939 fu costruito lo stabilimento della 'Società Anonima Industria Gomma Sintetica' (SAIGS) per iniziativa dell'IRI e della Pirelli, per la sintesi del butadiene dal carburo di calcio.
Alla prosperità dell'industria si accompagnarono, però, le difficoltà amministrative, poiché il PNF oscillò sempre fra chi sosteneva a spada tratta l'industria e chi si appoggiava, invece, al non mai sopito spirito anti-industriale. L'immobilismo dell'amministrazione fu in parte superato dopo il 1930, quando l'adozione di un piano regolatore generale permise di attuare i primi sostanziali interventi alle infrastrutture, anche se proprio ad iniziare da quel periodo la grande industria cominciò ad essere la vera promotrice della vita cittadina. La parte del PNF favorevole all'industria, capeggiata in prima persona da Mussolini, decise nel 1926 di istituire la Provincia di Terni e il territorio comunale fu ampliato fino a comprendere ben sette comuni precedenti.Nel 1924 la propaganda clandestina del Partito Comunista Italiano cominciò a fare proseliti all'interno delle Acciaierie; nel 1931 risultarono iscritti circa duecento operai. Addirittura nel 1936 si stamparono volantini di sostegno alla Spagna Repubblicana. La clandestinità non valse ad evitare l'accusa di ricostituzione del Partito Comunista e di condanne al confino, inflitte a diverse decine di persone. Nel 1943, con l'apporto di molti operai, fu costituita la brigata partigiana 'Antonio Gramsci', che durante la Resistenza operò sull'Appennino umbro-marchigiano.Nodo industriale di primaria importanza, Terni fu oggetto di ben centootto bombardamenti da parte degli Alleati durante la loro campagna di guerra in Italia: l'11 agosto del 1943 un bombardamento aereo, senza che l'UNPA facesse in tempo a lanciare l'allarme, provocò 350 vittime, quasi tutte civili; al termine della guerra si conteranno poco meno di duemila morti e soltanto il 17% degli edifici rimasti illesi. Grazie all'azione dei lavoratori, i Tedeschi in ritirata non riuscirono nell'intento di sabotare o smantellare gli impianti industriali, ad eccezione della produzione di energia elettrica e dello stabilimento della SAIGS. Gli inglesi del generale Alexander entrarono in città il 13 giugno del 1944. Per i motivi di cui sopra, Terni è stata insignita della Croce di guerra al valor militare.
Le dismissioni belliche risultarono deleterie per l'acciaio ternano: fra il 1947 e il 1948 furono licenziati oltre duemila lavoratori e dopo l'elaborazione del piano Sinigaglia, che spostava le produzioni strategiche sul mare, furono licenziati nel 1952 settecento e l'anno dopo altri duemila operai ed impiegati. Tuttavia, la capacità produttiva e le competenze delle maestranze sopravvissute alla guerra permisero di recuperare tutto il sistema idroelettrico e di ampliarlo con la costruzione di nuove centrali sul Nera e sul Tevere; fu costruita una linea diretta con Genova per l'alimentazione del nuovo stabilimento siderurgico dell'Ilva di Cornigliano.
Ma nel 1962, con l'istituzione dell'Enel, tutte le fonti energetiche della società ternana furono nazionalizzate. Seguì, a breve, lo scorporo delle altre attività: l'elettrochimico di Nera Montoro fu ceduto all'Anic, nel 1967 lo stabilimento di Papigno passò all'Eni; le attività siderurgiche furono incorporate nella Finsider.  La stessa produzione dei manufatti in acciaio rimase di secondo piano, poiché la maggior parte delle iniziative industriali emergenti, come l'elettronucleare, furono boicottate dall'IRI, che dirottò le produzioni su altri impianti, nonostante Terni eccellesse anche nella ricerca siderurgica: basti pensare alla scoperta dell''effetto Terni', cioè al paradosso dell'aumento di temperatura di grossi pezzi fusi, quando sono sottoposti al raffreddamento in acqua. L'iniziativa industriale più importante di questo periodo fu la costruzione della 'Terninoss', uno stabilimento per la produzione di laminati piatti inossidabili, grazie ad una joint-venture fra la Finsider e la Unites States Steel; la domanda di acciaio inossidabile favorì lo sviluppo della fabbrica, che arrivò a produrre circa centocinquantamila tonnellate annue di laminati.Gli anni ottanta sono stati particolarmente difficili per l'industria ternana, con una notevole contrazione degli occupati ed un forte ridimensionamento delle produzioni; una via d'uscita fu individuata nel 1988, quando i vertici aziendali e l'IRI decisero di orientare le produzioni sugli acciai speciali. Nel 1994 l'azienda è stata privatizzata, con l'acquisto qualche anno dopo, dell'intera proprietà da parte della multinazionale tedesca ThyssenKrupp.
Degli altri insediamenti produttivi, negli anni cinquanta fu chiuso lo stabilimento della Viscosa, nel 1970 cessò l'attività il 'Lanificio e Jutificio Centurini' e nel giugno del 1985 chiuse i battenti la SIRI, nonostante i grandi successi industriali degli anni cinquanta. Nel 1949 la SAIGS fu ceduta alla Montecatini, che riconvertì gli impianti per la produzione dei polimeri sintetici. Nel 1960 iniziò la produzione del 'Meraklon', seguita dal 'Montivel'e dal 'Moplefan', tutto materiale progettato e sintetizzato nei laboratori di ricerca dello stabilimento, dove operò anche Giulio Natta. Agli inizi degli anni settanta lo stabilimento fu suddiviso in varie subunità produttive, imperniate sul polipropilene in granuli, fiocco, film, filo; negli anni ottanta e novanta queste produzioni, come quelle dello stabilimento di Nera Montoro, sono state acquisite da varie multinazionali estere. La 'Fabbrica d'Armi', pur subendo un inevitabile ridimensionamento dopo il secondo conflitto mondiale, con la denominazione di 'Stabilimento Militare Armamento Leggero', ha continuato ad essere uno dei siti nazionali per la manutenzione delle armi dell'Esercito Italiano e della NATO.
Altri stabilimenti sono stati ristrutturati e riconvertiti: quello di Papigno in studios cinematografici, quello delle Officine Bosco nel Centro Multimediale, quello della SIRI in strutture operanti nel terziario e nel sistema museale cittadino.
Dai primi anni novanta del XX secolo, è stato apportato al centro cittadino un radicale cambiamento, imperniato sui "tre centri storici" del quartiere Clai come centro della città romana, del quartiere Duomo come centro della città medioevale e dell'asse piazza Europa, piazza della Repubblica, corso Tacito come centro della città moderna.
La città nel secondo dopoguerra ha avuto una forte espansione ben oltre i villaggi operai d'inizio secolo, sviluppandosi su quattro assi a raggiera intorno al nucleo centrale e ponendo al nuovo piano regolatore Ridolfi, e sue successive varianti, il problema della vivibilità delle periferie e del loro collegamento con il resto della città. La viabilità ha dovuto superare l'antico schema dell'unico asse preferenziale della Flaminia, contestualizzando i progetti in un ambito interregionale, come la direttrice Rieti-Terni-Civitavecchia (SS675 e SS79 bis), la Strada statale 3 bis Tiberina e la piattaforma logistica, ancora non realizzata, tutte essenziali per le industrie del ternano e il suo terziario.
Elia Rossi Passavanti,Sommario della storia di Terni dalle origini all'Impero fascista. Damasso, Roma 1939, OCLC 162497495
AAVV, Storia Illustrata delle città dell'Umbria, a cura di Raffaele Rossi, Terni, a cura di Michele Giorgini, 2 vv. Elio Sellino Editore, Milano 1994, ISBN 88-236-0049-9
Franco Bonelli, Lo sviluppo di una grande impresa in Italia. La Terni dal 1884 al 1962. Einaudi, Torino 1975, OCLC 3040531
Valentina Leonelli, Paolo Renzi, Claudia Andreani, Cristina Ranucci, Interamna Nahartium - Materiali per il Museo Archeologico di Terni. A Cura di Vincenzo Pirro - Collana Biblotheca di Memoria Storica Edizioni Thyrus, Terni 1997
Marcello Gaggiotti, Dorica Manconi, Liliana Mercando, Monika Verzàr, Guide Archeologiche Laterza, Umbria Marche. Laterza, Roma-Bari 1980
Lodovico Silvestri, Collezione di memorie storiche tratte dai protocolli delle antiche riformanze della città di Terni dal 1387 al 1816. Edizioni Thyrus, Terni 1977, OCLC 29784924
Francesco Angeloni, Historia di Terni. Roma 1666. III ed. Terni 1966, OCLC 51257254
Renato Covino (a cura di), Le industrie di Terni: schede su aziende, infrastrutture e servizi. Giada, Narni (TR) 2002, ISBN 88-87288-16-X
Giancarlo Tarzia, Gabriella Tomassini, Terni XVI-XX secolo: bibliografia. Vecchiarelli, Manziana 1996, ISBN 88-85316-65-4
'Memoria Storica', Rivista del Centro di Studi Storici di Terni, Edizioni Thyrus, Arrone (TR), varie annate, ISSN 1125-3886
Aldo Tarquini, La città di Mario Ridolfi. Architettura, urbanistica, storia, arte, cinema, fotografia. De Luca editori d'Arte, Roma 2006, ISBN 88-8016-705-7
Walter Mazzilli, "Da Piazza Maggiore alla rotonda dell'Obelisco. Le vie e le piazze di Terni". Fondazione Cassa di Risparmio di Terni e Narni, 2009
 Istituto per la Cultura e la Storia d'Impresa "Franco Momigliano", Newsletters, su icsim.it. URL consultato il 15 settembre 2007 (archiviato dall'url originale il 13 novembre 2007).
 Brani di storia di Terni, su istess.it. URL consultato il 15 settembre 2007 (archiviato dall'url originale il 20 febbraio 2007).
 Breve storia della Diocesi di Terni, su diocesi.terni.it (archiviato dall'url originale il 7 agosto 2007).
 Liceo Scientifico 'R. Donatelli', Percorso storico della città di Terni, su scuole.provincia.terni.it. URL consultato il 15 settembre 2007 (archiviato dall'url originale il 14 agosto 2007).
