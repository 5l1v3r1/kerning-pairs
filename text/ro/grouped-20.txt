
Évariste Galois (n. 25 octombrie 1811, Bourg-la-Reine, Franța – d. 31 mai 1832, Paris, Franța) a fost un matematician francez, care, deși a trăit numai 20 de ani, a adus contribuții notabile în domeniul algebrei.
A fost eliminat de la școală din cauza ideilor sale și a fost arestat de două ori și condamnat pe baza unor dovezi false.
Évariste Galois fost un republican radical în timpul domniei regelui Louis-Philippe în Franța și a participat la agitațiile politice ale epocii, la lupta dintre republicani și monarhiști.
A murit înainte de împlinirea vârstei de douăzeci și unu de ani, din cauza rănilor suferite la data de 30 mai 1832, în urma unui duel cu pistoale și a fost înhumat într-un loc rămas necunoscut.
Încă din tinerețe a determinat condiția necesară și suficientă pentru ca o ecuație polinomială să fie rezolvabilă prin formule cu radicali, reușind astfel să rezolve o veche problemă a matematicii. A fost primul matematician care a folosit termenul grup ca noțiune matematică de reprezentare a unei mulțimi de permutări.
Lucrarea sa Mémoire sur les conditions de résolubilité des équations par radicaux („Memoriu asupra condițiilor de rezolvabilitate a ecuațiilor prin radicali”), publicată de către Joseph Liouville abia în 1846, la 14 ani după moartea lui Galois, a fost considerată de succesorii săi din acest domeniu al matematicii (în particular de Sophus Lie) ca fiind momentul declanșator din punct de vedere structural și metodologic al matematicilor moderne.
Cu teoria ecuațiilor algebrice a mers mai departe decât Niels Henrik Abel, dând o formă definitivă și generală problemei rezolvării ecuațiilor algebrice, construind o teorie cu totul nouă.
Pentru cercetarea funcțiilor algebrice, în 1830 a creat celebra teorie a grupurilor, numite ulterior grupuri Galois.
A tratat și principiile teoriei grupurilor de substituții și s-a ocupat de reprezentarea liniară a grupurilor.
A stabilit teoria generală a grupurilor care stă la baza teoriei fundamentale a ecuațiilor de grad superior, precum și la baza anumitor probleme din teoria numerelor tratate de Gauss, la baza studiului transformărilor geometrice, la baza analizei matematice și care a dat naștere analizei metrice.
În 1830, Galois realizează un salt în teoria numerelor prin introducerea a ceea ce ulterior vor fi denumite „imaginarele lui Galois”.
În 1831 stabilește condițiile necesare și suficiente pentru ca o ecuație algebrică să fie rezolvabilă prin radicali.
Contribuția lui Galois la rezolvarea ecuațiilor algebrice este importantă nu numai prin constituirea grupurilor, cât mai ales prin aprofundarea raportului care există între ideea de grup și aceea de invariant.
Teoria grupurilor abstracte a fost reluată de: Cauchy, Betti, Cayley, I. A. Serret, Jordan, Sylow, Kronecker, Dedekind și alții, care au contribuit la răspândirea operei lui Galois clarificând anumite raționamente și precizând aplicațiile acestei teorii.
Întreaga disciplină algebrică: grup Galois, câmp Galois, corp Galois este cunoscută sub numele de „teoria lui Galois”.
De teoria lui Galois s-au ocupat și matematicienii români: Simion Stoilow (1944), Dan Barbilian (1951), Grigore Moisil (1954), Traian Lalescu (1908), M. Benado (1946), Halanay (1947), Vera M. Lebedev și alții.
1831: Sur les conditions de résolubilité des équations par radicaux.Lucrările lui Galois au fost păstrate de către prietenul său Auguste Chevalier.
C. Popescu-Ulmu, Temerari ai științei... Cercetări... Vise împlinite, Editura Albatros, 1987, pp. 111–112

Operațiunea de exhumare și reînmormântare a lui Richard al III-lea al Angliei a început cu descoperirea trupului său îngropat în interiorul sitului fostei biserici monahale Greyfriars din Leicester, Anglia, în septembrie 2012. După testări genetice și antropologice extinse, rămășițele lui Richard al III-lea, ultimul rege englez ucis în vreo bătălie, au fost în cele din urmă reînhumate în Catedrala Leicester la 26 martie 2015.
Richard al III-lea, ultimul rege din dinastia Plantagenet, a murit în bătălia de la Bosworth de la 22 august 1485, în timpul Războiului celor Două Roze. Trupul său a fost dus la mănăstirea Greyfriars din Leicester, unde a fost înmormântat într-un mormânt improvizat în interiorul bisericii. După desființarea mănăstirilor din anul 1538, urmată de demolarea mănăstirii, mormântul lui Richard s-a pierdut. Au apărut legende cum că osemintele sale ar fi fost aruncate în râul Soar la podul Bow aflat în apropiere.
Căutarea trupului lui Richard a fost inițiată de Societatea Richard al III-lea care a derulat proiectul intitulat Căutați-l pe Richard (în engleză Looking for Richard) începând din luna august 2012. Săpăturile⁠(en) arheologice au fost conduse de o echipă a Universității de Arheologie din Leicester, în parteneriat cu Consiliul Local Leicester. În chiar prima zi de săpături, a fost descoperit un schelet uman al unui bărbat trecut de treizeci de ani, care prezenta semne de răni grave și avea anumite trăsături fizice neobișnuite, în special o gravă curbură a coloanei vertebrale. A fost exhumat pentru a permite analiza științifică, în contextul căreia s-a găsit că bărbatul fusese probabil ucis fie printr-o lovitură cu o armă tăioasă mare (probabil o halebardă) care i-a retezat partea din spate a craniului și a expus creierul, fie de o împunsătură de sabie care i-a penetrat tot creierul. Mai existau pe schelet și semne ale altor răni care au survenit după moarte, provocate probabil ca formă de răzbunare post-mortem.
Vârsta oaselor la momentul morții se potrivea cu cea la care se știe că a fost ucis Richard; ele au fost datate în preajma anului morții și erau în conformitate cu descrierile fizice ale suveranului. Analiza preliminară a ADN-ului⁠(en) a arătat și că ADN-ul mitocondrial extras din oase se potrivește cu cel a două dintre descendentele matriliniare, una de generația a șaptesprezecea și alta de generația a nouăsprezecea ale surorii lui Richard, Anne de York⁠(en). Luând în calcul aceste descoperiri, împreună cu alte dovezi istorice, științifice și arheologice, Universitatea din Leicester a anunțat la 4 februarie 2013 concluzia sa finală că scheletul găsit îi aparține lui Richard al III-lea.
Ca o condiție pentru obținerea permisiunii de a dezgropa scheletul, arheologii au acceptat ca, în cazul în care este identificat Richard, osemintele sale să-i fie reînhumate în Catedrala Leicester. Au apărut contestații cu privire la locul de înhumare și s-au propus alte locuri de înmormântare, cum ar fi Catedrala York⁠(en) sau Abația Westminster. În urma unei contestări în instanță, s-a confirmat că nu există temei legal pentru ca un tribunal să se implice într-o astfel de decizie. Reînhumarea a avut loc la Leicester în ziua de 26 martie 2015, cu o slujbă memorială ținută în prezența arhiepiscopului de Canterbury și a altor înalți clerici creștini.
Richard a murit luptând împotriva lui Henric Tudor în 1485, în bătălia de la Bosworth, ultima mare bătălie a Războiului celor Două Roze. Poetul galez Guto'r Glyn⁠(en) l-a creditat cu uciderea lui Richard pe Sir Rhys ap Thomas⁠(en), un galez membru al armatei lui Henric, despre care se spune că i-ar fi dat lovitura fatală. După moartea sa, trupul lui Richard a fost dezbrăcat și dus la Leicester unde a fost expus public. Balada Bosworthului, o baladă populară anonimă, afirmă că „în Newarke fuse așezat, ca mulți să-l vază”—posibil cu referire la biserica St Mary in the Newarke, un lăcaș de cult ctitorit de Lancasteri de la marginea Leicesterului medieval. Conform cronicarului Polydore Vergil⁠(en), Henric al VII-lea „a zăbovit două zile” în Leicester înainte de a merge la Londra, și chiar în ziua plecării lui Henric—25 august 1485—trupul lui Richard a fost înmormântat „la mănăstirea de călugări franciscani [sic] din Leicester” fără „solemnitate funerară”. Preotul și anticarul John Rous din Warwickshire scria între 1486 și 1491, că Richard fusese înmormântat „în corul Fraților Minori de la Leicester”. Deși ulterior alți autori au sugerat alte locuri posibile ale înmormântării lui Richard, relatările lui Vergil și Rous au fost considerate de cercetătorii moderni ca fiind cele mai credibile.
În 1495, la zece ani după înmormântare, Henric al VII-lea a plătit pentru construirea unui monument de marmură și alabastru pentru a marca mormântul lui Richard. Costul edificiului mortuar a fost înregistrat în documentele juridice ale epocii legate de o dispută pe marginea sumei de încasat. Documentele menționează că doi bărbați au primit sumele de 50 de lire și respectiv 10 lire și un șiling pentru a confecționa și transporta piatra de mormânt de la Nottingham la Leicester. Nu s-au păstrat descrieri la prima mână ale monumentului, dar Raphael Holinshed⁠(en) scria în 1577 (poate citând pe cineva care îl văzuse în persoană) că el cuprindea „o pictură de alabastru reprezentând persoana [lui Richard]”. Sir George Buck⁠(en) scria după 40 de ani că era „un frumos mormânt cu marmură de culori diferite împodobit cu chipul său”. Buck consemna și epitaful de pe mormânt.După desființarea⁠(en) mănăstirii Greyfriars în 1538, când așezământul monahal a fost demolat, monumentul fie a fost distrus, fie s-a deteriorat treptat ca urmare a expunerii la elementele de erodare climaterice și de mediu. Locul pe care fusese mănăstirea a fost vândut către doi speculanți imobiliari din Lincolnshire, și ulterior a ajuns în proprietatea lui Robert Herrick, primarul Leicesterului. El a construit acolo un mare conac aproape de Friary Lane, pe un sit astăzi îngropat sub actuala stradă Grey Friars, și pe restul pământului a amenajat grădini. Deși monumentul lui Richard în mod evident deja dispăruse la vremea aceea, locul mormântului încă mai era cunoscut. Anticarul Christopher Wren (tatăl arhitectului Christopher Wren) consemna că Herrick a ridicat pe locul mormântului un monument sub forma unui stâlp de piatră de circa 1 m înălțime pe care era gravat textul „Aici zace trupul lui Richard al III-lea, odinioară rege al Angliei” Stâlpul se mai vedea în 1612 dar în 1844 dispăruse total.Cartograful și anticarul John Speed⁠(en) scria în Historie of Great Britaine (1611) că tradiția locală susține că trupul lui Richard a fost „purtat din oraș și aruncat cu dispreț peste capătul podului Bow, care trece peste un braț al râului Soar în vestul  orașului.” Autorii de după el au luat această legendă drept adevărată. În 1856, un constructor local a ridicat o placă memorială în cinstea lui Richard al III-lea lângă podul Bow, pe care scria „Lângă acest loc zac osemintele lui Richard al III-lea, ultimul dintre Plantageneți 1485”. Descoperirea în 1862 a unui schelet în sedimentele râului lângă pod a dus la credința că osemintele lui Richard au fost găsite, dar o analiză mai atentă arată că ele erau mai probabil ale unui bărbat de circa 20 de ani, și deci nu ale lui Richard.Originile afirmațiilor lui Speed nu sunt clare; el nu le atribuia vreunei surse anume, și nici nu se regăsesc în vreun alt izvor scris la o dată anterioară. Autoarea Audrey Strange sugerează că această relatare ar putea fi o repovestire plină confuzii a profanării din anul 1428 a rămășițelor lui John Wycliffe din Lutterworth - o localitate din apropiere; o gloată i-a ars acestuia oasele și le-a aruncat în râul Swift⁠(en). Istoricul britanic John Ashdown-Hill, propune ideea că Speed a greșit locul în care se află mormântul lui Richard și a inventat povestea, crezând că acesta lipsește. Dacă Speed ar fi mers pe proprietatea lui Herrick, sigur ar fi văzut stâlpul comemorativ și grădinile, în schimb el scriind că locul era „plin de urzici și buruieni” și că nu există nici urmă de mormântul lui Richard. Harta Leicesterului desenată de Speed, arată Greyfriars în mod incorect acolo unde se aflase înainte Blackfriars, ceea ce sugerează că Speed a căutat mormântul într-un loc greșit.A mai apărut o altă legendă locală despre presupusul sicriu de piatră al lui Richard, despre care Speed scria că este „acum făcut troacă de băut apă pentru caii unui han de rând”. Se pare că a existat într-adevăr un sicriu, pe care John Evelyn⁠(en) îl consemna într-o vizită făcută în anul 1654 și despre care Celia Fiennes⁠(en) scria în 1700 că văzuse „o bucată din piatra mormântului unde odihnea, care fusese tăiată în forma exactă pentru a fi așezat trupul în ea; ea încă se poate vedea la [hanul] ye Greyhound din Leicester dar este în parte spartă.” William Hutton⁠(en) a găsit în 1758 că sicriul, care „nu a rezistat vicisitudinilor vremii”, era acum păstrat la Hanul White Horse de pe Gallowtree Gate. Deși locul în care se află sicriul nu mai este cunoscut, descrierile lui nu se potrivesc cu stilul sicrielor de la sfârșitul secolului al XV-lea, și este prea puțin probabil să fi avut vreo legătură cu Richard. Mai probabil este ca sicriul să fi fost recuperat de la vreunul dintre așezămintele monastice demolate în „epoca desființării mănăstirilor”.Conacul lui Herrick, Greyfriars House, a rămas în posesia familiei sale până când strănepotul lui, Samuel, l-a vândut în anul 1711. Proprietatea a fost ulterior parcelată și vândută mai departe în anul 1740; trei ani mai târziu, peste partea vestică a sitului a fost construită artera New Street. Când s-au construit case noi de-a lungul acestei străzi, s-au descoperit numeroase morminte. Peste partea estică a sitului s-a construit în anul 1759 o casă nouă de oraș, cu adresa Friar Lane nr. 17, care încă se mai păstrează. În secolul al XIX-lea, în zonă s-au făcut din ce în ce mai multe construcții edilitare. În 1863, Școala de băieți Alderman Newton⁠(en) a construit săli de cursuri peste o parte a sitului. Vechiul conac al lui Herrick a fost demolat în anul 1871, actuala stradă Grey Friars fiind trasată prin zonă în 1873, construindu-se noi proiecte comerciale, inclusiv Leicester Trustee Savings Bank. În 1915, restul sitului a fost achiziționat de Consiliul Comital Leicestershire, care a construit un nou sediu acolo în perioada anilor 1920 - 1940. Consiliul s-a mutat din acel sediu în 1965 într-unul nou, în locul lui mutându-se Consiliul Local Leicester. Restul sitului, unde fusese odinioară grădina lui Herrick, a fost transformat pe la 1944 într-o parcare pentru angajați, dar acolo nu s-au făcut alte construcții.În 2007, pe strada Grey Friars a fost demolată o clădire fără etaje din anii 1950. Aceasta a dat arheologilor ocazia să efectueze săpături pentru a vedea dacă s-au mai păstrat urme ale mănăstirii medievale. Au fost dezgropate foarte puține vestigii, cea mai importantă descoperire fiind un capac de sicriu de piatră post-medieval. Rezultatele săpăturilor au sugerat însă că ruinele mănăstirii sunt îngropate undeva mai la vest decât se credea.
Locul osemintelor lui Richard al III-lea a fost de multă vreme subiect de interes pentru membrii Societății Richard al III-lea, grup al cărui scop era reabilitarea reputației distruse a regelui. În 1975, în revista Societății, The Ricardian, Audrey Strange a publicat un articol în care sugera că rămășițele sunt îngropate sub parcarea Consiliului Local Leicester. Afirmația a fost apoi repetată în 1986, când istoricul David Baldwin⁠(en) a avansat ideea că rămășițele încă se mai află în zona Greyfriars. El specula că „se poate (dar acum e puțin probabil) ca la un moment dat în secolul al XXI-lea cineva care sapă acolo să dea peste ultimele rămășițe ale celebrului monarh.” În 2004 și 2005, John Ashdown-Hill a găsit doi descendenți matriliniari de a 17-a generație ai surorii lui Richard al III-lea, Anne de York⁠(en). Din ce știa despre organizarea mănăstirilor franciscane, el a tras și concluzia că ruinele bisericii mănăstirii Greyfriars sunt foarte probabil sub parcare și că peste ele nu se construise nimic.Deși a rămas interesată să discute posibile locații ale mormântului regelui, Societatea Richard al III-lea nu a căutat activ rămășițele lui Richard. Individual, unii membri au propus linii posibile de investigare, dar nici Universitatea din Leicester și nici istoricii și arheologii locali nu s-au arătat interesați de idee, probabil pentru că se credea că peste mormânt se făcuseră construcții sau că scheletul a fost împrăștiat, după cum sugera relatarea lui John Speed.În 2004 și 2005, Philippa Langley⁠(en), secretara Filialei Scoțiene a Societății Richard al III-lea, a făcut personal cercetări în Leicester în legătură cu un film biografic despre Richard al III-lea. Ea a devenit convinsă că parcarea este locul-cheie ce trebuie cercetat și l-a contactat pe Ashdown-Hill după ce a aflat despre cercetările lui în domeniul geneticii. La cererea ei, acesta a discutat la rândul său cu producătorii emisiunii TV pe teme arheologice Time Team de la Channel 4⁠(en) pentru a le propune săpături în parcare, dar aceștia au refuzat să se implice întrucât săpăturile ar fi durat mai mult decât fereastra standard de trei zile pentru proiectele Time Team. Trei ani mai târziu, o altă autoare, Annette Carson, a ajuns și ea, independent, la concluzia că osemintele se află probabil sub parcare, și a afirmat aceasta în cartea sa Richard III: The Maligned King (2008). Ea s-a alăturat lui Langley și lui Ashdown-Hill pentru alte cercetări, în cursul cărora a găsit ceea ce considera că este dovada decisivă—o hartă medievală a Leicesterului în care biserica Greyfriars apare la capătul nordic al actualei parcări.În februarie 2009, Langley, Carson și Ashdown-Hill au luat legătura cu doi membri ai Societății Richard al III-lea—dr. David Johnson și soția sa, Wendy—împreună cu care au lansat un proiect cu titlul de lucru Căutarea lui Richard: În căutarea unui rege (în engleză Looking for Richard: In Search of a King), pe care Langley și-l imagina ca „o emisiune TV specială de referință”. Premisa era căutarea mormântului lui Richard „și în același timp spunerea adevăratei sale povești”, cu un obiectiv „de a căuta, recupera și reînhuma rămășițele pământești cu onoarea, demnitatea și respectul care i-au fost atât de evident refuzate după moartea sa în bătălia de la Bosworth.”Proiectul a dobândit susținerea mai multor parteneri importanți—Consiliul Local Leicester, Leicester Promotions (organizație de promovare a orașului ca destinație turistică), Universitatea din Leicester, Catedrala Leicester, Darlow Smithson Productions (care urma să producă emisiunile TV) și Societatea Richard al III-lea. Finanțarea fazei inițiale de cercetare dinaintea săpăturilor au provenit din fondul bursier al Societății Richard al III-lea și de la membrii proiectului Căutarea lui Richard, Leicester Promotions acceptând să suporte costurile săpăturilor, de 35.000 de lire. Serviciul Arheologic al Universității din Leicester — organism independent cu sediul în cadrul universității — a fost selectat drept executant al lucrărilor arheologice ale proiectului.
În martie 2011, a început o evaluare a sitului Greyfriars pentru a identifica locul unde s-a aflat mănăstirea, și pentru a afla care este terenul cel mai propice săpăturilor. Mai întâi s-a efectuat o evaluare de birou pentru a determina viabilitatea arheologică a sitului, urmată de un studiu topografic efectuat în august 2011 cu georadar⁠(en). Rezultatele georadarului au fost neconcludente; nu au fost identificate urme clare de clădiri din cauza unui strat de pământ răscolit și de resturi din demolări aflat chiar sub suprafață. Studiul topografic a fost însă util prin aceea că a identificat utilitățile ce traversau situl, cum ar fi conducte și cabluri subterane.Au fost identificate trei posibile situri pentru săpături: parcarea pentru angajați a Serviciului Social de pe lângă Consiliul Local Leicester, locul de joacă neutilizat al fostei școli Alderman Newton și o parcare publică de pe New Street. S-a luat hotărârea de a deschide două șanțuri de săpături în parcarea Serviciului Social, cu opțiunea de a mai deschide un al treilea la locul de joacă. Deoarece peste mare parte din situl Greyfriars se făcuseră construcții de-a lungul anilor, doar șaptesprezece procente din fosta sa arie mai era disponibilă pentru excavațiuni; din cauza limitărilor financiare aria de investigat a fost limitată la doar 1% din sit.Propunerea de săpături a fost anunțată în numărul din iunie 2012 al revistei Societății Richard al III-lea, Ricardian Bulletin, dar după o lună, principalii sponsori s-au retras, lăsând proiectul subfinanțat cu 10.000 de lire; s-a lansat o colectă publică și în doar două săptămâni s-au strâns 13.000 de lire de la membrii mai multor asociații de ricardieni. La 24 august s-a ținut la Leicester o conferință de presă în care s-a anunțat începerea lucrărilor. Arheologul Richard Buckley a recunoscut că proiectul are șanse mici de izbândă: „nu știm exact nici unde se află biserica, cu atât mai puțin unde este mormântul.” Anterior, el îi spusese lui Langley că șansele erau „în cel mai bun caz fifty-fifty pentru biserică, și cel mult 10% pentru găsirea mormântului.”Săpăturile au început a doua zi cu un șanț de 1,6 m lățime și 30 m lungime, pe o direcție aproximativ nord-sud. A fost înlăturat un strat de dărâmături moderne până s-a ajuns la nivelul fostei mănăstiri. La 5 m de capătul nordic al șanțului, la o adâncime de circa 1,5 m, s-au găsit două oase umane de la picior, ceea ce sugerau un mormânt neprofanat. Oasele au fost temporar acoperite pentru a le proteja cât timp continuă săpăturile de-a lungul șanțului. A doua zi, puțin mai la sud-vest, a fost săpat un al doilea șanț, paralel cu primul. De-a lungul zilelor următoare, s-au descoperit dovezi ale unei serii de ziduri și încăperi medievale, ceea ce a permis arheologilor să identifice cu precizie zona mănăstirii. A devenit clar că oasele găsite în prima zi se aflau înăuntrul părții estice a bisericii, posibil corul, unde se spune că ar fi fost înmormântat Richard. La 31 august, Universitatea din Leicester a cerut Ministerului de Justiție o licență de exhumare a până la șase seturi de rămășițe umane. Pentru a limita spațiul de căutare, s-a stabilit să se exhumeze doar rămășițele de bărbați puțin trecuți de treizeci de ani îngropați în biserică.Oasele descoperite la 25 august au fost expuse vederii la 4 septembrie, iar de-a lungul următoarelor două zile a fost îndepărtat și mai mult sol. Labele picioarelor lipseau, iar craniul a fost găsit într-o poziție neobișnuită, proprită, indicând că trupul a fost pus într-un mormânt puțin prea mic pentru el. Coloana vertebrală era curbată în formă de S. Nu s-a găsit vreo urmă de sicriu; poziția scheletului sugera că trupul ar fi fost învelit într-un giulgiu, dar apoi că a fost așezat în grabă în mormânt și îngropat acolo. Imediat ce oasele au fost ridicate de la sol, sub vertebre a fost găsită o bucată ruginită de fier. Mâinile scheletului erau într-o poziție neobișnuită, încrucișate peste șoldul drept, sugerând că la data înmormântării erau legate una de alta, deși acest fapt nu a putut fi stabilit cu certitudine. După exhumare, au continuat lucrările în șanțuri timp de o săptămână, după care situl a fost acoperit cu sol pentru a-l proteja de deteriorare, și apoi reasfaltat pentru a readuce parcarea și locul de joacă la starea anterioară.
La 12 septembrie, Universitatea din Leicester a anunțat că rămășițele umane sunt un posibil candidat la a fi osemintele lui Richard, dar a pus accent pe circumspecție. Existau o serie de indicii pozitive: trupul era al unui bărbat adult; fusese îngropat sub corul bisericii; suferea de o gravă scolioză a coloanei vertebrale, care poate ar fi făcut ca în timpul vieții un umăr să-i fi stat mai sus ca celălalt. Un obiect ce părea a fi un cap de săgeată a fost găsit sub coloana vertebrală, iar craniul prezenta semne de răni grave.
După exhumare, accentul s-a mutat de la săpăturile arheologice la analiza de laborator a oaselor găsite. Existau câteva linii de cercetare: Ashdown-Hill efectuase anterior cercetări genealogice pentru a găsi descendenți pe linie pur maternă ai lui Anne de York, sora mai mare a lui Richard, a cărei linie de descendență matriliniară există încă, prin fiica ei Anne St Leger⁠(en). Cercetătorul Kevin Schürer⁠(en) a găsit o a doua persoană din aceeași linie genealogică.Cercetările lui Ashdown-Hill au venit ca urmare a unei încercări efectuate în 2003 de a găsi secvența ADN a surorii lui Richard, Margareta, pentru a identifica oasele din mormântul ei, o biserică monastică franciscană din Mechelen, Belgia. El a încercat la început să extragă o secvență de ADN mitocondrial dintr-un fir de păr al lui Edward al IV-lea conservată la Muzeul Ashmolean⁠(en) din Oxford. Tentativa nu a reușit din cauza degradării ADN-ului. Ashdown-Hill a recurs în schimb la cercetările genealogice pentru a identifica o descendentă pe linie pur feminină a lui Cecily Neville, mama lui Richard. După doi ani de muncă, el a găsit că o femeie de origine britanică emigrată în Canada după al Doilea Război Mondial, Joy Ibsen (născută Brown), era descendentă directă a surorii lui Richard, Anne de York (și deci strănepoată de frate la a 16-a generație a lui Richard). ADN-ul mitocondrial al lui Ibsen a fost analizat și testat ca aparținând haplogrupului J de ADN mitocondrial⁠(en), care, prin deducție, trebuia să fie și haplogrupul de ADN mitocondrial al lui Richard. ADN-ul mitocondrial obținut de la Ibsen dovedea că oasele de la Mechelen nu erau cele ale lui Margaret.Joy Ibsen, ziaristă pensionară, a murit în 2008, având trei copii: Michael, Jeff și Leslie. La 24 august 2012, fiul ei, Michael Ibsen (născut în Canada în 1957, producător de mobilă astăzi activ la Londra), a dat echipei de cercetare o probă de ADN prin tușeu bucal pentru a o compara cu probe ale rămășițelor umane găsite în urma săpăturilor. Analiștii au găsit că ADN-ul mitocondrial al scheletului exhumat se potrivește cu cel al lui Michael Ibsen și cu cel al celuilalt descendent pe linie direct maternă, având în comun o secvență de ADN mitocondrial relativ rară, haplogrupul J1c2c de ADN mitocondrial.Cealaltă rudă pe linie pur maternă a lui Richard al III-lea, care între timp a fost identificată ca fiind neozeelandeza Wendy Duldig, este o urmașă de a 19-a generație a lui Anne de York; liniile lor de descendență pur maternă s-au separat de la nepoata lui Anne, Catherine Manners. ADN-ul ei mitocondrial se potrivește perfect cu excepția unei singure mutații.În ciuda ADN-ului mitocondrial comun, geneticianul Turi King a continuat să caute o legătură și prin ADN-ul cromozomului Y, transmis pe linie paternă, comparându-l cu descendenții lui Ioan de Gaunt, Primul Duce de Lancaster. Au fost identificați patru urmași pe linie pur paternă ai lui Gaunt și rezultatele testelor lor s-au potrivit între ele. ADN-ul cromozomului Y din schelet era oarecum degradat, dar s-a dovedit că nu se potrivește cu niciuna dintre aceste rude pe linie pur paternă, ceea ce sugerează un eveniment de falsă paternitate⁠(en) ce ar fi avut loc undeva în cele 19 generații dintre Richard al III-lea și Henry Somerset, al 5-lea Duce de Beaufort⁠(en); cercetările lui Turi King și ale altora au arătat că rata istorică de falsă paternitate este de circa 1–2% pe generație.
O examinare osteologică a oaselor au arătat că sunt în general în stare bună și în mare parte complete, cu excepția lipsei labelor picioarelor, care s-ar putea să fi fost distruse de niște lucrări de construcție din epoca victoriană. A fost imediat evident că trupul a suferit răni majore, și alte dovezi ale acestora au fost găsite după ce scheletul a fost curățat. Craniul prezintă semne ale două răni mortale; baza părții din spate a craniului fusese complet retezată cu o armă tăioasă, ceea ce ar fi expus creierul, și o altă armă tăioasă pătrunsese prin dreapta craniului și se lovise de interiorul părții stângi, penetrând creierul. În alte locuri pe craniu, o lovitură cu o armă ascuțită pătrunsese prin creștetul capului. Arme tăioase scoseseră așchii din craniu și îndepărtaseră straturi de os, fără însă a-l penetra. Alte găuri din craniu și din mandibulă au fost găsite a fi cauzate de răni de pumnal pe bărbie și pe obraz. Multiplele răni de pe craniul regelui indicau că el nu-și mai purta coiful, pe care fie și l-a scos, fie și l-a pierdut după ce calul i s-a împotmolit în mlaștină. Una dintre coastele sale drepte fusese tăiată de pătrunderea unui obiect ascuțit, și la fel și pelvisul. Nu existau urme ale brațului ofilit de care suferea personajul din piesa lui William Shakespeare Richard al III-lea.Luate împreună, rănile par a fi o combinație de răni provenite din luptă, care erau cauza morții, urmate de răni post-mortem produse asupra cadavrului probabil pentru a-l umili. Rănile de pe corp arată că trupul fusese dezbrăcat de armură, întrucât locul unde era înjunghiat pe trunchi ar fi fost în mod normal protejat de o platoșă, iar pelvisul ar fi fost apărat de armură. Rănile au fost produse din spate, pe spinare și pe fese în timp ce ele erau expuse, ceea ce se potrivește cu descrierile contemporane că trupul lui Richard a fost dezbrăcat și legat peste un cal, cu picioarele și brațele atârnând de cele două părți. S-ar putea să mai fi fost și alte răni ale țesutului moale, dar care nu sunt evidente din analiza oaselor.Rănile la cap se potrivesc cu o poezie scrisă la 1485 de Guto'r Glyn în care un cavaler galez, Sir Rhys ap Thomas, l-ar fi ucis pe Richard și ar fi „jupuit capul mistrețului”. S-a crezut că aceasta era o descriere figurativă a decapitării lui Richard, dar era clar că scheletul avea capul în continuare atașat. Descrierea lui Guto ar putea fi însă o descriere literală a rănilor suferite de Richard, loviturile primite în cap retezându-i mare parte din scalp și din păr, împreună cu osul craniului. Alte izvoare contemporane fac referire explicit la rănile la cap și la armele cu care a fost omorât Richard; cronicarul francez Jean Molinet⁠(en) scria că „unul din galezi a venit apoi după el și la omorât lovindu-l cu o halebardă”, iar Balada lui Lady Bessie consemna că „i-au lovit coiful de cap până i-a ieșit creierul cu sânge.” Asemenea relatări se potrivesc cu siguranță distrugerilor produse craniului.Curbura laterală a coloanei vertebrale a fost evidentă încă de la excavarea scheletului. Ea a fost atribuită unei scolioze declanșate în adolescență. Deși era probabil vizibilă prin aceea că îi făcea umărul drept să fie mai ridicat decât cel stâng și făcându-l să pară mai scund, ea nu împiedica un stil de viață activ și nu l-ar fi făcut cocoșat. Oasele sunt cele ale unui bărbat de 30–34 de ani, conform așteptărilor, întrucât Richard avea 32 de ani la momentul morții.
Datarea cu radiocarbon a relevat vârsta oaselor și a arătat că ele sunt din perioada 1430–1460 și între 1412–1449—ambele prea devreme pentru a se potrivi cu data decesului lui Richard în 1485. Spectrometria de masă efectuată asupra oaselor a arătat însă că acesta consumase mult pește, despre care se știe că face ca datarea cu radiocarbon să dea rezultate ce par mai vechi decât în realitate. O analiză bayesiană⁠(en) a arătat că există o probabilitate de 68,2% ca data reală a oaselor să fie între 1475 și 1530, crescând la 95,4% pentru intervalul 1450–1540. Deși ea însăși nu este suficientă pentru a dovedi că scheletul îi aparține lui Richard, rezultatul a fost în conformitate cu data decesului. Spectrometria de masă care indică un regim alimentar bogat în pește a fost confirmată și de o analiză a izotopilor efectuată pe doi dinți, un femur și o coastă. Din analiza izotopilor de carbon, azot și oxigen de pe dinți și din oase, cercetătorii au concluzionat că regimul său consta mai ales din pește de apă dulce și păsări exotice ca lebădă, barză și egretă, și vaste cantități de vin — toate fiind foarte scumpe pe piața alimentelor de lux. O analiză atentă a solului aflat imediat sub schelet a arătat că organismul era infestat cu nematode la momentul morții.Sub vertebre, săpătorii au găsit un obiect de metal și s-a speculat că acesta ar fi fost un cap de săgeată ce se înfipsese în spatele lui Richard. O analiză cu raze X a arătat că de fapt era un cui, probabil din perioada romano-britanică, ce se afla din întâmplare în solul aflat imediat sub mormânt, sau în cel perturbat cu ocazia săpării mormântului, și că nu are nicio legătură cu corpul.
La 4 februarie 2013, Universitatea din Leicester a confirmat că scheletul este cel al lui Richard al III-lea. Identificarea s-a bazat pe probele de ADN mitocondrial, pe analiza solului, pe testele dentare și pe caracteristicile fizice ale scheletului, care se potriveau cu relatările contemporane despre aspectul lui Richard. Osteoarheologul Jo Appleby a comentat: „scheletul are mai multe trăsături neobișnuite: constituția zveltă, scolioza și rănile din luptă. Toate acestea corespund informațiilor pe care le avem despre cum arăta Richard al III-lea și despre circumstanțele morții lui.”Caroline Wilkinson⁠(en), profesor de identificare craniofacială la Universitatea din Dundee⁠(en), a condus proiectul de reconstrucție a feței, proiect comandat de societatea Richard al III-lea. La 11 februarie 2014, Universitatea din Leicester a anunțat un proiect, condus de Turi King, de secvențiere a întregului genom al lui Richard al III-lea și al lui Michael Ibsen—descendent pe linie direct feminină a surorii lui Richard, Anne de York – al cărui ADN mitocondrial a confirmat identificarea rămășițelor găsite. Richard al III-lea este astfel prima persoană din vechime a cărei identitate istorică este cunoscută și al cărui genom a fost complet secvențiat. Un studiu publicat în numărul din decembrie 2014 al revistei Nature a confirmat o potrivire perfectă la nivelul întregului genom mitocondrial între scheletul lui Richard și genomul mitocondrial al lui Michael Ibsen, precum și una aproape perfectă între Richard și cealaltă rudă confirmată în viață. ADN-ul cromozomului Y însă, moștenit pe linie paternă, nu a găsit nicio legătură cu alte cinci rude în viață, găsite prin metode genealogice, ceea ce indică faptul că în generațiile dintre Richard și aceste persoane a existat cel puțin un eveniment de falsă paternitate. Una dintre aceste cinci persoane a fost găsită a nu fi înrudită cu celelalte patru, ceea ce sugerează că un alt eveniment de falsă paternitate a avut loc în cele patru generații care le separă.Povestea săpăturilor și cercetărilor științifice ulterioare a fost relatată într-un documentar produs de Channel 4, Richard III: The King in the Car Park, difuzat la 4 februarie 2013. Postul de televiziune a avut mare succes la rating cu acest film, care a fost urmărit de până la 4,9 milioane de telespectatori, și a câștigat un premiu al Societății Regale de Televiziune. Channel 4 a difuzat ulterior, la 27 februarie 2014, și un documentar-continuare, Richard III: The Untold Story, care detalia analizele științifică și arheologică ce au dus la identificarea scheletului ca aparținând lui Richard al III-lea.
Situl a fost redeschis în iulie 2013 pentru a afla mai multe despre biserica mănăstirii, înaintea unor lucrări de construcție la clădirea nefolosită a fostei școli de alături. Într-un proiect cofinanțat de Consiliul Local Leicester și de Universitatea din Leicester, s-au efectuat săpături într-un singur șanț de o suprafață dublă față de cea din 2012. El a reușit să expună întreg situl prezbiteriului și corurilor de la Greyfriars, confirmând ipotezele anterioare ale arheologilor despre dispunerea capătului estic al bisericii. Trei morminte identificate, dar nu excavate în proiectul din 2012, au fost abordate de la zero. Într-un caz se folosise un sicriu de lemn într-un mormânt bine săpat, și un al doilea mormânt cu sicriu de lemn a fost găsit sub și transversal între cor și prezbiteriu; poziția sa sugerează că predatează biserica.Un sicriu de piatră găsit în urma săpăturilor din 2012 a fost deschis pentru prima oară, dezvăluind în interiorul său un alt sicriu din plumb. Cercetările cu un endoscop au relevat prezența unui schelet împreună cu păr mort și fragmente de giulgiu și frânghie. S-a presupus la început că scheletul este de bărbat, probabil al unui cavaler denumit Sir William de Moton despre care se știa că a fost înmormântat acolo, dar o analiză ulterioară a arătat ca este al unei femei—poate dintr-o familie nobilă de ctitori. Nu era neapărat localnică, întrucât sicriele de plumb se foloseau pentru transportul osemintelor la distanțe mari.
Planul Universității din Leicester de a-l înmormânta pe Richard în Catedrala Leicester este în acord cu normele legale britanice prin care trupurile găsite în morminte creștine descoperite de arheologi trebuie reînmormântate fie în cel mai apropiat loc sfințit, fie în mormântul inițial și a fost una dintre condițiile acordării licenței de exhumare a rămășițelor umane găsite în urma săpăturilor, licență primită de la Ministerul Justiției. Familia regală britanică nu a revendicat rămășițele – regina Elisabeta a II-a ar fi fost consultată, dar ar fi respins ideea unei înmormântări regale – astfel că Ministerul Justiției a confirmat la început că Universitatea din Leicester va lua decizia finală privind locul de reînhumare a osemintelor. David Monteith, cancelarul canonic al Catedralei Leicester, a spus că scheletul lui Richard va fi reînhumat în catedrală la începutul lui 2014 într-o ceremonie oficiată de ierarhi creștini, dar de natură ecumenică, nu o reînmormântare formală, ci mai degrabă o slujbă de pomenire, întrucât slujba de înmormântare s-ar fi ținut la data primei înhumări.
Alegerea locului înmormântării s-a dovedit controversată și s-au făcut propuneri ca Richard să fie îngropat în locuri pe care unele persoane le considerau a fi mai potrivite pentru un monarh romano-catolic și yorkist}. S-au lansat petiții online prin care se cerea înmormântarea lui Richard la Abația Westminster, unde sunt înmormântați alți 17 regi englezi și britanici; Catedrala York⁠(en), despre care unii afirmă că ar fi fost locul preferat de însuși Richard; catedrala romano-catolică Arundel⁠(en); sau chiar înapoi în parcarea din Leicester unde a fost găsit. Doar două opțiuni au căpătat susținere semnificativă din partea opiniei publice, Leicester primind cu 3.100 semnături mai mult ca York. Problema a fost discutată în Parlament; parlamentarul conservator și istoricul Chris Skidmore⁠(en) a propus să se țină funeralii naționale, iar John Mann⁠(en), parlamentar laburist de Bassetlaw, a sugerat ca trupul să fie înmormântat la Worksop în circumscripția sa – la jumătatea drumului între York și Leicester. În Leicester, toate aceste opțiuni au fost respinse, primarul Peter Soulsby⁠(en) declarând: „aceste oseminte vor pleca din Leicester doar peste cadavrul meu.”După ce „Plantagenet Alliance⁠(en)”, un grup ce susține că reprezintă urmașii colaterali ai lui Richard, a inițiat o acțiune în instanță, locul de înmormântare a rămas nesigur timp de aproape un an. Grupul, care susține că este „reprezentanții și vocea Majestății Sale”, a cerut ca Richard să fie înmormântat în Catedrala York, ceea ce ei susțin că ar fi fost „dorința” acestuia. Decanul⁠(en) Leicesterului a spus că această acțiune este „lipsă de respect”, și a afirmat că catedrala nu va investi niciun ban până când se va lămuri chestiunea. Istoricii au afirmat că nu există dovezi că Richard al III-lea ar fi dorit să fie înmormântat în York. Mark Ormrod de la Universitatea din York⁠(en) și-a exprimat scepticismul față de ideea că Richard ar fi făcut vreun plan pentru propria sa înmormântare. Poziția Plantagenet Alliance a fost contestată. Matematicianul Rob Eastaway⁠(en) a calculat că Richard al III-lea s-ar putea să aibă milioane de descendenți colaterali în viață, afirmând că „toți ar trebui să avem ocazia să votăm în problema Leicester contra York”.În august 2013, judecătorul Haddon-Cave⁠(en) a acordat permisiunea de revizuire judiciară, întrucât planurile inițiale ignorau datoria cutumiară de a efectua „largi consultații pe tema a cum și unde să se reînhumeze rămășițele lui Richard al III-lea”. Revizuirea judiciară s-a deschis la 13 martie 2014 și era de așteptat să dureze două zile, dar hotărârea a fost amânată timp de patru până la șase săptămâni. judecătoarea Hallett⁠(en), împreună cu judecătorii Ouseley⁠(en) și Haddon-Cave, au afirmat că instanța își va lua timp pentru a reflecta asupra chestiunii. La 23 mai, Înalta Curte a hotărât că nu există „o datorie de a consulta” și ca „nicio lege publică nu acordă Curții dreptul de a interveni”, astfel încât înmormântarea de la Leicester putea avea loc. Costul acestui litigiu a fost de 245.000 de lire – mult mai mare decât costul cercetărilor arheologice inițiale.
În februarie 2013, Catedrala Leicester a anunțat o procedură și un orar pentru reînhumarea osemintelor lui Richard. Autoritățile catedralei plănuiau să-l înmormânteze la „loc de cinste” în catedrală. Planurile inițiale pentru o lespede plată, poate o modificare a plăcii memoriale din 1982, s-au dovedit nepopulare. Un mormânt înălțat era cea mai populara opțiune în rândul membrilor Societății Richard al III-lea și în sondajele efectuate în rândul cetățenilor din Leicester. În iunie 2014, designul a fost anunțat, sub forma unui mormânt înălțat, din piatră de Swaledale⁠(en). În iunie 2014, statuia lui Richard al III-lea care stătuse în Grădinile Castelului din Leicester a fost mutată în Grădinile Catedralei, reamenajate și redeschise la 5 iulie 2014.Noua slujbă de înmormântare a avut loc într-o săptămână de evenimente între 22 și 27 martie 2015.
22 martie 2015: osemintele lui Richard au fost sigilate într-un osuar placat în interior cu plumb și pus într-un sicriu de lemn. Rămășițele au fost mutate de la Universitatea din Leicester la Catedrala Leicester, fiind purtate prin locul bătăliei de la Bosworth de la Ferma Fenn Hill și prin Dadlington, Sutton Cheney, Centrul Istoric al Câmpului de Luptă Bosworth și prin Market Bosworth⁠(en) refăcând parte din ultimul drum al lui Richard. Sicriul, confecționat de urmașul lui Richard Michael Ibsen⁠(en) din lemn de stejar englezesc de pe moșia ducatului de Cornwall⁠(en) a fost transferat dintr-un dric cu motor pe unul tras de patru cai pentru a reintra în Leicester.
23 – 25 martie 2015: Osemintele sunt depuse în Catedrală. Timpul de așteptare pentru a vedea sicriul depășea patru ore.
23 martie 2015: Cardinalul Vincent Nichols⁠(en), arhiepiscop de Westminster⁠(en), a oficiat o liturghie cu slujbă de pomenire a sufletului lui Richard al III-lea la Mănăstirea Sfintei Cruci, Leicester⁠(en), biserica parohiei catolice, și la biserica „Sfânta Cruce”⁠(en).
26 martie 2015: Înmormântarea în prezența arhiepiscopului de Canterbury, Justin Welby⁠(en), și a înalților ierarhi ai altor culte creștine. Slujba, transmisă în direct de Channel 4⁠(en), a inclus rugăciuni de pomenire pentru Richard al III-lea și pentru victimele bătăliei de la Bosworth și ale altor conflicte. Actorul Benedict Cumberbatch, rudă îndepărtată a lui Richard al III-lea, a citit o poezie scrisă special de către poeta laureat⁠(en), Carol Ann Duffy⁠(en). Familia regală a fost reprezentată de Sophie, Contesă de Wessex și de Prințul Richard, Duce de Gloucester și de soția sa, Birgitte, Ducesă de Gloucester. Muzica intonată în timpul slujbei a cuprins interpretarea Psalmului 138⁠(en) de către Leonel Power⁠(en); Ghostly Grace, imn compus pentru slujbă de Judith Bingham⁠(en); Psalmul 150⁠(en) interpretat de Philip Moore⁠(en); și „God Save the Queen” cântat de Judith Weir.
27 martie 2015: Deschiderea posibilității de vizitare publică a mormântului, urmată de comemorări în orașul Leicester.
După descoperire, Consiliul Local Leicester a format o expoziție temporară despre Richard al III-lea în Casa medievală a Breslelor⁠(en). Consiliul a anunțat că va înființa o expoziție permanentă și că va aloca 850.000 de lire pentru a achiziționa terenul St Martin's Place, fost în proprietatea Leicester Grammar School din Peacock Lane, vis-a-vis de catedrală. Terenul este adiacent parcării în care a fost găsit scheletul și care se suprapune parțial peste altarul bisericii mănăstirii Greyfriars. El a fost transformat într-un centru de vizitare de 4,5 milioane de lire în care se spune povestea vieții, morții, înmormântării și redescoperirii lui Richard, cu artifacte asociate săpăturilor, între care cizmele de cauciuc ale Philippei Langley și pălăria și jacheta reflectorizantă purtate de arheologul Mathew Morris în ziua în care a găsit scheletul lui Richard. Vizitatorii pot vedea locul mormântului printr-o podea de sticlă. Consiliul local a anticipat c[ centrul dedicat turiștilor, care a fost inaugurat în iulie 2014, va atrage peste 100.000 de vizitatori anual.În Norvegia, arheologul Øystein Ekroll și-a exprimat speranța că interesul stârnit de descoperirea regelui englez va contamina și țara sa. Spre deosebire de Anglia unde, cu posibila excepție a lui Edward al V-lea, toți regii începând cu cei din secolul al XI-lea au fost descoperiți, în Norvegia circa 25 de regi medievali sunt înmormântați în morminte nemarcate în toată țara. Ekroll a propus să se înceapă cu Harald Hardrada, care a fost probabil înmormântat anonim la Trondheim, sub ceea ce astăzi este un drum public. O tentativă anterioară de exhumare a lui Harald în 2006 fusese blocată de Direcția Norvegiană pentru Moștenirea Istorică⁠(en) (în norvegiană Riksantikvaren).Richard Buckley de la Serviciul Arheologic al Universității din Leicester, care la început declarase că dacă îl descoperă pe Richard, „îmi mănânc pălăria”, și-a împlinit promisiunea mâncând un tort în formă de pălărie pregătit de un coleg. Buckley a afirmat apoi:
Schwyzer, Philip (2013). Shakespeare and the Remains of Richard III. Oxford: Oxford University Press. ISBN 9780199676101.
en  Universitatea din Leicester, Conținut media despre descoperirea corpului lui Richard al III-lea
en  Universitatea din Dundee, Experții Universității Dundee au reconstituit chipul lui Richard al III-lea, la 528 ani de la moartea acestuia

Expediția Națională Britanică Antarctică, 1901-1904, în general cunoscută sub numele de Expediția Discovery, a fost prima explorare britanică oficială a regiunilor Antarcticii după călătoria lui James Clark Ross, care a avut loc cu șaizeci de ani mai devreme. Organizată în cardul unui comitet al Societății Regale și al Societății Geografice Regale (RGS), aceasta viza efectuarea unor cercetări științifice și a unei explorări geografice a ceea ce era în mare parte, pe atunci, un continent neatins. Aceasta a lansat carierele multor exploratori polari, care vor deveni figuri cunoscute în Epoca Eroică de explorare a Antarcticii, inclusiv Robert Falcon Scott, care a condus expediția, Ernest Shackleton, Edward Wilson, Frank Wild, Tom Crean și William Lashly.
Rezultatele științifice ale acestei expediții au fost unele remarcabile, mai ales în domeniul biologiei, zoologiei, geologiei, meteorologiei și al magnetismului. S-au întreprins descoperiri geologice și zoologice importante, inclusiv descoperirea Văilor Uscate McMurdo, care nu sunt acoperite de zăpadă, și a coloniei Cape Crozier Emperor Penguin (colonia Pinguinilor Imperiali de la Cape Crozier). În domeniul explorării geografice, realizările au inclus descoperirea Peninsulei Regelui Edward VIII și a Polar Plateau (Podișul Polar), prin intermediul rutei Munților de Vest. Totuși, expediția nu a avut ca scop atingerea Polului Sud, cel mai sudic punct de pe glob.
Expediția Discovery a fost un punct de reper în istoria explorării britanice a Antarcticii. Expediția a fost considerată a fi de succes, în ciuda faptului că a fost nevoie de o încă o misiune costisitoare pentru eliberarea echipajului și a navei rămasă captivă în gheață. Totuși, rezultatele sale științifice îndoielnice au dus la dispute în cadrul oamenilor de știință. Marele eșec al expediției a fost determinat de incapacitatea de a stăpâni tehnicile de călătorie polară ce includeau utilizarea eficientă a schiurilor și a câinilor, lucru ce a persistat în expedițiile britanice de explorare a Antarcticii din întreaga Epocă Eroică a Explorării Antarcticii.
Între 1839 și 1843 căpitanul Marinei Regale, James Clark Ross, comandând cele două nave ale sale, HMS Erebus și HMS Terror, a dus la bun sfârșit trei voiaje către continentul Antarctica. În acest timp el a descoperit și explorat un nou sector al Antarcticii, ce va deveni un centru important pentru expedițiile britanice de mai târziu.
Ross a stabilit geografia generală a acestei regiuni, numind multe dintre locurile ei: Marea Ross (Ross Sea), Marea Barieră de Gheață (mai târziu renumită Platoul de gheață Ross), Insula Ross, Capul Adare, Teritoriul Victoria, Strâmtoarea McMurdo, Capul Crozier și cei doi vulcani Muntele Erebus și Muntele Terorii. El s-a întors la Barieră de multe ori, sperând să o poată trece, totuși până la urmă nereușind să facă acest lucru, cel mai îndepărtat punct la care a ajuns fiind cel situat la 78°10′ sud, în februarie 1842. Ross a bănuit că s-ar afla și alte întinderi de gheață la estul barierei, nefiind însă sigur de acest lucru.După Ross, în acest sector nu s-au mai înregistrat călătorii timp de 50 de ani. Apoi, în ianuarie 1895, o expediție norvegiană de vânătoare de balene a ancorat pentru scurt timp la Capul Adare, cel mai nordic punct al Teritorului Victoria. Patru ani mai târziu Carsten Borchgrevink, care a participat la debarcarea balenierei, a condus propria expediție în această regiune, cu nava Southern Cross (Steaua Sudului). Aceasta a fost finanțată dintr-o donație de £35.000 de la editorul britanic Sir George Newnes, cu condiția ca expediția să fie numită „Expediția Antarctică Britanică”. Borchgrevink a debarcat la Capul Adare în februarie 1899, unde și-a ridicat o colibă mică, petrecând iarna antarctică din același an în ea. În vara următoare el a navigat spre sud, debarcând la breșa Barierei descoperită de Ross. Trei oameni au mers cu ajutorul săniilor trase de câini înspre sud pe suprafața Barierei, înregistrând un nou record: cel mai sudic punct atins, la 78°50′ .
Expediția Discovery a fost planificată pe fondul unui val de interes internațional pentru explorarea regiunilor Antarcticii, pe la sfârșitul secolului al XIX-lea și la începutul celui de-al XX-lea. O expediție germană sub comanda lui Erich von Drygalski a fost lansată aproximativ în același timp cu Discovery, pentru a explora continentul de la sud de la Oceanul Indian. Exploratorul suedez Otto Nordenskiöld a condus o expediție către Teritoriul Graham, o expediție franceză dirijată de către Jean-Baptiste Charcot mergând, la rândul ei, către Peninsula Antarctică. În sfârșit, savantul scoțian William Speirs Bruce a îndrumat o altă expediție către Marea Weddell..
Sub influența lui John Barrow, al doilea secretar al Amiralității, explorările polare au devenit o preocupare a Marinei Regale pe timp de pace după războaiele napoleoniene. Interesul naval s-a diminuat după dispariția din 1845 a expediției lui Franklin și a multora a dintre căutările zadarnice ce au urmat. După problemele întâmpinate în anii 1874-1876 în expediția către Polul Nord condusă de George Nares, și însuși declarația sa (a lui G. Nares) că Polul Nord este „impracticabil”, Amiralitatea a decis că alte expediții polare ar fi periculoase, costisitoare și inutile.
Totuși, secretarul Societății Geografice Regale (și mai târziu președintele ei), Sir Clements Markham, era un fost navigator care făcuse parte din unul din echipajele de salvare trimise în 1851 pe urma navelor pierdute în timpul Expediției lui Franklin. El l-a și însoțit pe Nares pentru o parte din expediție, devenind un susținător ferm pentru ca marina să-și continue rolul său istoric. O oportunitate pentru a promova această ambiție a apărut în noiembrie 1893, când proeminentul biolog Sir John Murray, care vizitase apele Antarcticii ca biolog cu Expediția Challenger în anii 1870, adresându-se la RGS (Societatea Geografică Regală), a prezentat o lucrare intitulată „Reînoirea explorărilor antarctice”, cerând o expediție pe scară largă în beneficiul științei britanice. Aceasta a fost puternic susținută, atât de Markham cât și de conducătorii organizației științifice a țării, Societatea Regală. S-a stabilit un comitet comun al celor două societăți, care să decidă forma viitoarei expediții. Markham își dorea o expediție navală completă, în stilul lui Ross sau al lui Franklin. Această alegere a fost criticată de unii membrii ai comitetului asociat, dar tenacitatea sa a făcut astfel încât expediția să se desfășoare așa cum și-a dorit. Vărul său biograf a scris mai târziu că expediția a fost „creația minții sale, produsul energiei sale persistente”.Markham obișnuia să urmărească cu atenție ofițerii navali tineri și promițători, care mai târziu ar fi putut fi potriviți pentru misiunile polare, atunci când va apărea posibilitatea. L-a observat pentru prima oară pe aspirantul Robert Falcon Scott în 1887, în timp ce acesta își ducea la bun sfârșit îndatoririle pentru ultima oară pe nava HMS Rover în St. Kitts, ținându-l minte. Treisprezece ani mai târziu, Scott, fiind acum locotenent pe HMS Majestic, dorea să avanseze în grad, iar șansa de a se întâlni cu Clements în Londra l-a determinat să candideze pentru conducerea expediției. Markham se gândise de mai mult timp la Scott, dar nu era prima opțiune. L-a ales în cele din urmă, din cauză că ceilalți candidați pe care îi prefera fie erau prea bătrâni pentru o asemenea expediție, fie s-au retras. Cu sprijinul lui Markham, numirea lui Scott la comanda expediției a fost asigurată pe 25 mai 1900, urmată de promovarea sa rapidă la gradul de comandor.
Conducerea expediției încă trebuia să fie stabilită. Markham a hotărât de la început că liderul misiunii va fi un ofițer de marină, nu un om de știință. Scott, scriindu-i lui Markham după numirea sa ca și comandor, a reiterat că „trebuie să aibă control complet asupra navei și a locurilor unde va debarca”, insistând să fie consultat în legătură cu orice alte anunțuri ulterioare. Cu toate acestea, comitetul asociat, cu consințământul lui Markham, l-a numit pe Sir John Walter Gregory, profesor de geologie la Universitatea din Melbourne și fost geolog asistent la Muzeul Britanic, ca director științific al expediției. Opinia lui Gregory, aprobată de către facțiunea Societății Regale din comitetul asociat, era ca organizarea și comanda echipajelor de teren să fie în mâinile sale:„...Căpitanul va fi instruit să acorde asistență necesară în dragare, remorcarea plaselor etc., să pună bărci la dispoziția personalului științific.” În disputa care a urmat, Markham a susținut că Scott trebuie să dețină comanda totală a expediției, fără a-i fi pusă la îndoială, Scott însuși insistând pe aceast aspect, amenințând chiar cu demisia. Viziunea lui Markham și a lui Scott a fost cea care a avut câștig de cauză, iar Gregory și-a dat demisia, spunând că munca științifică nu trebuie să fie „subordonată aventurii navale”.Această controversă a sporit neînțelegerile dintre societăți, lucru care s-a văzut după încheierea expediției. Societatea regală a criticat volumul și calitatea rezultatelor publicate. Markham a susținut faptul că a insistat asupra comanzii navale deoarece era, în primul rând, o chestiune de tradiție și stil, nedorind să arate o lipsă respect față de știință. El și-a făcut auzită convingerea că, pe cont propriu, simpla încercare a ajunge mai departe decât s-a ajuns până atunci nu ar fi fost demnă de ajutorul său.
Markham a sperat pentru o expediție condusă în totalitate de Marina Regală, dar a fost avertizat de către Amiralitate că „exigențele actuale ale Serviciului Naval [i-ar] împedica să mai împrumute alți ofițeri...”. Cu toate acestea, Amiralitatea a fost de acord să le acorde lui Scott și Charles Royds, iar mai târziu și lui Michael Barne și Reginald Skelton dreptul de a se alătura expediției. Restul ofițerilor erau de la Marina Comercială, incluzând pe Albert Armitage, comandantul adjunct, ce căpătase deja experiență de la Expediția Arctică a lui Jackson dintre anii 1894-1897, și Ernest Shackleton, desemnat al treilea ofițer ce se ocupă de depozitare și provizii, dar și de organizarea evenimentelor de recreație. Amiralitatea a oferit de asemenea 20 de subofițeri și marinari, restul echipajului fiind format din negustori, sau din civili angajați. Printre aceștia se numără și veteranii antarctici, incluzând pe Frank Wild, William Lashly, Thomas Crean (ce a intrat în expediție după dezertarea unui marinar în Noua Zeelandă) , Edgar Evans și Ernest Joyce. Deși expediția nu a fost un proiect oficial al Marinei, Scott a propus ca aceasta să meargă pe rutele navale, obținând acordul voluntar al echipajului de a munci după Actul Disciplinei Navale.Echipa științifică a fost lipsită de experiență. Dr. George Murray, succesorul lui Gregory ca șef al echipei de cercetare, trebuia să călătorească doar până în Australia (defapt, el a părăsit nava la Cape Town), el învățându-i pe ceilalți oameni de știință de la bord, neavând un rol în lucrările expediției. Singurul om de știință cu o experiență antarctică anterioară a fost Louis Bernacchi, care împreună cu Borchgrevink, a fost observator magnetic și meteorolog. Geologul Hartley Ferrar, pe atunci în vârstă de 22 de ani, absolvise recent Universitatea Cambridge. Markham considera că această experiență îl poate ajuta să capete experiență. Biologul marin Thomas Vere Hudgson, de la Muzeul Plymouth, era un om cu o experiență academică mai mare, ca și Reginald Koettlitz, acesta fiind șeful echipei medicale, care, la 39 de ani, era cel mai vârstnic membru al expediției. El, ca Armitage, a participat și la expediția lui Jackson Harmsworth. Doctor junior și zoolog era Edward Wilson, un apropiat al lui Scott, venind cu calități precum calmul, răbdarea  și imparțialitate, care îi lipseau căpitanului.
Costul total al expediției a fost estimat la circa 90.000 de lire sterline (la cursul de atunci; echivalentul a aproximativ 7,25 milioane de lire la cursul din 2009) din care 45.000 lire au fost oferite de guvernul britanic, cu condiția ca cele două societăți organizatoare să strângă aceeași sumă. Ele au realizat aceast lucru, mulțumită unei donații de 25.000 de lire de la unul dim membrii mai bogați ai RGS, Sir Llewellyn W. Longstaff. Însăși RGS a contribuit cu o sumă de 8.000 de lire, cea mai mare contribuție a sa, într-o singură tranșă, la o expediție de până atunci, 5.000 de lire provenind de la Alfred Harmsworth (mai târziu Lordl Northcliffe) care finanțase anterior și expediția lui Jackson Harmsworth către Arctica (1894-1897). Restul a fost adunat din unele donații mai mici. Expediția a beneficiat și de mai mulți sponsori comerciali: Colman's a furnizat muștar și făină, Cadbury's a oferit 1.600 kg de ciocolată, Jaeger a făcut un discount de 40% la haine, Bird's praf de copt, Bovril produse din carne de vită și multe alte companii, toate aceste contribuții având un impact semnificativ la realizarea expediției.
Nava expediției a fost construită de către Dundee Shipbuilders Company (în engleză „Compania Constructorilor de Nave Dundee”) ca o navă de cercetare specializată pentru munca în apele Antarcticii, fiind una dintre ultimele nave de lemn cu trei catarge construite în Marea Britanie. Costul construcției a fost de 34.050 de lire (2009 = 2,7 milioane lire), plus alte 10.322 lire (2009 = 830.000 lire) pentru motoare, costul final după mai multe modificări ajungând la 51.000 lire (2009 = 4,1 mil. lire). Numele navei Discovery avea deja semnificații istorice, fiind folosit și pentru denumirea altor nave, cum ar fi una din navele din expediția lui George Nares, nava actuală având un design asemănător cu respectiva. Ea a fost lansată la apă de către Doamna Markham pe 21 martie 1901 sub titulatura de S. Y. Discovery (denumirea de Vas Regal de Cercetare a fost primită în anii 1920).Pentru că nu era un vas regal, Admiralitatea nu permitea ca Discovery să poarte însemnele Marinei Regale, cum ar fi pavilionul național englez. Eventual ea a navigat sub Actul Navelor Comerciale, purtând drapelul Societății Regale de Geografie, pavilionul albastrul, tipic navelor engleze, și burgeul Clubului de Iahturi Roiale Harwich.
Expediția Discovery, ca și cea a lui Ross sau a lui Borchgrevnik de dinainte, avea ca scop cercetarea sectorului Mării Ross din Antarctica. Și alte părți ale vastului continent fuseseră puse în discuție, dar principiul urmat a fost cel conform căruia „pentru a pleca în necunoscut trebuie început de la ceva cunoscut”. Principalele două obiective ale expediție au fost dezbătute în comitetul comun, „Instrucțiuni pentru Căpitan”, pentru „a se determina, pe cât de mult posibil, natura, condiția și mărimea porțiunii de teritorii polare care sunt incluse în vizorul expediției voastre”, și pentru „a se face un studiu magnetic în regiunile la sud de paralela 40 și pentru a se executa cerecetări și investigații cu echipament meteorologic, oceanografic, geologic, biologic și fizic adecvat”. Instrucțiunile mai consemnau faptul că „nici unul dintre aceste obiective nu trebuie sacrificat în favoarea celuilalt”.
Instrucțiunile referitoare la obiectivele geografice au devenit mai specifice: „Punctele principale în cadrul interesului geografic sunt [...] explorarea Barierei de Gheață Ross în extremitatea estică; descoperirea teritoriului ce s-ar fi întins înspre estul barierei, despre care Ross credea că flanchează bariera spre est, sau să se confirme, după caz, faptul că acesta nu există... iar explorarea geografică să fie direcționată spre [...] avansarea spre munții de vest, spre sud și explorarea regiunii vulcanice”.
Discovery a părăsit Insula Wight pe 6 august 1901, ajungând în Noua Zeelandă prin Cape Town pe 29 noiembrie după un mic ocol sub paralela 40 sud, pentru niște cercetări în domeniul magnetismului. După 3 săptămâni dedicate pregătirii ultimelor detalii, nava era gata pentru călătoria în sud. Pe 21 decembrie, pe când nava părăsea Portul Lyttelton în uralele mulțimii, un tânăr marinar, Charles Bonner, a căzut de pe catargul principal, catargul pe care se urcase pentru a mulțumi oamenilor pentru aplauze, murind în urma impactului cu puntea. El a fost înmormântat peste 2 zile la Portul Chalmers.Discovery a continuat călătoria spre sud, ajungând la Capul Adare pe 9 ianuarie 1902. După o mică debarcare și după o scurtă examinare a ceea ce a mai rămas din tabăra lui Borchgrevink , nava a continuat drumul spre sud pe linia coastei Teritoriului Victoria. Odată ajunsă la Strâmtoarea McMurdo, Discovery a întors spre est, atingând din nou pământul la Cape Crozier unde a fost pus un mesaj la un punct prestabilit, pentru ca navele de salvare să identifice direcția în care se îndrepta expediția. Nava a urmat linia Marei Bariere înspre extremitatea sa estică, pentru ca, pe 30 ianuarie, să fie descoperit și confirmat pământul ce se întindea după ea, teritoriul fiind numit Teritoriul Regelui Eduard al VII-lea.Pe 4 februarie, Scott a debarcat pe Barieră, despachetând un balon meteorologic special cumpărat pentru observații aeriene. El l-a lansat, iar acesta s-a ridicat rapid la 180 m. Shackleton a urmat cu un al doilea zbor. Astfel, toți au putut vedea suprafața nesfârșită a barierei . Totuși, Wilson considera că aceste zboruri erau „pur și simplu o nebunie”.
Discovery a navigat spre vest în căutarea unui loc de ancorare. Pe 8 februarie a intrat în Strâmtoarea McMurdo, iar în aceeași zi a ancorat în preajma limitei sale sudice, acel loc fiind botezat mai târziu Golful Winter Quarters. Wilson a scris: „Cu toții ne-am dat seama de norocul nostru, fiind conduși către un așa loc de ancorare pentru iarnă, sigur pentru navă, având un adăpost perfect, ferit de presiunea gheții”. Stoker Lashly, totuși, considera că locul arăta cam „mohorât”. Munca la țărm a început prin ridicarea corturilor de expediție pe o peninsulă pietroasă, acel loc fiind numit Hut Point, Punctul Cabanei. Scott a decis faptul că munca de cercetare ar trebui stabilită și efectuată în navă, astfel lăsând-o să fie înghețată în mare și să folosească „cabana” principală ca depozit și adăpost.
Din întregul echipaj, doar Bernacchi și Armitage mai aveau experiență cu săniile trase de câini. Rezultatele pe care le-au avut încercările oamenilor lui Scott de a folosi aceste tehnici nu au fost deloc încurajatoare, făcându-l să prefere simplul mod de a împinge săniile . Pericolul acestor condiții nefamiliare și-a făcut simțit prezența când, pe 11 martie, un grup ce se întorcea dintr-o încercare de a atinge Capul Crozier a rămas blocat pe un povârniș plin de zăpadă în timpul unui viscol. În încercările lor disperate de a se refugia, un tânăr din grup, George Vince, a alunecat pe marginea unui versant, murind. Cadavrul său nu a fost niciodată recuperat; o cruce ridicată în cinstea sa încă stă pe vârful promontoriului Hut Point.În timpul lunilor geroase de mai și aprilie oamenii de știință erau ocupați în laboratoarele lor, în timp ce în rest se făceau pregătiri pentru cercetările din sezonul ce va urma. Pentru ca echipajul să se poată recrea, se organizau spectacole de teatru în care jucau actori amatori, și se țineau discursuri motivaționale. Un ziar, numit South Polar Times, a fost editat de către Shackelton. Activitățile sportive nu au lipsit deloc; se practica fotbal pe gheață, iar programul investigărilor meteorologice și magnetice era menținut. Pentru că iarna se încheia, teste ale săniilor erau efectuate pentru a verifica echipamentul folosit în cadrul călătoriei sudice pe care Scott, Wilson și Shackleton o așteptau. În acest timp, o expediție condusă de Royds s-a aventurat până la Capul Crozier pentru a lăsa un mesaj, descoperind o colonie de pinguini imperiali. Alt grup, sub comanda lui Armitage, a plecat în recunoaștere în munții din vest, întorcându-se în octombrie cu primele simptome de scorbut. Armitage l-a considerat vinovat de apariția acestei boli pe Scott, căruia îi era milă să taie animale pentru a putea procura carne proaspătă. Regimul alimentar a întregii expediții a fost revizuit, iar până la urmă problema a fost combătută.
Scott, Wilson și Shackleton au plecat pe 2 noiembrie 1902 cu sănii, câini și personalul auxiliar. Scopul lor era „să mergem drept înspre sud pe cuprinsul Barierei cât putem, să atingem polul dacă e posibil, sau să descoperim noi teritorii”. Prima mare realizare a fost făcută când pe 11 noiembrie un grup a reușit să depășească cel mai sudic punct atins de Borchgrevink, mai exact 78°50′ sud. Totuși, lipsa abilității de a conduce sănii trase de câini a devenit ecidentă, echipajul progresând foarte lent. După ce restul grupurilor s-au întors, pe 15 noiembrie, grupul lui Scott a început relocarea proviziilor (luând jumătate din ele în față, apoi revenind pentru restul), astfel mergând 3 mile (cca. 4 km) pentru fiecare milă (1,5 km) de progres înspre sud. Greșeli au fost făcute cu hrana câinilor, iar deoarece câinii slăbeau, Wilson era forțat să îl omoare pe cel mai slab pentru a-i hrăni pe ceilalți. Și oamenii se chinuiau, afectați de orbire din cauza zăpezii, degerături și simptome de scorbut, dar au continuat marșul înspre sud, pe linia pe care se întindeau munții din vest. Ziua de Crăciun a fost celebrată cu rații duble, și o budincă pe care Shackelton o păstrase special pentru această ocazie, ascunsă în șosetele sale. Pe 30 decembrie 1902, fără a părăsi Bariera, grupul a atins cel mai sudic punct la  82°17′ sud . Problemele s-au înmulțit pe drumul acasă, când toți câinii au murit iar Shackelton a fost lovit de scorbut. Jurnalul lui Wilson spunea că pe 14 ianuarie 1903 „cu toții am slăbit, având simptome clare de scorbut”. Scott și Wilson s-au chinuit cu Shackleton, care era incapabil să împingă săniile, mergând deoparte și uneori urcându-se pe sănii. Grupul a ajuns înapoi la navă pe 3 februarie 1903 după ce au mers 960 de mile (1. 540 km) incluzând realocările, în 93 de zile, mergând în mod obișnuit 10 mile pe zi (16 km).
În timpul absenței lui Scot, nava de ajutor Morning (Dimineața) a adus provizii proaspete. Organizatorii expediției au presupus că Discovery va fi liberă din ghețuri la începutul anului 1903, lăsându-l pe Scott să efectueze alte explorări pe mare și să mai facă cercetări până când iarna își va reveni în drepturi. Era intenționat ca Discovery să ajungă în aprilie sau mai în Noua Zeelandă, iar apoi acasă în Anglia prin Pacific, continuându-și cercetările în domeniul magnetismului pe drum. Morning ar fi trebuit să îl ajute pe Scott la orice ar fi fost nevoie în acest timp.Planul era frustrant, pentru că Discovery a rămas înțepenită în ghețuri. Markham a anticipat faptul că că acest lucru se va întâmpla, iar căpitanul navei Morning, William Colbeck, i-a adus o scrisoare secretă care îi permitea lui Scott șederea pentru încă un an. Nava Morning a oferit șansa unor marinari să se întoarcă acasă. Printre ei, împotriva dorinței sale, se afla și convalescentul Shackelton, pentru care Scott decise că „nu se mai puteau lua riscuri în cazul stării lui de sănătate”. Se spune acest lucru a dus la ruptura relațiilor de prietenie dintre Scott și Shackleton, la aceasta contribuind și un schimb aprins de replici în timpul călătoriei spre sud. Unele dintre aceste detalii au fost afirmate de Armitage, a cărui relație cu Scott s-ar fi înrăutățit și care, după ce Scott, Wilson și Shackleton au murit, a decis să dezvăluie niște lucruri ce l-ar fi pus pe Scott într-o lumină proastă. Alte surse ar indica că cei doi ar mai fi rămas prieteni pentru un timp; Shackleton reîntâlnindu-l pe Scott la întoarcerea sa acasă în 1904 și scriindu-i după ceva timp o scrisoare cordială.
După ce iarna anului 1903 a trecut, Scott s-a pregătit pentru cea de a doua mare expediție: o escaladare a munților din vest și explorarea Teritoriului Victoria. Mica călătorie a lui Armitage de anul trecut către munți a deschis un drum la o altitudine de 8.900 picioare (2.700 m) înainte de a se întoarce, dar Scott a decis că vrea să meargă înspre vest, dacă e posibil, chiar la Polul Sud Magnetic. După un start fals din cauza săniilor defecte, un grup format din Scott, Lashly și Edgar Evans a părăsit Discovery pe 26 octombrie 1903.
Urcând un ghețar mare, care a fost numit după geologistul grupului, Ferrar, ei au ajuns la o înălțime de 7.000 picioare (2.100 metri) înainte de a se reîntoarce în tabără pentru o săptămână din cauza viscolelor puternice. Acest fapt i-a împiedicat să ajungă în vârful ghețarului până la 13 noiembrie. În continuare au mers înspre locul în care Armitage a ajuns cel mai departe, descoperind Platoul Polar și fiind primul grup de oameni care a mers pe el. După întoarcerea echipei de cercetare, Scott, Evans și Lashly au continuat călătoria pe întinsul platou pentru încă 8 zile, acoperind o distanță de 150 mile (240 km) și ajungând la cel mai vestic punct al lor pe 30 noiembrie. Pierzându-și hărțile într-o furtună din timpul urcării ghețarului, ei nu știau exact unde se aflau, și nu aveau niciun reper care să îi ajute să își stabiliească pozițiile. Călătoria de întoarcere la Ghețarul Ferrar a fost extrem de grea, în condițiile în care avansau 800 metri pe oră, proviziile erau terminate și depindeau de tehnicile lui Scott pentru a se ghida. În timpul coborârii Scott și Evans au supraviețuit unei căderi într-o crevasă, care le putea fi fatală, înainte de a descoperi locuri fără zăpadă și văi uscate, rare în Antartica. Lashly a descris valea ca fiind „un loc excelent pentru a crește cartofi”. Grupul a ajuns la Discovery pe 24 decembrie, după un traseu de 700 mile (1100 km) acoperit în 59 de zile. Media lor de 14 mile (22 km) pe zi a fost mult mai bună decât cea atinsă în expediția sudică de sezonul trecut, pentru o expediție pe baza cărării săniilor de către oameni, fapt ce a crescut indiferența lui Scott față de câini. Istoricul polar David Crane descrie expediția vestică ca „una dintre cele mai bune călătorii din istoria polară”.Multe alte călătorii au fost întreprinse în timpul absenței lui Scott. Royds și Bernacchi s-au deplasat pe Barieră pentru 31 de zile înspre sud-est, observându-i parte netedă, odată cu efectuarea unor investigări magnetice. Alt grup a explorat Ghețarul Koettlitz în sud-vest, iar Wilson a observat pinguinii imperiali de la Capul Crozier de aproape, după un scurt drum.
Scott a sperat ca la întoarcerea sa Discovery să fie liberă din ghețuri, dar ea a rămas bine înțepenită. Munca cu ferăstraiele de gheață a început, dar după 14 zile de muncă doar două tăieturi paralele de 140 metri au fost făcute, cu nava aflată tot la 32 km de apă. Pe 5 ianuarie 1904 nava de ajutor Morning s-a întors, de data aceasta cu încă o navă, Terra Nova. Colbeck avea instrucțiuni clare de la Amiralitate că, dacă Discovery nu putea fi eliberată curând, ea va fi abandonată în gheață iar echipajul adus acasă cu două nave de ajutor. Acest ultimatum a provenit din dorința lui Markham de a salva banii cheltuiți pe misiunea de ajutor, deoarece nu erau alte surse de unde să atragă bani. Amiralitatea ar fi dat bani doar prin propriile sale reguli. Termenul limită a fost decis de cei trei căpitani ca fiind 25 februarie, devenind o cursă contra-cronometru pentru cele două vase să ajungă la Discovery, care era încă blocată la Hut Point. Ca și precauție Scott a început transferul specimenelor științifice la celelalte vase. Au fost folosiți explozivi pentru a sparge gheața, iar grupurile de tăietori cu ferăstraiele s-au întors la treabă, dar deși progresul avansa, până la sfârșitul lui ianuarie tot mai rămăseseră 3 km până la salvatori. Pe 10 februarie Scott a înțeles că va trebui să abandoneze nava, dar pe 14 februarie cea mai mare parte din gheață s-a spart, iar cele două nave au fost capabile să navigheze alături de Discovery. O ultimă încărcătură de explozivi a spart restul gheții pe 16 februarie, iar în ziua următoare, după o ultimă sperietură trasă de echipaj după ce ea s-a blocat într-un banc de nisip ușor evitabil, Discovery a început călătoria înapoi spre Noua Zeelandă.
În timpul întoarcerii acasă, în Anglia, primirea navei a fost una rece, lumea neștiind de întoarcerea navei. Markham era prezent pentru a întâlni nava în Portsmouth când ea a ancorat acolo pe 10 septembrie 1904, dar nimeni nu a întâmpinat grupul care a ajuns în Londra câteva zile mai târziu. Totuși, se remarca un entuziasm general în cadrul oamenilor pentru expediție, iar toată lumea aflase despre ea. Scott a fost rapid promovat ca și Căpitan, fiind invitat la Castelul Balmoral pentru a-l întâlni pe Regele Edward al VII-lea, care l-a investit ca și Comandant al Ordinului Regal Victorian. De asemenea Scott a primit o mulțime de medalii și decorații din alte țări, incluzând medalia franceză Légion d'honneur. Mai multe Medalii Polare și avansări în grad au fost acordate, de asemenea, altor ofițeri și membri ai echipajului.Rezultatele principale ale explorării geografice au fost descoperirea Teritoriului Regelui Edward al VII-lea; escaladarea Munților de Vest și traversarea Podișului Polar; prima sanie vreodată condusă pe acel podiș și călătoria pe Barieră până la cel mai sudic punct, 82°17′ S. Tipul de insulă a Insulei Ross a fost stabilit, Munții Transantartici fiind cartografiați la 83°S, iar pozițiile și altitudinile ale mai mult de 200 de munți individuali au fost calculate. Multe alte repere și locuri au fost cartografiate și numite, odată cu efectuarea a numeroase cercetări în domeniul acestora.
De asemenea, s-au remarcat unele descoperiri științifice importante. Acestea includeau descoperirea Văilor Uscate în Munții de Vest, colonia de pinguini imperiali de la Capul Crozier, dovezi științifice că Marea Barieră era o bucată enormă de gheață plutitoare, și o frunză fosilizată descoperită de Ferrar care a ajutat la înțelegerea trecutului Antarcticii cu super-continentul Gondwana. Mii de specimene biologice și geologice au fost colectate și examinate, descoperindu-se noi forme de viață marine, iar locația Polului Sud Magnetic a fost recalculată cu mai multă acuratețe.
O aprobare generală din partea hidrografului șef al Marinei (și oponentul lui Scott) Sir William Wharton a fost încurajatoare. Totuși, la publicarea rezultatelor în domeniul meteorologice, oamenii de știință s-au îndoit de acuratețea datelor, printre care și președintele Societății Fizice din Londra, Dr. Charles Chree. Scott și-a apărat pe cât posibil munca, însă, totuși, recunoștea că eseul lui Ryods în acest domeniu era „teribil de neglijent”.Eșecul de a evita scorbutul s-a datorat neglijenței față de simptomele acestuia, și nu a expediției în sine. La acel timp se credea că o dietă pe bază de carne proaspătă ar putea funcționa ca remediu, dar nu lipsa acesteia era cauza bolii. De aceea, în expediția sudică a fost luată carne de focă pentru „cazul în care ne îmbolnăvim de scorbut” . În Expediția Nimrod din 1907-1910 Shackleton a evitat boala printr-o dietă bine pusă la punct, incluzând mai multă carne de focă și pinguin. Totuși, locotenentul Edward Evans a fost la un pas de moarte din cauza sa în Expediția Terra Nova (1910-1913), aceeași boală devastând un grup de oameni care naviga pe Marea Ross în 1915-1916. Boala a rămas fatală până când cauzele au fost, în final, stabilite, la 25 de ani de la Expediția Discovery.
Scott a primit permisiunea de la Marină să scrie, oficial, întreaga relatare a expediției, Voiajul lui Discovery; aceasta a fost publicată în 1905, vânzându-se bine. Totuși, relatarea bolii lui Shackelton în cartea lui Scott a dus la neînțelegeri între cei doi, mai ales în cadrul variantei extinse a cărții unde a fost descrisă transportarea lui Shackleton pe sanie. Din această cauză, rezultatul expediției, mai exact atingerea celui mai sudic punct de până atunci, a părut neimportant și a fost ignorat.Eventual Scott s-a întors la cariera sa navală, prima dată ca asistent în cadrul Serviciului de Spionaj Naval, și apoi, în august 1906, în calitate de căpitan al navei-amiral HMS Victorious. În acest timp el a devenit erou național, în ciuda aversiunii sale față de vedete sau popularitate, iar expediția a fost prezentată publicului ca un mare triumf. Această euforie nu a influențat analiza obiectivelor, sau a punctelor tari și slabe ale expediției în general. În particular, preponderența lui Scott de a folosi forța brută pentru a traversa gheața a fost discutată și astfel s-a format o dezaprobare generală asupra utilizării câinilor și a schiurilor, lucru ce a persistat și în expedițiile următoare. Aceasta i-a intrigat pe alți călători pe gheață ca Fridtjof Nansen, a cărora sfat în acest domeniu era des luat în seamă.Această expediția a fost debutul multor altor membri din echipaj care au devenit lideri sau inițiatori a multor alte expediții din următorii 15 ani. În afară de Scott și Shackleton, Frank Wild și Ernest Joyce de pe puntea inferioară s-au întors în repetate rânduri pe gheață, aparent neputând să se integreze înapoi în viața normală. William Lashly și Edgar Evans, companionii lui Scott în călătoria vestică din 1903, s-au apropiat de planurile de viitor a liderului lor și au devenit partenerii lui obișnuiți. Tom Crean i-a urmat și pe Scott, dar și pe Shackelton în viitoarele expediții. Locotenentul „Teddy” Evans, primul ofițer pe nava de ajutor Morning, și-a dezvoltat planuri în scopul de a-și porni o proprie expediție, înainte de a i se alătura lui Scott în 1910.La scurt timp după întoarcerea la lucru, Scott și-a exprimat dorința Societății Roiale de Geografie de a se întoarce în Antarctica, aceasta nefiind la acel moment făcută publică. Scott a fost prevenit din timp de către Shackleton, care la începutul anului 1907 și-a anunțat planurile de a face o expediție cu două obiective: de a atinge Polul Sud geografic, dar și magnetic. Sub această constrângere, Shackelton a hotărât să nu lucreze din Strâmtoarea McMurdo, pe care Scott o considera a fi propriul său teren de lucru. În timpul respectivei expediții, neavând niciun loc sigur de ancorat, Shackelton a fost obligat să își încalce promisiunea. Ea a fost de succes, ajungând la 88°23′, mai puțin de 160 km geografici de Polul Sud, în timp ce un alt grup din expediția a atins Polul Sud Magnetic. Totuși, încălcarea promisiunii și bucuria învingerii lui Scott l-a făcut pe Shackelton să rupă prietenia cu el, Scott făcându-l un mincinos și un hoț.Planul lui Scott a devenit realitate - o expediție în scopuri pur științifice, cu obiectivul de a atinge Polul Sud Geografic. Scott era disperat să nu se confrunte cu amatorismul de care era legată expediția Discovery. El l-a numit pe Edward Wilson ca și șef al grupului de cercetători, iar Wilson a selectat o echipă cu experiență. Expediția a pornit pe 10 iunie 1910 în Terra Nova, una dintre navele ce a salvat Discovery. Programul ei a fost încurcat din cauza sosirii unei expediții norvegiene condusă de Roald Amundsen în același timp. Grupul lui Amundsen a atins Polul Sud pe 14 decembrie 1911 și s-a întors cu bine acasă. Scott și patru tovarăși printre care și Wilson, au ajuns la Pol pe 17 ianuarie 1912; toți cinci murind pe drumul de întoarcere.
Coleman, E. C. (2006). The Royal Navy in Polar Exploration, from Frobisher to Ross. Stroud (Gloucestershire): Tempus Publishing. ISBN 0-7524-3660-0. 
Crane, David (2005). Scott of the Antarctic: A Life of Courage, and Tragedy in the Extreme South. London: HarperCollins. ISBN 978-0-00-715068-7. OCLC 60793758. 
Fiennes, Ranulph (2003). Captain Scott. London: Hodder & Stoughton Ltd. ISBN 0-340-82697-5. 
Huntford, Roland (1985). The Last Place on Earth. London: Pan Books. ISBN 0-330-28816-4. OCLC 12976972. 
Huntford, Roland (1985). Shackleton. London: Hodder & Stoughton. ISBN 0-340-25007-0. OCLC 13108800. 
Jones, Max (2003). The Last Great Quest: Captain Scott's Antarctic Sacrifice. Oxford (UK): Oxford University Press. ISBN 0-19-280483-9. OCLC 59303598. 
Preston, Diana (1999). A First Rate Tragedy: Captain Scott's Antarctic Expeditions (ed. paperback). London: Constable. ISBN 0-09-479530-4. OCLC 59395617. 
Riffenburgh, Beau (2005). Nimrod: Ernest Shackleton and the Extraordinary Story of the 1907–09 British Antarctic Expedition (ed. paperback). London: Bloomsbury Publishing. ISBN 0-7475-7253-4. OCLC 56659120. 
Savours, Ann (2001). The Voyages of the Discovery: Illustrated History. London: Chatham Publishing. ISBN 1-86176-149-X. 
Scott, Robert Falcon (1905). Voyage of the Discovery (2 vols). London: Smith, Elder & Co. 
Smith, Michael (2000). An Unsung Hero: Tom Crean, Antarctic Survivor. London: Headline Book Publishing. ISBN 1-903464-09-9. 
Wilson, Edward (1966).  Savours, Ann, ed. Diary of the Discovery Expedition. London: Blandford Press. ISBN 0-7137-0431-4. Surse online
„Purchasing Power of British Pounds from 1264 to Present”. MeasuringWorth. Accesat în 12 octombrie 2011.
Landis, M: Antarctica: Exploring the Extreme: 400 Years of Adventure. Chicago Review Press 2003 ISBN 1-55652-480-3
Skelton, J V & Wilson, D W: Discovery Illustrated: Pictures from Captain Scott's First Antarctic Expedition Reardon Publishing 2001 ISBN 1-873877-48-X
Skelton, Judy (ed) The Antarctic Journals of Reginald Skelton: 'Another Little Job for the Tinker'. Reardon Publishing 2004 ISBN 1-873877-68-4
en  Informații despre expediție la CoolAntarctica.com Imagini adiționale și relatare scurtă a expediției

Expediția Imperială Transantarctică (1914–17), cunoscută și sub numele de Expediția Endurance, a fost ultima mare expediție din epoca eroică de explorări ale Antarcticii. Concepută de Sir Ernest Shackleton, expediția a încercat să realizeze prima traversare pe sol a continentului antarctic. După cucerirea Polului Sud de către Roald Amundsen în 1911, traversarea rămânea, după cum spunea Shackleton, „singurul mare obiectiv al călătoriilor în Antarctica”. Expediția a eșuat total în încercarea îndeplinirii acestui scop, dar a rămas în memorie ca o poveste de supraviețuire plină de acte de eroism. După ce au pierdut practic totul, membrii expediției au reușit să supraviețuiască în condiții dificile în Antarctica și să caute ajutor prin propriile mijloace.
Shackleton făcuse parte din Expediția Discovery întreprinsă în Antarctica de căpitanul Scott în perioada 1901–04, și condusese Expediția Antarctică Britanică, 1907–09. Noua expediție impunea ca un grup de oameni să navigheze până în Marea Weddell, iar o parte din ei să coboare la țărm la aproximativ 78° latitudine sudică, în apropierea Golfului Vahsel, pentru a pregăti un marș de-a lungul continentului, pe la Polul Sud până la Marea Ross. Restul grupului urma să călătorească, între timp, pe partea opusă a continentului, să se instaleze în Golful McMurdo⁠(d), și de acolo să înființeze o serie de posturi de-a lungul barierei de gheață Ross până la baza ghețarului Beardmore. Aceste posturi urmau să devină esențiale pentru supraviețuirea călătorilor de pe continent. Expediția avea nevoie de două nave: Endurance urma să ducă grupul lui Shackleton în Marea Weddell, iar ''Aurora''⁠(d), condusă de căpitanul Aeneas Mackintosh⁠(d), urma să ducă grupul de la Marea Ross la Golful McMurdo.
Endurance a naufragiat în ghețurile din Marea Weddell înainte de a ajunge în Golful Vahsel, și, în ciuda eforturilor de eliberare a navei, a plutit în derivă spre nord împreună cu gheața de-a lungul iernii antarctice din mijlocul anului 1915. În cele din urmă, gheața a avariat și a scufundat nava, lăsând cei 28 de oameni de la bord pe gheață și supunându-i unei serii de încercări grele. Aceștia au trăit luni de zile în tabere improvizate pe gheață, au călătorit cu bărcile de salvare pe Insula Elefantului, au călătorit apoi din nou într-o barcă deschisă, denumită James Caird, pe o distanță de 1300 km, și au efectuat prima traversare pe uscat a Insulei Georgia de Sud, ceea ce a condus la salvarea lor fără ca vreun membru al expediției să moară. Între timp, grupul din Marea Ross a depășit mari greutăți în scopul lor de a-și îndeplini misiunea, după ce Aurora a fost îndepărtată de locul său de ancorare de către un vânt puternic și nu s-a mai putut întoarce. Posturile au fost instalate, dar trei persoane au murit.
Shackleton nu mai avea un țel după întoarcerea din Expediția Nimrod în 1909, în pofida laudelor pe care le-a primit după ce a reușit să stabilească un nou record al apropierii de Polul Sud, la 88°23'S. A devenit—după cum spune pionierul schior britanic Sir Harry Brittain⁠(d)—„a bit of a floating gent” („un om puțin în derivă”). Natura următoarelor sale demersuri antarctice depindea acum de realizările expediției Terra Nova a lui Scott, care plecase din Cardiff în iulie 1910.
Scopul lui Shackleton a devenit clar când a aflat vestea neașteptatei cuceriri a Polului Sud de către Amundsen, pe 11 martie 1913. Polul însuși nu mai era un obiectiv, indiferent de ce ar fi realizat expediția lui Scott. Shackleton a scris: „Descoperirea Polului Sud nu va fi sfârșitul explorării Antarcticii”. Următorul proiect, spunea el, avea să fie „o călătorie transcontinentală de la mare la mare, cu traversarea polului”. El nu putea fi sigur că misiunea avea să-i fie încredințată, deoarece existau și alți exploratori interesați și capabili. Pe 11 decembrie 1911, o expediție germană condusă de Wilhelm Filchner⁠(d) a plecat din Georgia de Sud, cu scopul de a pătrunde adânc în Marea Weddell, stabilind o bază sudică, din care să încerce să traverseze continentul înspre Marea Ross. Spre sfârșitul lui 1912, Filchner s-a retras în Georgia de Sud, nereușind să înființeze baza. Totuși, descoperirea de către acesta a unor posibile locuri de acostare în Golful Vahsel, la aproximativ 78° latitudine sudică, a fost observată de Shackleton, și inclusă în planurile sale.În lumina veștilor sumbre privind soarta căpitanului Scott și a camarazilor săi în timpul călătoriei de întoarcere de la Polul Sud, Shackleton a început pregătirile pentru o călătorie transcontinentală. A solicitat ajutor financiar și practic de la, printre alții, Tryggve Gran⁠(d) din expediția lui Scott, și de la fostul prim-ministru Lord Rosebery, însă fără a avea mare succes. Gran a fost evaziv, iar Rosebery direct: „Niciodată nu a putut să-mi pese de poli nici cât negru sub unghie”. A primit mai mult ajutor de la William Speirs Bruce⁠(d), liderul Expediției Naționale Scoțiene în Antarctica din 1902–04, care, la rândul său, plănuia o traversare a Antarctidei încă din 1908, dar care abandonase proiectul din lipsă de fonduri. Bruce l-a lăsat bucuros pe Shackleton să-i adopte planurile, deși planul final anunțat de Shackleton se datora în mică măsură lui Bruce. La 29 decembrie 1913, după ce a obținut câteva promisiuni de susținere financiară, printre care și o garanție de 10.000 de lire de la guvernul britanic, și-a publicat anunțul într-o scrisoare către ziarul The Times.
Shackleton a dat expediției sale pomposul nume de Expediția Imperială Transantarctică (în engleză „Imperial Trans-Antarctic Expedition”) și, cu scopul de a stârni interesul publicului larg, a publicat un program detaliat la începutul anului 1914. Expediția avea să constea în două grupuri și două vase. Grupul de la Marea Weddell avea să călătorească în Endurance și să meargă în zona Golfului Vahsel, unde paisprezece oameni aveau să coboare la țărm, iar din aceștia, șase, în frunte cu Shackleton, aveau să formeze Grupul Transcontinental. Acest grup, împreună cu 100 de câini, două sanii motorizate, și echipament care „întrupa tot ce poate sugera experiența liderului și a experților săi”, avea să parcurgă drumul de 2900 km până la Marea Ross. Restul de opt persoane de la țărm urmau să efectueze muncă științifică, trei mergând în Țara Graham, trei în Țara Enderby și doi în tabăra de bază.
Grupul de la Marea Ross urma să călătorească în ''Aurora''⁠(d) la baza din Marea Ross, bază stabilită în Strâmtoarea McMurdo, pe partea opusă a continentului. După acostare, ei urmau să „înființeze posturi cu provizii pe drumul grupului transcontinental, să meargă spre sud pentru a da ajutor grupului, și să facă observații geologice”. Rolul grupului de la Marea Ross era vital; grupul lui Shackleton avea să ducă provizii doar suficiente pentru a ajunge până la baza ghețarului Beardmore. Supraviețuirea lor pe parcursul ultimilor 640 km până la Marea Ross avea să depindă de existența posturilor de provizii la coordonatele convenite, pe Bariera de gheață Ross.
În programul său, Shackleton și-a exprimat clar intenția ca traversarea să aibă loc în primul sezon, 1914–15. Mai târziu, a înțeles cât de improbabil era acest lucru, și urma să-l informeze pe Mackintosh, care se ocupa de grupul Marea Ross, de schimbarea de plan. Din păcate pentru expediție, conform corespondentului Daily Chronicle⁠(d) Ernest Perris, telegrama nu a mai fost trimisă, o omisiune care a complicat inutil munca din primul sezon a grupului de la Marea Ross.
Shackleton a considerat că are nevoie de cel puțin 50.000 de lire (sumă echivalentă la nivelul anului 2008 cu 2,2 milioane de lire) pentru a pune în aplicare cel mai simplu din planurile sale. El nu credea în apeluri pentru donații adresate publicului: „cauzează griji nesfârșite cu contabilitatea”. Metoda aleasă de el pentru strângerea fondurilor a fost solicitarea de contribuții de la finanțatori bogați, proces început încă din 1913, neavând inițial prea mare succes. Prima reușită semnificativă a venit în decembrie 1913, când guvernul i-a oferit 10.000 de lire, o sumă utilă, dar numai jumătate din ce se obținuse pentru a plăti datoriile lui Shackleton de la Expediția Nimrod. Majoritatea banilor strânși în Anglia pentru finanțarea Expediției Nimrod au venit sub formă de împrumuturi rambursabile. Shackleton nu avea fonduri care să îndeplinească aceste obligații, de unde necesitatea grantului de la guvern. Societatea Geografică Regală Britanică, de la care nu aștepta niciun ajutor, i-a dat 1000 de lire—conform Huntford, Shackleton, într-un gest generos, i-a anunțat că va avea nevoie doar de jumătate din sumă. Contribuțiile au fost asigurate în primăvara și vara lui 1914. Dudley Docker⁠(d) de la Birmingham Small Arms Company⁠(d) (BSA) a dat 10.000 de lire, Janet Stancomb-Wills⁠(d), moștenitoarea unor averi din afaceri cu tutun, a dat o sumă „generoasă” (cifra exactă nu a fost dezvăluită), și, în iunie, industriașul scoțian Sir James Caird⁠(d) a donat 24.000 de lire. „Acest magnific dar mă ușurează de toată grija”, a declarat Shackleton pentru Morning Post⁠(d).Shackleton avea acum bani pentru a demara proiectul. Pentru 11.600 de lire a achiziționat o goeletă de 300 de tone cu trei catarge numită Polaris, construită la comanda exploratorului belgian Adrien de Gerlache pentru o expediție la Spitsbergen. Proiectul belgianului căzuse, iar nava devenise disponibilă. Shackleton i-a schimbat numele în Endurance⁠(d), cu referință la motto-ul familiei sale, By endurance we conquer (în română Prin perseverență reușim). A achiziționat, pentru 3200 de lire, și nava expediției lui Douglas Mawson⁠(d), ''Aurora''⁠(d), care se afla în portul Hobart, Tasmania, pentru a fi vasul grupului de la Marea Ross.
Nu se știe cu exactitate suma totală strânsă de Shackleton, deoarece nu se cunoaște dimensiunea donației Stancomb-Wills. Totuși, lipsa banilor a fost o grijă constantă a expediției. Ca măsură economică, proporția fondurilor alocate grupului de la Marea Ross a fost înjumătățită, ceea ce comandantul navei, Aeneas Mackintosh, a aflat doar când a sosit în Australia să preia comanda. Mackintosh a fost obligat să se roage să primească bani pentru a face viabilă partea sa din expediție. Lipsa banilor avea să întârzie și operațiunile de salvare a grupului de la Marea Ross atunci când acest lucru a devenit necesar în 1916. Shackleton a găsit o metodă de a recupera costurile după întoarcere: a vândut drepturile exclusive pentru povestea expediției către Daily Chronicle⁠(d), și a înființat The Imperial Trans Antarctic Film Syndicate, pentru a profita de drepturile cinematografice. Chiar când Shackleton a plecat către Georgia de Sud în vasul James Caird, el a lăsat instrucțiuni lui Frank Wild privind programul turneului de prelegeri, pentru cazul în care nu s-ar mai fi întors.
Au fost mulți voluntari pentru expediția lui Shackleton. Peste 5000 de cereri l-au asaltat pe Shackleton, inclusiv una de la „trei fete de treabă”. În cele din urmă echipajul a fost redus la 56 de oameni, 28 pentru fiecare ramură a expediției.Ca secund, Shackleton l-a ales pe Frank Wild, care fusese cu el atât în expediția Discovery cât și în Nimrod, și care făcuse parte din grupul care se apropiase cel mai mult de Polul Sud în 1909. Wild tocmai se întorsese din Expediția Australiană Antarctică a lui Mawson. RN Chief Petty Officer Tom Crean, un erou de la Terra Nova, a fost numit al treilea ofițer, urmat în ierarhie de Alfred Cheetham⁠(d), un ofițer experimentat în explorările antarctice. Doi alți veterani ai expediției Nimrod au fost delegați la grupul de la Marea Ross, Aeneas Mackintosh⁠(d) care avea să fie comandant, și Ernest Joyce⁠(d).Shackleton îl dorea pe John King Davis⁠(d), care fusese căpitan pe Aurora în timpul Expediției Australiene Antarctice, să fie căpitan pe Endurance. Davis a refuzat, considerând că expediția era „sortită pieirii”, astfel că Shackleton l-a numit pe Frank Worsley⁠(d), despre care se spune că a cerut să facă parte din expediție după ce a aflat de ea într-un vis. Echipa științifică de șase persoane care a urcat la bordul lui Endurance era compusă din doi chirurgi, Alexander Macklin⁠(d) și James McIlroy⁠(d); geologul James Wordie⁠(d); biologul Robert Clark⁠(d); fizicianul Reginald James⁠(d); și meteorologul Leonard Hussey⁠(d), care mai târziu aveau să editeze cartea lui Shackleton bazată pe expediție și intitulată Sud. Fotograful Frank Hurley⁠(d) și artistul George Marston⁠(d) aveau să se asigure că se obțin imagini din expediție.
Compoziția finală a grupului de la Marea Ross a fost alcătuită în grabă. Unii care au plecat din Anglia spre Australia pentru a urca pe Aurora au renunțat înainte ca aceasta să plece spre Marea Ross, iar completitudinea echipajului a rămas sub semnul întrebării până în ultimul moment. Doar Mackintosh și Joyce aveau experiență în explorarea Antarcticii, iar în cazul ultimului, aceasta era extrem de redusă.
Endurance a plecat din Plymouth la 8 august 1914, cu o mică oprire la Buenos Aires unde a urcat la bord Hurley, iar William Bakewell⁠(d) și clandestinul Perce Blackborow⁠(d) s-au adăugat și ei echipajului. Câțiva membri ai echipajului menționați de Worsley în timpul călătoriei din Anglia dispar din jurnal după această oprire, probabil coborând în Argentina. După o ultimă oprire de o lună în Grytviken, Georgia de Sud, Endurance a plecat către Antarctica la 5 decembrie. După două zile, Shackleton a întâlnit gheață încă de la 57°26’ lat. S, ceea ce a forțat nava să efectueze manevre. Pe parcursul următoarelor zile au existat probleme superioare cu banchiza, care, la 14 decembrie a fost destul de groasă să oprească nava pentru 24 de ore. După trei zile, nava a fost oprită din nou. Shackleton a comentat: „Eram pregătit pentru condiții dificile în Marea Weddell, dar speram că gheața va fi desprinsă. Ceea ce am întâlnit a fost o banchiză foarte densă și foarte încăpățânată”.
Progresul a fost întârziat de opriri dese până când calea s-a deschis și Endurance a putut avansa constant către sud pe 22 decembrie. Aceasta a durat încă două săptămâni, iar nava a pătruns adânc în Marea Weddell. Alte întârzieri au încetinit progresul în primele zile ale anului 1915, deși între 7 și 10 ianuarie un drum lung parcurs către sud i-a adus aproape de zidurile de gheață înalte de 30 m care mascau regiunea de coastă a Țării Coats, descoperită și botezată de William Speirs Bruce în 1904. La 15 decembrie, Endurance a ajuns lângă un ghețar mare, marginea căruia forma un golf care părea a fi un loc excelent pentru acostare. Totuși, nu se punea problema acostării pe o durată atât de îndelungată într-un loc atât de îndepărtat de Golful Vahsel, „în afara cazului când necesitățile o impun” — decizie pe care Shackleton avea să o regrete. La 17 ianuarie, după un drum lung de 23 km, nava a ajuns la 76°27’S, unde se putea vedea pământ, denumit de Shackleton Coasta Caird, după principalul său sponsor. Vremea nefavorabilă i-a forțat să se refugieze la adăpostul unui aisberg.
Acum se aflau aproape de Țara Luitpold, la al cărui capăt sudic se afla destinația lor, Golful Vahsel. A doua zi, nava a fost forțată să se deplaseze spre vest 23 km, reluându-și drumul pe direcție spre sud și apoi puțin spre nord-vest, înainte de a fi oprită cu totul. Poziția navei era la 76°34’S, 31°30’W. A devenit clar în curând că Endurance era blocată în gheață, și, după zece zile de inactivitate, focurile navei au fost înăbușite pentru a conserva combustibilul. S-au continuat eforturile de eliberare; la 14 februarie, Shackleton a ordonat oamenilor să coboare pe gheață cu dălți, fierăstraie și târnăcoape, să încerce să forțeze trecerea, dar efortul s-a dovedit inutil. Shackleton nu a abandonat toată speranța de a se elibera, dar acum contempla „posibilitatea de a petrece o iarnă în brațele neospitaliere ale banchizei”.
La 21 februarie, Endurance, strâns prinsă, a plutit în derivă până la latitudinea sa cea mai sudică, 76°58’S, după care a început să se deplaseze constant spre nord împreună cu banchiza. La 24 februarie, Shackleton, realizând că nu vor putea controla nava toată iarna, a ordonat abandonarea muncilor de rutină de la bordul navei. Câinii au fost dați jos și puși în cotețe de gheață, iar interiorul vasului a fost transformat în locuințe de iarnă pentru diversele grupuri de oameni — ofițeri, oameni de știință, ingineri și marinari. Stația radio a fost instalată, dar poziția era prea îndepărtată pentru a putea transmite sau primi semnale.Cât despre șansele de eliberare, Shackleton cunoștea exemplul recent al navei lui Wilhelm Filchner, Deutschland, care a rămas blocat între ghețuri în aceeași regiune cu trei ani înainte. După tentativele lui Filchner de a stabili o bază terestră la Golful Vahsel, nava sa Deutschland a fost prinsă între ghețuri la 6 martie 1912, la aproximativ 320 km de coastele Țării Coats. După șase luni, la latitudinea de 63°37’, nava s-a eliberat, apoi s-a deplasat spre Georgia de Sud aparent în stare bună. O experiență similară ar fi putut să permită și lui Endurance să facă o a doua tentativă de a ajunge în Golful Vahsel în următoarea primăvară antarctică.De-a lungul lunilor februarie și martie 1915, viteza de derivă a fost foarte scăzută. La sfârșitul lui martie, Shackleton a calculat că nava parcursese doar 155 km din 19 ianuarie. Totuși, pe măsură ce iarna se instala, viteza de derivă creștea, iar starea ghețurilor dimprejur se schimba. La 14 aprilie, Shackleton a înregistrat cum ghețurile „se adună și se freacă de alte mase de gheață” — dacă nava ar fi fost prinsă în această perturbație, „ar fi strivită ca o coajă de ou”. În mai, în timp ce soarele a apus pentru a nu mai răsări până la sfârșitul iernii, nava se afla la 75°23’S, 42°14’V, încă plutind în derivă în direcție nordică. După cel puțin patru luni, primăvara avea să aducă șansa unei noi deschideri a gheții, și era posibil ca Endurance să nu se poată elibera la timp pentru a reîncerca să pătrundă în regiunea Golfului Vahsel. Shackleton contempla acum posibilitatea de a găsi un teren alternativ de acostare pe țărmul vestic al Mării Weddell, dacă se putea ajunge la un astfel de punct. „Între timp”, scria el, „trebuie să așteptăm”.
În întunecoasele luni de iarnă mai, iunie și iulie, nu s-au întâmplat prea multe, principala misiune a lui Shackleton fiind menținerea condiției fizice și a stării psihice, misiune îndeplinită cu destul succes; pe gheață se desfășurau meciuri de fotbal și curse de câini, iar seara se jucau mici piese de teatru. Gheața a dat primele semne de spargere pe 22 iulie, și apoi pe 1 august, în timpul unui vânt puternic dinspre sud-vest cu o ninsoare masivă, când Endurance era la 72°26’S, 48°10’V, gheața a început să crape în jurul navei, presiunea împingând mase de gheață sub chilă și cauzând o puternică înclinare spre babord. Poziția era periculoasă; Shackleton scria: „Efectele presiunii din jurul nostru erau uimitoare. Blocuri solide de gheață […] s-au ridicat încet până au sărit ca niște sâmburi de cireșe strânși între degete […] dacă nava ar ajunge să fie strânsă puternic, soarta sa ar fi pecetluită”. Acest pericol a trecut, iar următoarele săptămâni au fost liniștite.
Apăsările însă au revenit la începutul lui septembrie și au continuat intermitent. La 30 septembrie, nava a suferit „cea mai tare strânsoare pe care am îndurat-o vreodată”, și a suportat ceea ce Worsley, căpitanul ei, descria ca presiuni înfricoșătoare, fiind „aruncată de ici colo ca o minge de tenis de vreo zece ori”. Shackleton îl anunțase pe Worsley că el credea că Endurance are șanse egale de a fie distrusă și de a scăpa dintre ghețuri.Deși Endurance se dovedise capabilă să reziste la presiuni uriașe, situația navei era extrem de gravă, și, la 24 octombrie, când partea de la tribord a fost împinsă într-o banchiză, presiunea gheții din partea laterală a navei a crescut până când aceasta a început să se îndoaie și să crape; apoi, apa de sub gheață a început să curgă în interiorul navei. Când scândurile s-au spart, au scos zgomote puternice, pe care marinarii le-au descris ca similare cu „focuri de artificii și de armă”. Proviziile și trei bărci de salvare au fost trecute pe gheață, în timp ce echipajul a încercat să ducă la țărm carena navei și să pompeze apa afară, dar după câteva zile, la 27 octombrie 1915, la temperaturi de sub −25 °C, Shackleton a fost obligat să dea ordinul de abandonare a navei. În momentul abandonării, poziția înregistrată era de 69°05’S, 51°30’W. Epava a rămas plutind, și de-a lungul următoarelor săptămâni, echipajul a salvat câte materiale și provizii a putut, inclusiv fotografiile și aparatele foto ale lui Hurley care fuseseră inițial lăsate în urmă. Dintre cele aproximativ 550 de plăci fotografice, Hurley le-a ales pe cele mai bune 150, maximum cât putea fi cărat, și le-a distrus pe celelalte.
Odată cu pierderea navei, gândurile la o călătorie transcontinentală a trebuit să fie abandonate, iar obiectivul expediției a rămas supraviețuirea. În acest scop, Shackleton intenționa să meargă cu echipajul fie spre Insula Snow Hill, baza expediției suedeze a lui Otto Nordenskiöld⁠(d) din 1902–04, unde puteau fi găsite provizii de urgență; fie spre Insula Paulet, unde Shackleton știa că există un post cu provizii substanțiale, a cărui înființare el însuși o ordonase cu 12 ani în urmă, când organiza ajutoare pentru expediția lui Nordenskiöld, sau Insula Robertson. Shackleton credea că vor putea traversa Țara Graham de pe oricare dintre aceste insule pentru a ajunge la avanposturile vânătorilor de balene din Golful Wilhelmina. Distanța până la Insula Snow Hill de la poziția inițială era, după calculele lui Worsley, de 500 km, iar până la Golful Wilhelmina, încă 190 km. Trebuia să ia cu ei hrană, combustibil, echipament de supraviețuire și trei bărci de salvare grele.
Marșul a început pe 30 octombrie, dar au apărut rapid probleme. Starea gheții de pe marea din jurul lor făcea deplasarea aproape imposibilă. Întrucât presiunea orizontală a crescut, gheața de pe mare a format cute mari, adesea de 3 m înălțime. Pe această suprafață, în două zile, grupul a reușit să călătorească doar 3,2 km. La 1 noiembrie, Shackleton a abandonat marșul și a decis, în acord cu Wild și Worsley, să stabilească tabăra și să aștepte spargerea gheții. Banchiza plată și aparent solidă pe care se aflau când au renunțat la marș a fost denumită „Tabăra Ocean” și membrii grupului s-au oprit acolo. Din când în când, unele echipe au mai vizitat epava lui Endurance, care încă plutea în derivă cu ghețurile la mică distanță de tabără. Au mai fost recuperate din proviziile abandonate până când, la 21 noiembrie 1915, nava a alunecat sub gheață. Coordonatele exacte ale punctului de scufundare nu au fost înregistrate de Shackleton. De pe hărți, se pare că poziția era imediat la sud de paralela de 67°, la aproximativ 160 km de locul unde fusese abandonată cu 25 de zile în urmă.
Viteza de derivă începuse să crească după 1 noiembrie, și până pe 7 era de 5 km pe zi. Până la 5 decembrie trecuseră de paralela de 68°, dar direcția se modifica ușor către est. Aceasta îi ducea către o poziție de unde avea să fie dificil sau imposibil să ajungă la Insula Snow Hill. Totuși, la nord-est se afla Insula Paulet, care devenise acum destinația principală. Era la o distanță de aproximativ 400 km, iar Shackleton era dornic să reducă distanța de parcurs în barcă, distanță necesară pentru a ajunge. Astfel, la 21 decembrie, a anunțat un al doilea marș, ce urma să înceapă pe 23 decembrie.
Condițiile, însă, nu se îmbunătățiseră de la tentativa anterioară. Temperaturile crescuseră și era deranjant de cald, oamenii se scufundau până la genunchi în zăpada moale în timp ce se chinuiau să împingă bărcile printre cutele de presiune. La 27 decembrie, tâmplarul navei, Harry McNish⁠(d), (sau McNeish — nu există un consens printre cronicari privind grafia numelui său) s-a răzvrătit și a refuzat să mai lucreze. El a argumentat că regulamentele navale nu se mai aplică de la scufundarea lui Endurance, și că astfel nu mai este obligat să execute ordinele. Reacția fermă a lui Shackleton l-a convins pe tâmplar să se supună, dar incidentul nu a fost uitat. De-a lungul timpului, McNish avea să-și aducă contribuția la salvarea grupului, dar totuși el a fost unul dintre cei patru membri ai echipajului cărora nu li s-a acordat Medalia Polară la recomandarea lui Shackleton. Ceilalți care nu au fost medaliați au fost William Stephenson⁠(d), Ernest Holness⁠(d) și John Vincent. După două zile, cu doar 12 km parcurși în șapte zile de eforturi epuizante, Shackleton a decis oprirea, observând: „Ne-ar lua peste trei sute de zile să ajungem pe pământ”. Echipajul și-a instalat corturile și s-a stabilit în ceea ce Shackleton a denumit „Tabăra Răbdarea”, care avea să fie casa lor în următoarele trei luni.Proviziile erau pe terminate. Hurley și Macklin au fost trimiși înapoi la Tabăra Ocean să recupereze hrana lăsată în urmă cu scopul de a ușura povara săniilor. La 2 februarie 1916, Shackleton a trimis un grup mai mare înapoi, pentru a recupera a treia barcă de salvare care rămăsese și ea în urmă. Lipsa de hrană a devenit acută cu trecerea săptămânilor, și carnea de focă, consumată înainte doar pentru a crește varietatea regimului alimentar, a devenit aliment principal, Shackleton încercând să păstreze restul de provizii raționalizate. În ianuarie, toți câinii, cu excepția a două grupuri (al căror număr fusese redus de accidente și boli în lunile precedente) au fost împușcați din ordinele lui Shackleton, deoarece câinii necesitau excesiv de multă carne de focă. Ultimele două echipe au fost împușcate pe 2 aprilie, când carnea lor a fost și ea un binevenit supliment al rațiilor. Între timp, viteza de derivă devenise eratică; după ce rămăseseră la 67° latitudine timp de câteva săptămâni, la sfârșitul lunii ianuarie a avut loc o serie de mișcări rapide spre nord-est care, până pe 17 martie, au adus Tabăra Răbdarea la aceeași latitudine cu Insula Paulet, dar la 97 km la est de ea. „Puteau să fie și 1000 de km, aceleași șanse le aveam să ajungem la ea pe gheața spartă”, a scris Shackleton.Pământul era în permanență vizibil. Vârful Muntelui Haddington de pe Insula James Ross a rămas vizibil în timp ce grupul a plutit încet pe lângă ea. Cum Insulele Snow Hill și Paulet erau inaccesibile, Shackleton a scris că toate speranțele rămăseseră în cele două mici insule de la extremitatea nordică a Țării Graham: Insula Clarence și Insula Elefantului, la 160 km nord de poziția lor din data de 25 martie, pentru ca apoi să se răzgândească și să decidă că Insula Decepției ar putea fi o destinație mai bună. Aceasta era departe spre vest, spre capătul unui lanț care forma Insulele Shetland de Sud, dar Shackleton credea că pot fi traversate mai ușor. Avantajul era că ele erau uneori vizitate de baleniere și se puteau găsi provizii acolo. Toate aceste destinații necesitau o călătorie periculoasă în bărcile de salvare, odată ce banchiza pe care pluteau s-ar fi spart. Înainte de această călătorie, bărcile de salvare erau fiecare denumite după sponsorii principali ai expediției: James Caird, Dudley Docker și Stancomb Wills.
Sfârșitul Taberei Răbdarea a fost anunțat în seara zilei de 8 aprilie, când banchiza s-a rupt. Tabăra se găsea acum pe o mică plută triunghiulară de gheață; o spargere a acesteia ar fi însemnat un dezastru, astfel că Shackleton a pregătit bărcile de salvare pentru plecarea grupului. A decis că se va încerca, pe cât posibil, să se ajungă la îndepărtata Insulă a Decepției deoarece, se pare, acolo fusese ridicată o mică biserică de lemn pentru vânătorii de balene. Aceasta putea reprezenta o sursă de lemn ce ar putea să le permită să construiască o barcă de navigat pe mare. La ora 1 p.m. în data de 9 aprilie a fost lansat la apă Dudley Docker, și o oră mai târziu toate cele trei bărci erau pe drum. Shackleton însuși comanda James Caird, Worsley comanda Dudley Docker, iar ofițerul de navigație Hubert Hudson⁠(d) era, oficial, la comanda lui Stancomb Wills, deși, din cauza stării sale mentale precare, comandantul efectiv era Tom Crean.Următoarele câteva zile au fost extrem de dificile - bărcile erau încă între ghețuri, dependente de căile de apă ce li se deschideau, iar progresul era periculos și imprevizibil. Adesea acestea rămâneau prinse de banchize, sau erau urcate pe ele, în timp ce oamenii își puneau corturile și așteptau îmbunătățirea condițiilor. Shackleton ezita din nou între câteva potențiale destinații, și, la 12 aprilie, a respins orice altă alternativă și a decis să meargă spre golful Speranței, în capătul Țării Graham. Totuși, condițiile din bărci, cu temperaturi până la −30 °C, cu puțină hrană și cu căderi dese în apă de mare înghețătă, oboseau oamenii, atât fizic cât și mental, astfel că Shackleton a hotărât că Insula Elefantului, cea mai apropiată dintre refugiile posibile, rămăsese singura dintre opțiunile accesibile.
Pe 14 aprilie bărcile se aflau lângă coasta sud-estică a acestei insule, dar nu s-a pus problema unei acostări, întrucât acest țărm era unul format de stânci perpendiculare și ghețari. A doua zi, James Caird a ocolit punctul estic al insulei și a ajuns pe țărmul de nord, descoperind în cele din urmă o plajă îngustă de pietriș pe care Shackleton a decis să acosteze. În curând, toate cele trei bărci, ce se despărțiseră în noaptea dinainte, s-au reîntâlnit în punctul de acostare. În curând a devenit clar, după urmele de maree, că această plajă nu putea fi folosită drept tabără pe termen lung. A doua zi, Wild și câțiva oameni au plecat în Stancomb Wills să exploreze coasta, căutând ceva mai bun. S-au întors cu vești despre o limbă de pământ lungă, la 11 km spre vest, care părea un teren propice pentru tabără. Imediat, oamenii s-au întors la bărci și au trecut spre această nouă poziție, pe care mai târziu au botezat-o Punctul Wild.
Insula Elefantului era izolată, nelocuită și rareori vizitată de vânători de balene sau de alte nave. Dacă grupul dorea să se întoarcă în civilizație, era nevoie ca ei să ceară ajutor. Singura modalitate realistă de a face aceasta era de a adapta una dintre bărci pentru a putea face față unei călătorii de 1.300 km prin Oceanul Antarctic, către Georgia de Sud. Shackleton abandonase ideea de a duce grupul la Insula Decepției, (o „călătorie infinit mai puțin periculoasă”) probabil deoarece starea fizică a membrilor grupului împiedica expunerea prelungită la mările reci ale sudului. Țara Focului și Insulele Falkland erau mai aproape decât Georgia de Sud, dar pentru a ajunge acolo era nevoie să navigheze contra vântului.
Shackleton a recrutat grupul care avea să meargă cu barca: el, Worsley ca navigator, Crean, McNish, John Vincent și Timothy McCarthy, și, în urma instrucțiunilor lui Shackleton, McNish a început imediat lucrul la adaptarea lui James Caird, improvizând unelte și materiale. Frank Wild urma să fie liderul grupului de pe Insula Elefantului, cu instrucțiuni de a pleca spre Insula Decepției în primăvara următoare, în cazul în care Shackleton nu s-ar mai fi întors. Shackleton a luat provizii doar pentru patru săptămâni, știind că dacă nu se ajunge la uscat în această perioadă, barca avea să fie pierdută.Barca de 6,85 m James Caird a fost lăsată la apă la 24 aprilie 1916. „Uluitor” și „incredibil” sunt cuvintele folosite de regulă pentru a descrie călătoria în barca deschisă care a urmat.
Totul depindea de precizia navigației lui Worsley, pe baza observațiilor care urmau să fie făcute în cele mai nefavorabile condiții. Vântul principal bătea spre nord-vest, dar condițiile de mare agitată au udat totul cu apă foarte rece. Curând s-a depus un strat de gheață pe barcă, făcând-o să se deplaseze greoi. La 5 mai un vânt puternic spre nord-vest era aproape să distrugă barca, ceea ce Shackleton a descris ca fiind cele mai mari valuri pe care le-a văzut în douăzeci și șase de ani pe mare. La 8 mai, mulțumită navigației lui Worsley, s-a zărit Georgia de Sud, după o luptă de 14 zile cu elementele care au dus membrii echipajului bărcii la limita abilităților lor fizice. Vincent se prăbușise total. Shackleton scria: „Fizic, el era unul din cei mai puternici oameni de pe barcă. Era tânăr, lucrase pe trawleri în Marea Nordului, și ar fi trebuit să poată suporta dificultățile mai bine decât McCarthy care, deși nu era puternic, era mereu vesel”. După două zile, după o luptă prelungită cu marea agitată și cu vânturi puternice la sud de insulă, echipajul extenuat a ajuns la mal în Golful Regele Haakon.
Sosirea lui James Caird în Golful Regele Haakon a fost urmată de o foarte necesară perioadă de odihnă și recuperare, în timp ce Shackleton reflecta la următoarea mișcare. Posturile populate de vânători de balene din Georgia de Sud se aflau pe coasta de nord. Pentru a ajunge acolo, trebuia fie să se ocolească insula într-o nouă călătorie cu barca, fie să se efectueze o traversare pe uscat, prin interiorul neexplorat al insulei. Starea lui James Caird, precum și forma fizică a grupului, în particular a lui Vincent și a lui McNish, au eliminat prima opțiune de pe lista celor viabile.După cinci zile, grupul a dus barca puțin mai spre est, în capătul unui golf adânc, care avea să fie punctul de plecare pentru traversare. Shackleton, Worsley și Crean aveau să efectueze călătoria pe uscat, ceilalți rămânând în ceea ce ei botezaseră „Tabăra Pegotty”, după barca răsturnată care era casa lui Daniel Peggotty în David Copperfield. Ei urmau să fie recuperați ulterior de o barcă. O furtună care a avut loc în data de 18 mai le-a întârziat plecarea, dar la ora două în dimineața următoare, vremea era senină și liniștită, iar o oră mai târziu grupul de traversare a plecat.În lipsa unei hărți, drumul pe care l-au ales a fost în mare parte bazat pe presupuneri. Până în zori, ei urcaseră la 910 m altitudine și puteau vedea coasta de nord. Se aflau deasupra Golfului Posesiunii, ceea ce însemna că erau prea către vest și că trebuia să meargă spre est pentru a ajunge la Stromness⁠(d), portul de baleniere în care voiau să ajungă. Aceasta a fost una din mai multele întoarceri care au extins durata călătoriei. La capătul acelei prime zile, având nevoie să coboare în valea de sub ei înainte de înnoptare, au riscat totul coborând la vale pe o sanie improvizată cu funii. Nu se punea problema odihnei — au mers mai departe și la lumina lunii, urcând spre un pas prin următorul lanț muntos. În dimineața celei de-a doua zi, văzând portul Husvik⁠(d) dedesubt, știau că sunt pe drumul cel bun. La ora șapte dimineața au auzit fluierul unui cuptor cu aburi de la postul de baleniere, „primul sunet scos de alți oameni pe care îl auzisem de când plecasem din Golful Stromness în decembrie 1914”. După o coborâre dificilă, care a implicat trecerea printr-o cascadă cu apă rece, au ajuns în final în siguranță.Shackleton, nefiind un om religios, a scris mai târziu: „Nu mă îndoiesc că Providența ne-a condus…Știu că în timpul acelui lung și ostenitor marș de treizeci și șase de ore peste munții și ghețarii fără nume, mi se părea adesea că suntem patru, nu trei”. Această imagine a unui al patrulea călător — prezentată și de Worsley și Crean — a fost preluată de T. S. Eliot în poezia sa The Waste Land.
Prima grijă a lui Shackleton, la sosirea la postul Stromness, a fost să aranjeze aducerea celor trei tovarăși ai săi de la Tabăra Peggoty. O balenieră a fost trimisă să ocolească insula, cu Worsley la bord pentru a arăta drumul, și până în seara zilei de 21 mai toți cei șase de pe James Caird erau în siguranță.
A fost nevoie de patru încercări pentru ca Shackleton să reușească să se întoarcă pe Insula Elefantului pentru a salva grupul de naufragiați de acolo. Întâi a plecat din Georgia de Sud la doar trei zile după ce sosise la Stromness⁠(d), după ce a obținut dreptul de a folosi o balenieră de dimensiuni mari, The Southern Sky (în română Cerul Sudului), care se afla în portul Husvik. Shackleton a adunat un echipaj de voluntari, pe care îl pregătise de plecare până în dimineața zilei de 22 mai. Când s-au apropiat de Insula Elefantului, au constatat că se formase o barieră de gheață de netrecut, la o distanță de aproximativ 110 km de insulă. The Southern Sky nu a fost construit pentru a sparge gheață, și s-a retras la Port Stanley în Insulele Falkland.După sosirea la Port Stanley, Shackleton a informat Londra prin telegraf de situația sa, și a cerut să fie trimisă în sud o navă potrivită pentru operațiunea de salvare. A fost informat de către Amiralitate că nimic nu era disponibil înainte de luna octombrie, ceea ce, după părerea lui, era prea târziu. Atunci, cu ajutorul ministrului britanic din Montevideo, Shackleton a obținut de la guvernul uruguayan cu împrumut un trawler, Instituto de Pesca No. 1, care a pornit spre sud la 10 iunie. Banchiza i-a blocat din nou. În căutarea unui alt vas, Shackleton, Worsley și Crean au călătorit la Punta Arenas, în Chile, unde s-au întâlnit cu Allan MacDonald, un britanic, proprietar al schoonerului Emma. McDonald a echipat acest vas pentru o nouă tentativă de salvare, care a demarat la 12 iulie, dar cu același rezultat negativ—banchiza i-a învins pentru a treia oară. Shackleton a dat numele lui McDonald unui ghețar din bariera de gheață Brunt din Marea Weddell. Când acest ghețar nu a mai putut fi identificat, numele McDonald a fost dat unor munți de gheață.
La jumătatea lunii august, Shackleton a rugat guvernul chilian să-i împrumute Yelcho, un vas cu aburi puternic care asistase și Emma în timpul tentativei anterioare. Guvernul a acceptat, și, la 25 august, Yelcho (al cărui căpitan era Luis Pardo⁠(d)) a plecat spre Insula Elefantului. De această dată, notează Shackleton, Providența a fost de partea lor. Mările erau deschise, iar vaporul a putut să se apropie de insulă, pe o ceață groasă. La 11:40 în dimineața zilei de 30 august, ceața s-a ridicat, tabăra a fost localizată și, în mai puțin de o oră, tot grupul de pe Insula Elefantului era la bord, în drum spre Punta Arenas.
După ce Shackleton a plecat cu James Caird, Frank Wild a preluat comanda grupului de pe Insula Elefantului, din care câțiva oameni erau într-o stare foarte proastă, atât fizic cât și mental. Lewis Rickinson⁠(d) suferise ceea ce se bănuia a fi un atac de cord; Blackborow nu putea să meargă, deoarece îi degeraseră picioarele; Hudson era deprimat. Prima necesitate a grupului era un adăpost permanent de iarna care se apropia cu repeziciune. În urma sugestiilor lui Marston și a lui Lionel Greenstreet⁠(d), a fost improvizată o colibă (denumită „The Snuggery”), prin răsturnarea celor două bărci și punerea lor pe niște ziduri joase de piatră, pentru a obține o cameră de 1,5 m. Cu ajutorul pânzei și a altor materiale, structura a fost făcută mai mult sau mai puțin impermeabilă. Era un adăpost rudimentar, dar eficient.Nimeni nu știa cât de mult avea să dureze până când vor fi fost salvați. Wild, foarte optimist, a estimat inițial o lună, și a refuzat să permită adunarea de provizii de carne de focă și pinguin pe termen lung deoarece aceasta, după părerea lui, era o atitudine defetistă. Această politică a dus la conflicte dure cu Thomas Orde-Lees⁠(d). Orde-Lees nu era o persoană populară, iar prezența sa se pare că nu făcea prea multe pentru a îmbunătăți moralul tovarășilor lui, altfel decât fiind subiect de glume.
Wild a făcut tot ce a putut să stabilească și să mențină rutine și activități care să ușureze stresul, în timp ce săptămânile treceau și previziunile lui Wild se dovedeau a fi optimiste.
Grupul a continuat să urmărească iminenta sosire a navei de salvare, au fost înființate schimburi la gătit și curățenie, și se organizau vânători de foci și pinguini. Se țineau concerte sâmbăta, se sărbătoreau zile de naștere, dar nimic nu putea stăvili sentimentele de deznădejde care se accentuau odată cu trecerea lunilor fără apariția vreunei nave. Degetele de la piciorul stâng al lui Blackborow s-au cangrenat de la degerături, și, la 15 iunie, a trebuit să fie amputate de chirurgii Macklin și James McIlroy în coliba luminată de lumânare. Folosind ultimele rezerve de cloroform din proviziile medicale, întreaga operație a durat 55 de minute, și a avut succes. Până la 23 august, se părea că politica de interzicere a formării de provizii a lui Wild era un eșec. Marea din jur era plină de banchize de gheață care ar fi oprit orice navă de salvare, resursele alimentare erau pe terminate și pinguinii nu mai veneau la țărm. Orde-Lees scria: „Va trebui să-l mâncăm pe cel care moare primul […]”. Gândurile lui Wild se îndreptau serios la posibilitatea unei călătorii cu barca spre Insula Decepției (Plănuia să plece pe 5 octombrie în speranța de a se întâlni cu un vas de vânători de balene) când, la 30 august 1916, chinul s-a terminat brusc odată cu apariția navei de salvare.
Aurora a plecat din Hobart la 24 decembrie 1914, întârziind în Australia din cauza problemelor financiare și organizatorice. Sosirea sa în Golful McMurdo la 15 ianuarie 1915 a survenit mai târziu decât se plănuise, dar comandantul grupului, Aeneas Mackintosh, a făcut imediat planuri pentru o călătorie de înființare a posturilor de provizii pe bariera de gheață Ross, crezând că Shackleton ar putea încerca să traverseze dinspre Marea Weddell în acest prim an. Nici oamenii, nici câinii nu fuseseră aclimatizați, iar grupul era, în ansamblul său, foarte lipsit de experiență în condiții de îngheț. Din membrii grupului, doar Mackintosh și Ernest Joyce⁠(d) mai fuseseră în Antarctica. Această primă călătorie efectuată în grabă pe gheață a avut ca rezultat pierderea a 10 din cei 18 câini, înființarea unui singur post, și acela incomplet, și un grup de oameni degerați și demoralizați.
În mai, lucrurile aveau să fie mai rele, când Aurora, ancorată la Capul Evans, a fost împinsă de vând înspre mare, și nu s-a mai putut întoarce, fiind prinsă de o banchiză de gheață. A plutit în derivă printre ghețuri până la 12 februarie 1916, la o distanță de 2.600 km înainte de a se elibera și a ajunge, cu greu, în Noua Zeelandă. Ducea cu ea o mare parte din combustibilul, hrana, hainele și echipamentul grupului, deși proviziile destinate posturilor fuseseră lăsate la țărm. Totuși, pentru a-și continua misiunea, grupul rămas pe țărm trebuia să se reechipeze și să se reaprovizioneze din resturile expedițiilor anterioare, și anume din Expediția Terra Nova a căpitanului Scott. Datorită improvizărilor ingenioase, călătoria de înființare a posturilor a început conform programului, în septembrie 1915.
În timpul lunilor ce au urmat, printr-un efort suprem, posturile necesare au fost înființate, la intervale egale de-a lungul barierei de gheață Ross până la ghețarul Beardmore. Pe drumul de întoarcere, întregul grup a fost atacat de scorbut. În timpul eforturilor de întoarcere la bază Arnold Spencer-Smith⁠(d), preotul și fotograful grupului, s-a prăbușit și a murit pe gheață. Restul au ajuns la Peninsula Hut Point și s-au refăcut acolo. La 8 mai 1916, Mackintosh și Hayward au hotărât să meargă peste gheața instabilă de pe mare până la Capul Evans, au fost prinși de o furtună și nu au mai fost văzuți. Cei șapte supraviețuitori au suferit apoi încă opt luni de privațiuni până când, la 10 ianuarie 1917, Aurora, reparată în Noua Zeelandă, a revenit să-i aducă la civilizație.
Shackleton a însoțit Aurora ca ofițer suplimentar, după ce îi fusese refuzată comanda de către guvernele Noii Zeelande, Australiei și Regatului Unit, care organizaseră împreună expediția de salvare. Astfel, a participat la salvarea ambelor grupuri ale expediției, dar a fost acuzat de atitudine neglijentă la aranjamentele inițiale ale grupului de la Marea Ross. În ciuda începutului haotic, confuziilor create, dezastruoasei pierderi a Aurorei, și a celor trei morți, grupul de la Marea Ross a fost singura parte a expediției care și-a îndeplinit misiunea inițială, deși eșecul grupului de la Marea Weddell a însemnat că acest lucru a fost în zadar.
Grupul celor salvați, care avuse ultimul contact cu civilizația în 1914, nu știa cum evoluase Primul Război Mondial. Vestea sosirii lui Shackleton în Insulele Falkland a eclipsat pentru o scurtă perioadă de timp veștile de pe front în ziarele britanice din 2 iunie 1916. Expediția s-a întors acasă pe bucăți, în timpul unei etape critice a războiului, fără onoruri și medalii. Când Shackleton însuși a sosit în cele din urmă în Anglia la 29 mai 1917, după un scurt turneu în care a ținut cursuri în America, întoarcerea sa a fost cu greu observată.Majoritatea membrilor expediției au început imediat activități militare sau navale. Până la finalul războiului, doi — Tim McCarthy de pe James Caird și marinarul veteran în Antarctica Alfred Cheetham — au murit în război, iar Ernest Wild⁠(d) de la Marea Ross a murit de febră tifoidă în timp ce lupta în Marea Mediterană. Câțiva alții au fost grav răniți, și mulți au fost decorați pentru acte de eroism. În urma unei misiuni de propagandă în Buenos Aires, Shackleton a fost angajat în timpul ultimelor săptămâni ale războiului în operațiuni speciale în Murmansk, având rangul militar de maior. Aceasta l-a ținut ocupat până în martie 1919. După aceea, a mai organizat o ultimă expediție în Antarctica, Expediția Shackleton–Rowett pe nava Quest, care a plecat din Londra la 17 septembrie 1921. Shackleton a murit de infarct la 5 ianuarie 1922, în timp ce Quest era ancorată în Georgia de Sud.
Wild, Worsley, Macklin, McIlroy, Hussey, Alexander Kerr⁠(d), Thomas McLeod⁠(d) și bucătarul Charles Green, de pe Endurance, au fost toți și pe Quest. După moartea lui Shackleton, programul inițial, care includea explorarea Țării Enderby, a fost abandonat. Wild a condus o călătorie scurtă care i-a adus aproape de Insula Elefantului. Au ancorat în apropierea Capului Wild, și au văzut vechile puncte de referință, dar starea mării a făcut imposibilă acostarea.Aveau să treacă 40 de ani până la prima traversare reușită a Antarcticii, de către Expediția Transantarctică a Commonwealth-ului, în perioada 1955–58. Această expediție a plecat din Golful Vahsel, a urmat o rută care a evitat cu totul ghețarul Beardmore, și a trecut pe lângă mare parte din bariera de gheață Ross, ajungând la Golful McMurdo în urma unei coborâri a ghețarului Skelton. Întreaga călătorie a durat 98 de zile.
Alexander, Caroline: The Endurance: Shackleton's Legendary Antarctic Expedition Bloomsbury, 1998 ISBN 0-7475-4123-X
Murphy, David Thomas: German Exploration of the Polar World: a History, 1870-1940 University of Nebraska Press, 2002 ISBN 0-8032-3205-5.
Shackleton, Sir Ernest (1983). South (ed. Century Travellers edition). Century Publishing. ISBN 0-7126-0111-2. Mentenanță CS1: Text în plus (link) 
Tyler-Lewis, Kelly (2007). The Lost Men. Bloomsbury paperback. ISBN 978-0-7475-7972-4. 
Worsley, Frank A.⁠(d) (1999). Endurance: An Epic of Polar Adventure. W.W. Norton & Company. ISBN 0-393-31994-6. Mentenanță CS1: Nume multiple: lista autorilor (link)
Fișier KML Google Earth cu punctele de interes ale Expediției Imperiale Trans-Antarctice
Biografiile membrilor echipajului, inclusiv despre cei mai puțin cunoscuți, la Coolantarctica.com.
Pagină realizată de Kodak despre Frank Hurley, fotograful expediției, și călătoria vasului Endurance
Expediția Terra Nova (1910–1912), oficial numită Expediția Britanică Antarctică 1910, a fost o misiune condusă de Robert Falcon Scott cu obiectivul de a fi primul care ajunge la Polul Sud geografic. Expediția a ajuns la Polul Sud pe 17 ianuarie 1912, însă doar pentru a descoperi că norvegienii conduși de Roald Amundsen atinseseră acest punct cu 33 de zile în urmă. Întreaga echipă a lui Scott a murit pe drumul de întoarcere, unele cadavre, jurnale și fotografii fiind găsite de o echipă de căutare opt luni mai târziu.
Scott era un comandant cu experiență în expediții polare, conducând mai înainte Expediția Discovery din Antarctica între anii 1901-1904. Expediția Terra Nova, numită astfel după nava de aprovizionare, a fost una privată, finanțată prin donații publice dar și de un grant oferit de guvern. A fost susținută și de Amiralitate, care a contribuit cu marinari experimentați, dar și de către Royal Geographical Society. Pe lângă încercarea polară, expediția a avut și un important rol științific, explorând Zona Victoria și Munții de Vest. S-a încercat fără succes debarcarea și explorarea Țării Eduard al VII-lea. Călătoria către Capul Crozier în iunie și iulie 1911 a fost prima de acest gen din timpul iernii antarctice.
Pentru multă vreme după moartea sa, Scott a fost privit de aproape toată lumea ca un erou cu soarta tragică și s-au formulat puține întrebări referitoare la cauzele sfârșitului nefericit ce a marcat expediția. Însă în ultimul sfert al secolului XX au apărut păreri tot mai critice privind organizarea și conducerea acțiunii. Gradul de vină a lui Scott rămâne un subiect de controversă.
După întoarcerea din Expediția Discovery Scott și-a continuat cariera de ofițer naval, dar încă mai avea ambiții să se întoarcă, cu scopul de a cuceri Polul Sud. În timpul expediției anterioare s-au făcut descoperiri științifice și geografice importante, dar nu s-a putut înainta către sud decât până la latitudinea 82° 17′ și nu s-a putut trece peste Bariera de Gheață Ross. În 1909 Scott află că Expediția Nimrod condusă de Ernest Shackleton a fost foarte aproape de a ajunge la Pol. Pornind de la o bază din apropierea punctului de plecare al lui Discovery din Strâmtoarea McMurdo, Shackleton a traversat Bariera de Gheață Ross, a descoperit ruta de pe Ghețarul Beardmore către Platoul Polar și s-a avântat spre Pol. A fost însă obligat să se întoarcă la 88° 23′ S, la mai puțin de 180 de kilometri de țintă. Scott a pretins drepturi de folosire a zonei Strâmtoarea McMurdo, considerând că aceasta e „zona sa de lucru” și că Shackleton a încălcat un angajament. Acest fapt a stricat relațiile dintre cei doi exploratori și l-a determinat pe Scott să încerce depășirea acestei reușite.Pe când făcea pregătirile pentru noua expediție, Scott era conștient că se mai pregăteau și altele, concurente. Una japoneză era deja în desfășurare, Expediția Australasiană sub comanda lui Douglas Mawson urma să plece în 1911, dar acestea se desfășurau în alte părți ale continentului. Între timp, Roald Amundsen, un potențial rival, anunțase planuri pentru o călătorie Arctică.
Șaizeci și cinci de oameni (incluzând și înlocuitori) au format echipele de pe țărm și de pe vas. Ei au fost aleși din 8.000 de voluntari și au inclus șase veterani din Discovery dar și membrii din echipa lui Shackleton din anii 1907-1909. Locotenentul Edward Evans, care era ofițerul navigator pe nava Morning din timpul evacuării misiunii Discovery, a fost numit secundul lui Scott. Acesta a renunțat la propria expediție și și-a transferat suportul financiar noii operațiuni.Printre membrii Marinei Regale care au avut acceptul Amiralității se numărau locotenentul Harry Pennell, care avea să fie ofițerul navigator și să preia comanda navei după debarcare, și chirurgii militari George Murray Levick și Edward L Atkinson. Fostul ofițer Victor Campbell, poreclit „tovarășul răutăcios”, era unul din puținii care știau să schieze, și a fost ales să conducă operațiunea de explorare a Pământului Eduard al VII-lea. Amiralitatea a mai pus la dispoziție și un număr mare de marinari printre care veterani ai Antarcticii precum Edgar Evans, Tom Crean și William Lashly. Au mai fost acceptați și doi ofițeri ne-navali: Henry Robertson Bowers, cunoscut ca „Birdie”, un locotenent al Pușcașilor Marini Indieni, și Lawrence Oates („Titus”), un căpitan de armată de la Regimentul 6 Dragoni (Inniskilling). Oates, destul de înstărit, s-a oferit voluntar și a donat 1.000 de lire sterline expediției (echivalentul a 75.000 de lire sterline în 2009).Pentru a conduce programul științific, Scott l-a numit pe Edward Wilson cercetător principal. Acesta era prietenul cel mai apropiat al lui Scott din cadrul expediției; ei doi au fost împreună în călătoria Farther South (în traducere „mai departe spre sud”) din timpul lui Discovery. Un cercetător zoolog distins, Wilson era și un desenator talentat. După spusele biografului lui Scott, David Crane, echipa științifică era cel mai impresionant grup de cercetători care au participat vreodată la o expediție polară. Aceasta a inclus oameni care aveau sa devină cunoscuți mai târziu: meteorologul George Simpson, fizicianul canadian Charles Wright, geologii Frank Debenham, Raymond Priestley și T. Griffith Taylor, biologul Edward William Nelson și asistentul zoolog Apsley Cherry-Garrard. Cherry-Garrard nu avea pregătire științifică, dar era un protejat de-al lui Wilson. El a contribuit, ca și Oates, cu 1.000 de lire sterline. După ce la început a fost refuzat de Scott, a insistat să nu primească banii înapoi, ceea ce l-a impresionat suficient pe acesta încât să revină asupra deciziei. Biograful David Crane îl descrie pe Cherry-Garrard ca „viitorul istoric, voce, și conștiință a expediției”. Herbert Ponting era fotograful echipei, imaginile realizate de el rămânând peste timp o dovadă vizuală. Urmând sfatul lui Fridtjof Nansen, Scott a adus și un tânăr schior expert, Tryggve Gran.
Scott a ales strategia unui transport complex, bazându-se pe câini, sănii motorizate și ponei. L-a numit pe Cecil Meares responsabilul cu echipele de câini, și l-a luat pe fostul mecanic al lui Shackleton, Bernard Day, ca să se ocupe de săniile motorizate. Oates avea să se ocupe de ponei, dar cum nu a putut să se alăture expediției până în mai 1910, Scott l-a rugat pe Mears, care nu se pricepea deloc la cai, să îi cumpere, fapt care a avut mai târziu consecințe dezastruoase.Tracțiunea motorizată și folosirea poneilor au fost încercate prima oară de Shackleton în expediția sa din 1907-1909. Scott era de părere că poneii i-au fost de un real folos lui Shackleton și de asemenea a fost impresionat de potențialul motoarelor. Totuși, Scott mereu intenționa să se folosească de forța musculară a oamenilor pentru majoritatea călătoriei sale polare; celelalte metode aveau să fie folosite pentru a căra alimente și resurse de-a lungul Barierei, permițându-le oamenilor să își păstreze puterea pentru porțiunile din Ghețar sau de pe Platou. Practic, săniile motorizate s-au dovedit utile doar pentru o scurtă perioadă, iar performanța poneilor a fost afectată de vârsta și de starea lor slabă. Cât despre câini, deși experiențele din timpul lui Discovery l-au făcut pe Scott să își piardă încrederea în ei, acesta le-a recunoscut eficacitatea în mâinile potrivite. În timpul expediției, el a devenit tot mai impresionat de capacitățile lor.
Spre deosebire de Discovery, unde de strângerea de fonduri s-a ocupat Royal Society și Royal Geographical Society, Expediția Terra Nova a fost organizată ca una privată, fără sprijin instituțional important. Scott a estimat costul total la aproximativ 40.000 de lire sterline (3 milioane de lire sterline la valoarea anului 2009),  din care jumătate au fost oferiți ca grant guvernamental.  Suma a fost adunată din donații publice și din împrumuturi. Expediția a mai fost sprijinită și de livrări gratuite de provizii și echipament din partea unor firme binevoitoare. Adunarea fondurilor a fost făcută în mare parte de către Scott, lucru care i-a consumat foarte mult timp și energie, continuând în Africa de Sud, Australia și Noua Zeelandă după ce nava Terra Nova a părăsit apele britanice. De departe cea mai costisitoare investiție a fost achiziționarea navei Terra Nova, care a costat 12.500 de lire sterline.  Aceasta a mai fost în Antarctica înainte, ca parte a operațiunii de evacuare a expediției Discovery.  Scott a vrut să o comande ca pe o navă a Marinei; pentru a obține asta, a plătit 100 de lire pentru a deveni membru al Royal Yacht Squadron. A putut astfel să impună o disciplină militară asupra expediției, și cum nava a fost înregistrată în Escadronul Regal a putut fi încadrată în afara unor regulamente care altfel i-ar fi interzis să navigheze.
Scott a definit două obiective în anunțul său inițial: „Scopul principal al expediției este de a ajunge la Polul Sud și de a asigura Imperiului Britanic onoarea acestei realizări.” Au mai fost și alte obiective, atât științifice, cât și geografice; prim cercetătorul Wilson considera acest lucru ca principala muncă a expediției: „nimeni nu va putea spune ca este doar o vânătoare a Polului... Vrem să aducem rezultate cu mostre de acolo.” Wilson spera să continue cercetările asupra coloniei de pinguini de la Capul Crozier, începute în timpul lui Discovey, și să implementeze un program de studii magnetice, geologice și meteorologice la o scară fără precedent. Mai existau planuri de explorare a Pământului Victoria și a Pământului Eduard al VII-lea, o acțiune descrisă de Campbell, care avea să o conducă, ca „cel mai important lucru al expediției”.
Terra Nova a plecat din Cardiff, Țara Galilor, pe 15 iunie  1910. Scott, reținut cu treburi organizatorice, a plecat puțin mai târziu cu o navă de linie și s-a alăturat echipei în Africa de Sud. În Melbourne, Australia, a părăsit corabia pentru a mai strânge fonduri, în timp ce Terra Nova s-a îndreptat spre Noua Zeelandă. O telegramă de la Amundsen îl aștepta pe Scott în Melbourne, în care îl informa că norvegianul se îndrepta spre sud; aceasta era primul semn care îi spunea că se află într-o cursă. Când a fost întrebat de presă despre reacția sa, Scott a răspuns că planurile sale rămân neschimbate și că nu va sacrifica scopurile științifice ale expediției pentru a câștiga cursa până la Pol. În jurnalul său nota că Amundsen avea o șansă acceptabilă de succes și că poate merita norocul dacă reușea să răzbată.Scott a revenit pe navă în Noua Zeelandă, unde noi provizii și resurse au fost aduse la bord, incluzând 34 de câini, 19 ponei siberieni și trei sănii motorizate. Terra Nova, puternic supraîncărcată, a părăsit Portul Chalmers pe 29 noiembrie 1910. În timpul primelor zile din decembrie nava a întâlnit o furtună foarte puternică; la un moment dat, când se luptau cu valuri foarte înalte și pompele s-au stricat, echipajul a fost nevoit să scoată apa cu gălețile. Pierderile în urma furtunii au fost doi ponei, un câine, 10 tone imperiale de cărbune (10.200 kg) și 300 de litri de petrol. Pe 10 decembrie Terra Nova a dat peste grupul de gheață sudic, fapt care a oprit-o pentru 10 zile înainte să se elibereze și să înainteze spre sud. Întârzierea, pe care Scott a atribuit-o „purului ghinion”, a consumat 61 de tone de cărbune.
Ajungând în dreptul Insulei Ross pe 4 ianuarie 1911, Terra Nova a căutat un loc propice de debarcare în jurul Capului Crozier, în jurul punctului estic, înainte de a se îndrepta spre vestul Strâmtorii McMurdo, unde atât Discovery cât și Nimrod au debarcat mai înainte. După ce Scott a evaluat mai multe locații pentru iernare, a ales un cap poreclit pe vremea lui Discovery ca „Skuary”, la aproximativ 24 de kilometri nord de Hut Point, baza din 1902. Scott spera ca această locație, pe care a redenumit-o Capul Evans după numele secundului său, va fi lipsită de gheață în timpul scurtei veri Antarctice permițându-i astfel navei să ajungă des acolo. Pe măsură ce mările sudice aveau să înghețe, expediția putea avea acces spre Hut Point și spre Barieră. La Capul Evans echipa care avea să rămână a debarcat, împreună cu poneii, câinii, cele trei sănii motorizate (dintre care una s-a defectat în timpul descărcării) și cu toate proviziile și echipamentele. Scott era uimit de puterea poneilor de a transporta materiale de la navă la țărm. O cabană prefabricată de 5 m x 7.7 m a fost ridicată și aranjată pentru locuit pe 18 ianuarie.
Printre planurile lui Scott se aflau și explorarea și demararea de studii științifice în Pământul Eduard al VII-lea, la est de Barieră. O echipă condusă de Campbell a fost trimisă cu acest scop, cu alternativa de a explora Pământul Victoria dacă obiectivul era inaccesibil. Pe 26 Ianuarie  1911 grupul lui Campbell a părăsit nava și s-a îndreptat spre est. După câteva încercări nereușite de a debarca pe țărmurile Pământului Eduard al VII-lea, Campbell a ales alternativa de a naviga spre Pământul Victoria. La întoarcerea vestică pe lângă marginea Barierei, Terra Nova a întâlnit Expediția lui Amundsen staționată în Golful Balenelor, un golfuleț din Barieră.Amundsen a fost amabil și ospitalier, permițându-i lui Campbell să campeze în apropiere și oferindu-i ajutor cu câinii. Campbell a refuzat politicos și s-a întors cu echipa sa la Capul Evans pentru a raporta această întâlnire. Scott a aflat vestea pe 22 februarie , în timpul primului drum de punere a depozitelor de alimente pe traseu. După spusele lui Cherry-Garrard, prima reacție a lui Scott și a echipei sale a fost să se repeadă spre Golful Balenelor și să „lămurească lucrurile” cu Amundsen. Totuși, Scott a notat acest eveniment calm în jurnalul său: „Un singur lucru îmi stăruie în minte. Cel mai potrivit, ca și cel mai înțelept este să continuăm ca și cum acest fapt nu s-ar fi întâmplat. Să mergem înainte și să dăm tot ce este mai bun pentru onoarea patriei noastre fără frică sau panică.”
Scopul primului sezon era de a plasa depozite de alimente de-a lungul Barierei de la marginea sa (Safety Camp) până la latitudinea de 80° S, pentru a fi folosite în călătoria polară care avea să înceapă primăvara următoare. Ultimul depozit avea să fie cel mai mare și a fost denumit „depozitul de o tonă”. Munca trebuia să fie făcută de 12 oameni, de cei mai buni 8 ponei și de către două echipe de câini; gheața a împiedicat folosirea săniilor motorizate.
Călătoria a început pe 27 ianuarie, „într-o stare de grabă soră cu panica”, după spusele lui Cherry-Garrard. Randamentul a fost mai slab decât se aștepta, iar performanțele poneilor au fost afectate negativ pentru că saboții norvegieni de gheață necesari traversării Barierei au fost uitați la Capul Evans. Pe 4 Februarie  echipa s-a stabilit la Corner Camp, la 64 de kilometri de Hut Point, când un viscol puternic i-a reținut pentru trei zile. După aceasta, când marșul a fost continuat, Scott a trimis 3 dintre cei mai slabi ponei înapoi (doi au murit pe drum). Pe măsură ce operațiunea se apropia de paralela de 80°, Scott s-a temut că poneii rămași nu vor supraviețui până înapoi la bază decât dacă echipa se va îndrepta spre nord imediat. În ciuda sfatului lui Oates, care voia să meargă înainte, omorând poneii pentru carne când nu mai puteau să continue, Scott a decis să plaseze depozitul de o tonă la 79° 29′ S, la mai mult de 48 de kilometri spre nord decât se dorea inițial.Scott s-a întors la Safety Camp, după ce și-a riscat viața pentru a salva o echipă de câini ce căzuse într-o crevasă. Când a ajuns grupul cu ponei, mai lent, unul dintre animale era într-o stare fizică proastă și a murit la scurt timp. Mai târziu, pe măsură ce poneii rămași traversau marea înghețată pe lângă Hut Point, gheața s-a spart. În ciuda efortului susținut de salvare, au mai murit încă trei ponei. Din cei opt ponei care au început călătoria de plasare a depozitelor, s-au mai întors numai doi.
Pe 23 aprilie 1911 soarele a apus pe durata lunilor de iarnă, iar echipa s-a instalat la cabana de la Capul Evans. Sub regimul naval al lui Scott aceasta a fost împărțită de un zid din geamantane și cutii, astfel încât ofițerii și restul grupului trăiau în mare parte separat, cercetătorii intrând în rândul „ofițerilor” pentru acest scop. Toată lumea era ținută ocupată; munca științifică a continuat, se făceau observații și măsurători, echipamentul era revizuit și adaptat pentru călătoriile viitoare. Poneilor rămași le trebuia exercițiu zilnic, iar câinii aveau nevoie de atenție în mod regulat. Scott a petrecut mult timp calculând rații pentru sănii și pentru marșul polar ce avea să vină. Rutina zilnică includea prelegeri despre o rază largă de subiecte: Ponting despre Japonia, Wilson despre schițe, Oates despre îngrijirea și folosirea cailor și geologul Frank Debenham despre vulcani. Pentru a menține condiția fizică se jucau frecvent partide de fotbal în semi-întunericul din afara cabanei; Scott nota că „Atkinson este de departe cel mai bun jucător, dar Hooper, P.O. Evans și Crean sunt de asemenea destul de buni.” Sub editarea lui Cherry-Garrard s-a redeschis ziarul South Polar Times, care a fost produs de Shackleton în timpul expediției Discovery. Pe 6 iunie  a fost organizat un ospăț pentru a sărbători cea dea 43-a aniversare a lui Scott; o a doua serbare pe 21 iunie  a celebrat solstițiul de iarnă, ziua care marchează mijlocul lungii nopți polare.
După aflarea veștilor despre sosirea lui Amundsen la Capul Evans, echipa estică a lui Campbell a devenit „echipa nordică”. Pe 9 februarie  1911 ei au navigat spre nord, ajungând la Golful Robertson, lângă Capul Adare pe 17 Februarie , unde au construit o cabană lângă cea a exploratorului norvegian Carstens Borchgrevink.
Echipa nordică a petrecut iarna lui 1911 în cabana lor. Planul de explorare pentru vara 1911–1912 nu a putut fi îndeplinit în totalitate, datorită stării mării înghețate și a imposibilității de a găsi un drum spre interior. Terra Nova s-a întors din Noua Zeelandă pe 4 ianuarie  1912, și a transportat echipa în apropiere de Evans Coves, o locație la aproximativ 400 km sud de Capul Adare și 320 km nord-vest de Capul Evans. Ei urmau să fie luați pe 18 februarie  după completarea unor studii geologice, dar din cauza gheții groase nava nu a putut să ajungă la ei. Grupul, cu rații puține pe care trebuiau să le completeze cu pește și carne de focă, a fost forțat să își petreacă lunile de iarnă ale lui 1912 într-o peșteră de gheață pe care au săpat-o pe Insula Inexpressible. Aici au suferit îngrozitor de degerături, foame și dizenterie, agravate de vânturi extreme și de temperaturi scăzute.Pe 17 aprilie 1912 o echipă condusă de Edward Atkinson, aflat în comandă în lipsa echipei nordice, a plecat să îl înlocuiască pe Campbell, dar fost forțată să se întoarcă de cauza vremii. Echipa nordică a supraviețuit iernii în adăpostul înghețat și a plecat spre tabăra de bază pe 30 Septembrie  1912. În ciuda oboselii și a stării fizice slăbite, întregul grup a reușit să ajungă la Capul Evans pe 7 noiembrie , după o călătorie periculoasă care a inclus traversarea dificilei Limbi de Gheață Drygalski. Mostre geologice și alte specimene adunate de echipa nordică au fost recuperate din Capul Adare și Evans Coves de către Terra Nova în ianuarie 1913.
Scopul acestei călătorii a fost explorarea geologică a coastei vestice a Strâmtorii McMurdo, într-o zonă dintre Văile Seci și Ghețarul Koettlitz. Această sarcină a fost făcută de o echipă formată din Griffith Taylor, Debenham, Wright și P.O. Evans. Ei au debarcat de pe Terra Nova pe 26 ianuarie  la Butter Point, aflat în partea opusă Capului Evans pe țărmul Pământului Victoria. Pe 30 ianuarie , echipa și-a stabilit depozitul principal în regiunea Ghețarului Ferrar și apoi au făcut explorări și cercetări în Dry Valley și în zona Ghețarului Taylor înainte de a se îndrepta spre sud și spre Ghețarul Koettlitz. După mai multă vreme acolo, au pornit spre casă pe 2 martie , parcurgând o rută sudică spre Hut Point, unde au ajuns pe 14 martie .
Aceasta a fost o continuare a muncii depuse în operațiunea anterioară, de data aceasta concentrându-se pe regiunea Granite Harbour, la aproximativ 80 km nord de Butter Point. Însoțitorii lui Taylor au fost de data aceasta Debenham, Gran și Forde. Călătoria principală a început pe 14 noiembrie  și a avut un drum dificil peste marea înghețată spre Granite Harbour, care a fost atins pe 26 noiembrie . Cartierul general a fost stabilit într-un loc botezat Geology Point unde s-a construit o cabană din piatră. Pe parcursul următoarelor săptămâni explorarea și munca de cercetare a avut loc pe Ghețarul Mackay și o mare parte din elementele din partea de nord a ghețarului au fost descoperite și denumite. Echipa trebuia să fie luată de Terra Nova pe 15 ianuarie  1912, dar nava nu a putut ajunge la ei. Grupul a așteptat până pe 5 februarie  când a mers spre sud și a fost salvat când au fost văzuți de pe navă pe 18 februarie . Terra Nova a recuperat mostrele geologice de pe Munții Vestici, lăsate de echipă, în ianuarie 1913.
Aceasta a fost făcută la inițiativa lui Edward Wilson. El a sugerat nevoia în secțiunea „Zoologie” a rapoartelor științifice ale Expediției Discovery, și era nerăbdător să își continue cercetările lui anterioare. Scopul științific al călătoriei era de a lua ouă de pinguini imperiali din colonia de lângă Capul Crozier într-o etapă embrionară, astfel încât să se poată studia anumite aspecte din dezvoltarea păsărilor. Acest lucru necesita o călătorie în plină iarnă pentru a obține ouăle într-un stadiu timpuriu de incubare. Un scop secundar era de a experimenta raționarea mâncării și a echipamentului pentru călătoria polară din vară ce avea să urmeze. Scott a fost de acord și o echipă formată din Wilson, Bowers și Cherry-Garrard a pornit pe 27 iunie  1911.
Nu s-a mai încercat până atunci vreo călătorie în timpul iernii antarctice; Scott a notat că era „o acțiune riscantă și îndrăzneață, dar oamenii potriviți s-au dus să o încerce”. Cherry-Garrard descria mai târziu ororile celor 19 zile necesare traversării a 97 de kilometri până la Capul Crozier. Echipamentul, hainele și sacii de dormit erau în permanență înghețați; pe 5 iulie  temperatura a scăzut sub −60 °C: „60 de grade de îngheț – mai frig decât ar putea cineva să suporte în întuneric și haine înghețate”, scria Cherry-Garrard. Deseori distanța zilnică parcursă era puțin mai mare de o singură milă.La Capul Crozier echipa a construit cu mare dificultate un iglu din blocuri de zăpadă, piatră și o placă de lemn pe care au cărat-o pentru a deveni acoperiș. După aceea au putut să viziteze colonia de pinguini imperiali și să adune câteva ouă. Ulterior igluul lor a fost aproape dărâmat într-un viscol cu vânturi de gradul 11. Furtuna le-a luat și cortul de care depindea supraviețuirea lor pe drumul de întoarcere, dar din fericire acesta a fost recuperat la o jumătate de milă distanță. Grupul s-a întors la Capul Evans pe 1 august . Cele trei ouă care au supraviețuit drumului au ajuns mai întâi la Muzeul de Istorie Naturală din South Kensington, iar mai apoi au fost subiectul unui raport al Dr. Cossar Stewart la Universitatea din Edinburgh. Totuși ouăle nu au putut să aducă dovada teoriilor lui Wilson.Cherry-Garrard o descrie ca „cea mai îngrozitoare călătorie din lume”, și chiar a scris o carte cu acest nume în 1922 ca o mărturie a întregii Expediții Terra Nova. Scott a numit această călătorie de iarnă ca o „minunată performanță”, și a fost foarte mulțumit de experimentele cu rațiile și echipamentul: „Suntem aproape de perfecțiune așa cum experiența poate să ne îndrume.”
Pe 13 septembrie 1911, Scott și-a dezvăluit planurile sale pentru marșul către Polul Sud. Aveau să plece 16 oameni, folosind sănii motorizate, ponei și câini pentru etapa de până la Barieră, pe care le vor aduce până la Ghețarul Beardmore. La acest punct câinii se vor întoarce la bază iar poneii vor fi împușcați pentru carne. Apoi 12 oameni împărțiți în trei grupuri vor escalada ghețarul și vor începe traversarea platoului polar, folosind numai forțele proprii. Numai unul din aceste grupuri va continua spre pol; celelalte vor fi trimise înapoi la anumite latitudini. Componența ultimului grup polar va fi decisă de Scott în timpul călătoriei.Echipa cu cele două sănii motorizate (locotenentul Evans, Day, Lashly și Hooper) a plecat de la Capul Evans pe 24 octombrie , scopul lor fiind de a transporta încărcături la paralela 80° 30′ S ca mai apoi să îi aștepte și pe ceilalți. Până pe 1 noiembrie  ambele sănii motorizate s-au stricat după un drum de aproximativ 80 de kilometri, așa că echipa a trebuit să tragă 336 de kilograme de provizii pentru următorii 241 de kilometri rămași pentru a ajunge la latitudinea propusă după două săptămâni. Celelalte echipe, care au plecat de la Capul Evans pe 1 noiembrie  cu câinii și poneii, i-au ajuns din urmă pe 21 noiembrie .Planul inițial al lui Scott era să trimită câinii înapoi la acest punct, și să fie ținuți acolo pentru a putea fi folosiți la nevoie sezonul următor. Totuși, din cauza înaintării la un ritm mai lent decât se aștepta, Scott a hotărât să meargă mai departe cu câinii. Day și Hooper au fost trimiși spre Capul Evans pentru a-l înștiința pe Simpson, care a fost lăsat în comandă. Pe 4 decembrie  expediția a ajuns la Pasaj, numele dat de Shackleton rutei de la Barieră la Ghețarul Beardmore. Aici au fost loviți de un viscol care a obligat oamenii să campeze până pe 9 decembrie  și să înceapă rațiile destinate călătoriei de pe ghețar. După oprirea viscolului poneii rămași, care se aflau într-o stare avansată de oboseală și nu mai puteau trage, au fost împușcați. Pe 11 decembrie , Meares și Dimitri au plecat înapoi împreună cu câinii, ducând și un mesaj către bază că „lucrurile nu sunt așa de roz cum ar putea fi, dar ne menținem optimismul și credem că norocul se va întoarce.”Grupul a început ascensiunea Ghețarului Beardmore și pe 20 decembrie  au ajuns la începutul platoului polar unde au așezat un depozit. Încă nu apăruse vreun indiciu din partea lui Scott referitor la componența ultimei echipe polare. Pe 22 decembrie , la latitudinea de 85° 20′ S, Scott i-a trimis înapoi pe Atkinson, Cherry-Garrard, Wright și pe Keohane. Scott i-a mai dat lui Atkinson ordine referitoare la câini; în ciuda instrucțiunilor precedente, aceștia trebuiau aduși ca să întâlnească și să ajute echipa polară pe drumul de întoarcere în martie anul următor.Cei opt oameni rămași au continuat către sud în condiții mai bune care le-au permis să recupereze din timpul pierdut la Barieră. Până pe 30 decembrie  au „ajuns din urmă” orarul lui Shackleton din 1908–1909. Pe 3 ianuarie  1912, la latitudinea de 87° 32′ S, Scott s-a hotărât în privința compoziției echipei polare – cinci oameni (Scott, Wilson, Oates, Bowers și Edgar Evans) aveau să continue spre sud în timp ce locotenentul Evans, Lashly și Crean se întorceau. Decizia de a lua cinci oameni mai departe implica recalcularea greutăților și rațiilor, pentru că totul fusese planificat pentru echipe de patru oameni.Lui Evans i s-au dat ordine noi și clare referitoare la câini, subliniind nevoia ca ei să fie aduși la sud pentru a ajuta echipa polară. Pe drumul de întoarcere Evans s-a îmbolnăvit grav de scorbut. El nu a mai putut merge de la depozitul de o tonă și a fost cărat pe sanie de însoțitorii săi până la 56 de kilometri sud de Hut Point. Pe 18 februarie , Crean a mers singur până la Hut Point, și din întâmplare i-a întâlnit acolo pe Atkinson și pe Dimitri împreună cu echipe de câini, pregătindu-se pentru a suplimenta depozitul de o tonă. S-a format o echipă de salvare și Evans a fost adus la Hut Point, aproape mort, pe 22 februarie . În această agitație ultimele ordine ale lui Scott despre aducerea câinilor au fost uitate. Lashly și Crean au primit mai târziu Medalia Albert pentru eforturile lor de salvare.Între timp grupul polar a continuat spre sud, trecând de punctul în care ajunsese Shackleton (88° 23′ S) pe 9 ianuarie . Șapte zile mai târziu, la aproximativ 24 de kilometri de țintă, echipa a văzut unul din steagurile negre ale lui Amundsen (folosite pentru a marca drumul de întoarcere) și și-au dat seama că au fost devansați. Au ajuns la Pol a doua zi, 17 ianuarie  1912, și au aflat că Amundsen ajunsese acolo pe 14 decembrie  1911. Au lăsat un cort, niște provizii și o scrisoare către regele Haakon al VII-lea al Norvegiei. Amundsen îi cerea politicos lui Scott să o livreze.
Scott scria în jurnalul său: „Polul. Da, dar în alte circumstanțe decât cele așteptate... Doamne Dumnezeule! Acesta e un loc destul de crâncen și teribil pentru care am muncit fără să avem răsplata priorității.” A încheiat cu înregistrarea: „Acum o luptă disperată [de a duce veștile primii]. Mă întreb dacă putem reuși.”După confirmarea locației lor și ridicarea steagului britanic, echipa lui Scott a pornit spre casă a doua zi. În timpul următoarelor trei săptămâni s-a realizat un progres important, jurnalul lui Scott menționând câteva „marșuri excelente”. Totuși Scott a început să își facă griji în privința stării colegilor săi, mai ales a lui Edgar Evans care suferea de degerături severe și era, după spusele lui Scott, „un lucru bun călcat în picioare”. Starea picioarelor lui Oates devenea o îngrijorare tot mai mare, pe măsură ce grupul se apropia de vârful Ghețarului Beardmore și se pregătea de coborârea spre Barieră. Pe 7 februarie  și-au început coborârea, dar călătoreau din ce în ce mai greu și avea probleme în a găsi depozitele de alimente. În ciuda acestor probleme, Scott a ordonat strângerea de mostre geologice și au adunat 14 kilograme de eșantioane pe care le-au pus în sănii. Sănătatea lui Edgar Evans se deteriora rapid; o rană de la mână nu se vindeca, avea degerături grave și se crede că s-a lovit la cap după câteva căzături pe gheață. „Este complet schimbat față de felul lui normal și încrezător de a fi”, nota Scott. Toată echipa suferea de malnutriție, dar cel mai mare dintre ei, Evans, suferea cel mai mult. Aproape de baza ghețarului el s-a prăbușit și a murit pe 17 februarie .În etapa de la Barieră cei patru supraviețuitori au întâlnit cele mai grele condiții meteo înregistrate vreodată în regiune. Vremea, împreună cu suprafața proastă a zăpezii („parcă tragem [săniile] peste nisip în deșert” – Scott, 19 februarie ) i-a încetinit, ca și înrăutățirea stării piciorului lui Oates. Scott spera că vremea avea să se îmbunătățească, dar la sfârșitul lui februarie temperatura a scăzut și mai mult. Pe 2 martie , la depozitul de la mijlocul Barierei, Scott a găsit mai puțin petrol decât trebuia, aparent din cauza evaporării: „Cu cea mai drastică economisire de-abia putem ajunge până la următorul depozit aflat la... 114 kilometri.” Au dat peste aceeași problemă și la următorul depozit pe 9 martie  și nici urmă de „câinii care ar fi trebuit să fie salvarea noastră”. Marșurile zilnice se rezumau acum la mai puțin de 8 kilometri și echipa avea o mare nevoie de mâncare și combustibil. În jur de 17 martie , Oates, într-o stare aparentă de luciditate, a ieșit din cort spunând, după spusele lui Scott, „ies până afară și s-ar putea să stau ceva timp”. Acest sacrificiu nu a fost suficient ca să îi salveze pe ceilalți. Scott, Wilson și Bowers s-au luptat să ajungă la un punct aflat la 18 kilometri de depozitul de o tonă, dar au fost opriți pe 20 martie  de un viscol cumplit. Deși au încercat zilnic, nu au fost în stare să avanseze și au rămas fără provizii. Ultima înregistrare în jurnalul lui Scott, datată pe 29 martie  1912, data presupusă a morții lor, se încheie cu următoarele cuvinte:
Scott i-a ordonat lui Simpson să reaprovizioneze depozitul de o tonă chiar înainte de a pleca în călătoria polară. Aceste ordine însemnau transportarea la depozit a „cinci rații XS [o rație Extra Summit însemna hrană pentru patru oameni timp de o săptămână], sau în cel mai rău caz trei... și cât de multă mâncare pentru câini cât poate fi cărată, depozitul să fie aranjat până pe 10 ianuarie  1912”. Când Atkinson s-a întors la Capul Evans pe 28 ianuarie , a aflat că cele trei rații minime au fost lăsate dar mâncarea cerută pentru câini nu a fost luată. A decis să ducă el însuși cele două rații care mai lipseau la depozitul de o tonă, dar se pare că nu a făcut nimic în privința mâncării pentru câini. Atkinson ori a uitat ori nu a înțeles instrucțiunile lui Scott despre aducerea câinilor pentru a ajuta echipa polară la întoarcere, pentru că fără mâncarea pentru câini de la depozitul de o tonă aceste ordine nu puteau fi îndeplinite.
Urgența care a apărut în urma salvării locotenentului Evans de la Barieră a schimbat planurile lui Atkinson, iar sarcina de a reaproviziona depozitul de o tonă a fost luată de Cherry-Garrard, singurul „ofițer” disponibil. Avea să fie însoțit de priceputul conducător de câini Dimitri Gerov. Atkinson încă nu se îngrijora de siguranța echipei polare, pentru că Scott nu era în întârziere și, când a fost văzut ultima oară pe Platoul Polar de Evans, acesta se mișca într-o stare bună și conform programului. Ordinele verbale ale lui Atkinson către Cherry-Garrard, memorate și înregistrate mai târziu, au fost să „călătoresc către depozitul de o tonă cât mai repede posibil și să las mâncarea acolo. Dacă Scott nu ajungea înaintea mea, eu trebuia să hotărăsc ce să fac”, și să „țin minte că Scott nu depindea de câini pentru a se întoarce, așa că nu trebuia să pun câinii în pericol”.Cherry-Garrard a părăsit Hut Point împreună cu Dimitri și două echipe de câini pe 26 februarie , ajungând la depozitul de o tonă pe 4 martie  și depozitând rațiile în plus. Scott nu era acolo. Cu resurse pentru ei și pentru câini doar pentru 24 de zile, au așteptat vreo opt zile înainte de a trebui să se întoarcă la Hut Point. Alternativa era să plece spre sud, dar în absența mâncării pentru câini ar fi trebuit să împuște din ei pentru a-i hrăni pe ceilalți pe măsură ce înaintau, încălcând astfel ordinul lui Scott de „a nu pune câinii în pericol” (dar în limita instrucțiunilor lui Cherry-Garrard de la Atkinson să „hotărască ce să facă”). Totuși, Cherry-Garrard a decis să îl aștepte pe Scott. Pe 10 martie , pe o vreme care se înrăutățea, cu propriile sale provizii împuținându-se și neștiind că echipa lui Scott lupta pentru supraviețuire la mai puțin de 110 kilometri, Cherry-Garrard a pornit spre casă. Atkinson avea să noteze mai târziu că „sunt mulțumit că nici un alt ofițer al expediției nu ar fi putut să se descurce mai bine”, dar a fost frământat pentru restul vieții sale de gânduri că ar fi putut lua alte hotărâri care puteau salva echipa polară.
După întoarcerea lui Cherry-Garrard de la depozitul de o tonă fără nici o veste de la Scott au început să apară încet griji. Atkinson, acum în comandă la Cape Evans pentru că era ofițerul prezent cel mai mare în rang, a decis să încerce să ajungă la echipa polară și pe 26 martie  a pornit împreună cu Keohane, trăgând o sanie cu provizii pentru 18 zile. La temperaturi foarte joase (−40 °C) ei au ajuns la Corner Camp pe 30 martie , când, după părerea lui Atkinson, vremea, frigul și perioada anului au făcut imposibil mersul mai departe spre sud. Atkinson nota că „în mintea mea eram sigur că echipa [polară] pierise”.
Membrii rămași ai expediției (în afară de echipa nordică a lui Campbell care mai era încă plecat) au așteptat toată iarna la Capul Evans, continuând munca lor științifică. În primăvară Atkinson a trebuit să se gândească dacă eforturile ar trebui să se îndrepte mai întâi spre salvarea echipei lui Campbell, sau să determine dacă era posibil soarta echipei polare. O întrunire a întregului grup a decis să caute mai întâi semne ale lui Scott. Echipa de căutare a plecat pe 29 octombrie , însoțită de un grup de măgari care a fost debarcată de Terra Nova în timpul vizitei de reaprovizionare din vară. Pe 12 noiembrie  echipa a găsit cortul cu cadavrele înghețate ale lui Scott, Wilson și Bowers, la 18 kilometri sud de depozitul de o tonă. Atkinson a citit porțiunile relevante ale jurnalului lui Scott și a putut fi aflată natura dezastrului. În afară de jurnal s-au mai luat lucruri personale și alte înregistrări, apoi cortul a fost demontat peste cadavre și s-a ridicat un morman de zăpadă peste care a fost pusă o cruce făcută din schiurile lui Gran. Echipa a mai căutat spre sud cadavrul lui Oates, dar au găsit numai un sac de dormit. Pe 15 noiembrie , ei au ridicat un morman de zăpadă aproape de locul unde credeau că a murit.La întoarcerea la Hut Point pe 25 noiembrie echipa de căutare a aflat că grupul nordic al lui Campbell s-a salvat singur și s-a întors la bază în siguranță.
Cum Campbell era acum ofițerul naval cel mai mare în rang, și-a asumat comanda pentru ultimele săptămâni ale expediției, până la sosirea navei Terra Nova pe 18 ianuarie  1913. Înainte de plecare a fost înălțată pe pantele Observation Hill o cruce mare de lemn inscripționată cu numele celor cinci oameni decedați și cu un citat din poemul Ulise al lui Alfred Tennyson: „Să lupți, să cauți, să găsești și să nu cedezi”.Având în vedere că printre cauzele deceselor echipei polare se numărau foamea, scorbutul, sau amândouă, un subiect de interes este hrana necesară în timpului marșului. Rațiile cărate și consumate de toți oamenii care călătoreau în timpul expediției se bazau pe informațiile despre nutriție cunoscute în 1910, înaintea descoperirii vitaminei C și a folosirii ei împotriva scorbutului. Accentul s-a pus pe un conținut bogat în proteine care părea necesar pentru a înlocui caloriile arse în timpul marșurilor. De fapt, valorile calorice ale rațiilor erau mult supraestimate, deși acest lucru nu a devenit cunoscut decât mulți ani mai târziu. Hrana zilnică obișnuită de fiecare om însemna 450 de grame de biscuiți, 340 de grame de pastramă, 85 de grame de zahăr, 57 de grame de unt, 20 de grame de ceai și 16 grame de cacao. Această alimentație avea să fie completată în timpul călătoriei sudice de carne de ponei, care erau împușcați după ce nu mai era nevoie să tragă provizii, dar aceste suplimente nu acopereau deficitul de calorii decât pentru perioade scurte.Pierderea lui Scott și a echipei sale polare nu au lăsat loc pentru altceva în mintea publicului, nici măcar pentru reușita lui Amundsen de a ajunge primul la Pol. Pentru mulți ani imaginea lui Scott a rămas cea a unui erou cu o soartă tragică, fără nimic de reproșat, deși erau îndoieli printre cei care aveau legătură cu expediția (inclusiv printre rudele celor decedați). Acest punct de vedere s-a reflectat în filmul din 1948 , Scott al Antarcticii, cu John Mills în rolul principal și coloana sonoră semnată de Ralph Vaughan Williams. Această imagine nu s-a schimbat aproape deloc în percepția publicului până în anii 1970, când majoritatea celor implicați direct în expediție erau morți.
Controversele au pornit după publicarea cărții lui Roland Huntford, Scott și Amundsen (1979, republicată și televizată în 1985 sub numele Ultimul Loc de pe Pământ). Huntford era un critic al stilului de conducere aparent autoritar a lui Scott și a felului în care își evalua oamenii și l-a învinovățit pentru eșecurile organizatorice care au dus la moartea tuturor celor din echipa polară. Reputația personală a lui Scott a suferit în urma acestor atacuri; s-au făcut eforturi de a-l reabilita, printre care mărturia lui Ranulph Fiennes (o replică directă la versiunea lui Huntford), analiza științifică a lui Susan Solomon despre condițiile atmosferice care l-au învins în cele din urmă pe Scott și biografia lui Scott din 2005 a lui David Crane, ultimul făcând „o treabă nemaipomenită în restabilirea umanității lui Scott”.Comparând realizările lui Scott și ale lui Amundsen, majoritatea istoricilor polari recunosc că experiența lui Amundsen în schi și câini de sanie completată de familiaritatea sa generală cu condițiile de îngheț i-au oferit un avantaj considerabil în cursa către Pol. Verdictul lui Scott despre dezastrul care i-a lovit echipa, scris în apropierea morții în condiții extreme, dă vina pe o listă mare de ghinioane și nu pe organizarea defectuoasă. Pe când critici ca Huntford resping acest lucru ca o scuză, Cherry-Garrard notează că „întreaga chestiune se rezumă la mulți de 'dacă'”; o mulțime de decizii și circumstanțe care s-ar fi putut petrece altfel au dus în cele din urmă la o catastrofă. Dar „am fost pe cât de înțelepți pe cât poate să fie cineva înainte de evenimente”. Verdictul Dianei Preston, după ce a cântărit toate circumstanțele călătoriei spre sud, este: „ideea e că nu au eșuat ci că aproape au reușit”. Povestea a fost tratată în diferite lucrări ficționale ca în romanul lui Beryl Bainbridge câștigător al Premiului Booker, The Birthday Boys, care expune pe rând părți ale acțiunii din perspectivele lui Edgar Evans, Edward Wilson, Robert Falcon Scott, Henry Robertson Bowers, și Lawrence Oates.
Mai multe evenimente au marcat centenarul expediției, la mai multe date din 2010-2012, inclusiv British Services Antarctic Expedition 2012.
Barczewski, Stephanie (2007). Antarctic Destinies: Scott, Shackleton and the changing face of heroism. London: Hambledon Continuum. ISBN 978-1-84725-192-3. 
Cherry-Garrard, Apsley (1970) [1922]. The Worst Journey in the World. London: Penguin Books. ISBN 0-14-009501-2. OCLC 16589938. 
Crane, David (2005). Scott of the Antarctic: A Life of Courage, and Tragedy in the Extreme South. London: HarperCollins. ISBN 978-0-00-715068-7. OCLC 60793758. 
Fiennes, Ranulph (2003). Captain Scott. Hodder & Stoughton Ltd. ISBN 0-340-82697-5. 
Huntford, Roland (1985). The Last Place On Earth. London: Pan Books. ISBN 0-330-28816-4. 
Huxley, Elspeth (1977). Scott of the Antarctic. London: Weidenfeld & Nicolson. ISBN 0-297-77433-6. 
Huxley, Leonard, ed. (1913). Scott's Last Expedition, Volume I: Being the Journals of Captain R.F. Scott, R.N., C.V.O. London: Smith, Elder & Co. OCLC 1522514. 
Huxley, Leonard, ed. (1913). Scott's Last Expedition, Volume II: Being the reports of the journeys and the scientific work undertaken by Dr. E.A. Wilson and the surviving members of the expedition. London: Smith, Elder & Co. OCLC 1522514. 
Limb, Sue; Cordingley, Patrick (1982). Captain Oates, Soldier and Explorer. London: B.T. Batsford. ISBN 0-7134-2693-4. 
Preston, Diana (1999). A First Rate Tragedy: Captain Scott's Antarctic Expeditions (ed. paperback). London: Constable. ISBN 0-09-479530-4. OCLC 59395617. 
Riffenburgh, Beau (2005). Nimrod. London: Bloomsbury Publishing. ISBN 0-7475-7253-4. 
Shackleton, Ernest (1911). The Heart of the Antarctic. London: William Heinemann. 
Solomon, Susan (2001). The Coldest March: Scott's Fatal Antarctic Expedition. New Haven (US): Yale University Press. ISBN 0-300-09921-5. „Purchasing Power of British Pounds from 1264 to Present”. MeasuringWorth. Accesat în 12 octombrie 2011.
Fiennes, Ranulph (2005). Race to the Pole: Tragedy, Heroism, and Scott's Antarctic Quest. Hyperion. ISBN 1-4013-0047-2. 
Hattersley-Smith, G., ed. (1984). The Norwegian with Scott: The Antarctic Diary of Tryggve Gran 1910–13. HMSO. ISBN 0-11-290382-7. 
Jones, Max (2003). The Last Great Quest: Captain Scott's Antarctic Sacrifice. OUP. ISBN 0-19-280483-9. 
Lambert, K. (2001). The Longest Winter: The Incredible Survival of Captain Scott's Lost Party. Smithsonian Books. ISBN 1-58834-195-X. 

Universitatea Cluj (cunoscut mai ales sub numele de „U” Cluj) este un club de fotbal din Cluj-Napoca, România. „U” Cluj a făcut parte din Club Sportiv Universitatea Cluj. Acesta a fost înființat în noiembrie 1919 la Budapesta de către Societatea Sportivă a Studenților Români Universitari din Cluj. În fruntea clubului s-a aflat din 1920 profesorul Iuliu Hațieganu, care este considerat drept primul său președinte. Fiind semnul distinctiv al studenților clujeni, "șepcile roșii" a devenit numele de alint al echipei, nume dat de șepcile roșii purtate de studenții români din capitala Ungariei, precum și de către primii susținători ai clubului, care își etalau astfel distinctiv apartenența la ideologia de stânga. În 1994 secția de fotbal, numită acum SC Fotbal Club Universitatea Cluj SA s-a desprins din punct de vedere administrativ din clubul de sport, devenind un club profesionist de fotbal.
Din 1932 până în prezent U Cluj a participat fără întrerupere la toate edițiile campionatului românesc de fotbal. Singurul trofeu câștigat în întreaga sa istorie este Cupa României în 1965.Culorile clubului, alb și negru, au fost alese de Mihai Tripa și Andrei Suciu, studenții care au achiziționat primul echipament pentru echipă. Încă de la înființare, „U” Cluj și-a desfășurat meciurile de acasă pe stadionul din parcul central al orașului. A făcut excepție doar perioada 1940-1945, când clubul s-a mutat la Sibiu din cauza Dictatului de la Viena.
În anul 1919 societatea academică a studenților români „Petru Maior” din Budapesta și-a mutat sediul la Cluj, odată cu ea venind aici și organizația ei sportivă. Afluența mare a tineretului dornic de a urma studiile la Cluj a impus înființarea unei „Cetăți universitare”, în cadrul căreia a fost proiectat un Institut de Educație Fizică. Odată cu venirea toamnei, în presa clujeană au apărut articole care îndemnau studenții să participe la înființarea Clubului Sportiv Universitatea. La prima consfătuire avută loc în sala Prefecturii, au participat peste 100 de fotbaliști. După mai multe întruniri, s-a format comitetul de conducere și în scurt timp au început primele antrenamente. La 16 mai 1920 s-a disputat primul meci oficial la Arad, cu Gloria. Universitatea a învins cu 3-1, golurile clujenilor fiind marcate de Eugen Crâsnic, Sabin Târla si Sabin Vățianu.În prima parte a activității competiționale, „U” a participat în formula predivizionară a Campionatului Național, calificându-se de patru ori în turneul final: 1923-1924, 1924-1925, 1926-1927, 1929-1930. În 1923, Universitatea efectuează un turneu internațional, clujenii jucând cu câteva din cele mai importante echipe din Franța, Italia și Iugoslavia: 0-5 Stade Française (campioana Franței), 4-2 cu Lyon, 3-0 cu Grenoble Étudiant Club, 0-1 cu Politehnica Torino și 1-2 cu HASK Zagreb (campioana Iugoslaviei). Începând din 1932, odată cu organizarea campionatului în sistemul divizionar, activează în prima divizie. Chiar din prima ediție, 1932-1933, reușește să ocupe locul 2 în clasamentul general, fiind învinsă în finala seriilor de Ripensia Timișoara. Anul următor s-a clasat doar pe al treilea loc în seria a II-a, dar a disputat finala Cupei României cu Ripensia Timișoara (0-5). Au urmat câțiva ani cu evoluții oscilante, iar din 1938 „U” Cluj joacă în Divizia B timp de 2 ani.
În 1940 clubul „U” a fost nevoit să își mute temporar reședinta la Sibiu, din cauza Dictatului de la Viena, care a hotărât cedarea unei părți din Transilvania Ungariei horthyste. La ordinul ministrului Apărării Naționale, studenților de la Cluj li s-a pus la dispoziție localul cazarmei "Avram Iancu" și al Școlii Speciale de Cavalerie din Sibiu. Pe lânga hrana primită la internatul unde erau cazați, fotbaliștii au învățat să-și procure surse suplimentare de hrană, prinzând pește cu mâna pe malul Cibinului. Prada era dusă la restaurantul „Răscruci”, care le oferea, la schimb, mâncare gătită. Deși „U” nu-și câștigase dreptul de a evolua în prima divizie, Federația Română de Fotbal a decis să suplimenteze numărul de locuri în Divizia A, de la 12 la 13, pentru a sprijini moral echipa clujeană aflată departe de casă. În 1942 „U” Cluj ajunge pentru a 2-a oară în finala Cupei României însă pierde în fața echipei Rapid București. Un episod deosebit al bejeniei a fost compunerea primului cântec dedicat unei echipe de fotbal din România. Compozitorii - Nelu Brateș, Seva Ivanov, Relu Constantinescu și Mircea Olteanu - au format o trupă care a rămas cunoscută sub numele de Zombby. Lansarea oficială a „imnului-marș” a avut loc la Teatrul Național din Sibiu, în fața unei săli arhipline.
În perioada 1946-1976 „U” a actviat cu 2 excepții, 1950 si 1957-1958, când a retrogradat în eșalonul secund, numai în prima divizie. În acest interval de timp, când, între 1950-1967, a purtat numele de Știința a ocupat locuri fruntașe în clasament: locul 4 în sezoanele 1960-1961, 1962-1963 și locul 3 în sezonul 1971-1972, la egalitate de puncte cu locul 2. „U” pierde o nouă finală de Cupa României în sezonul 1948-1949, în fața CSCA București.Anul 1965 poate fi considerat unul de referință în istoria clubului universitar. Echipa de tineret a caștigat titlul național, Mihai Adam a devenit golgheterul României iar echipa de seniori condusă de Andrei Sepsi și Robert Cosmoc a câștigat Cupa României, aceasta fiind cea mai mare performanță a clubului până în prezent. Finala jucată cu Dinamo Pitești s-a terminat cu scorul de 2-1, golurile studenților fiind înscrise de doi jucători emblemă ai lui „U”: Remus Câmpeanu și Zoltan Ivansuc. În 1976 „U” retrogradează în Divizia B, unde joacă până în 1979 când echipa antrenată de Petre Moldoveanu promovează în Divizia A. După 3 ani a retrogradat din nou, revenind dupa alți 3 ani în Divizia A, în 1985. De data aceasta echipa era sub conducerea lui Remus Vlad, care preluase echipa în 1984. Clasările din anii următori nu au fost deloc mulțumitoare iar „U” retrogradează în 1991 în Divizia B. Anul următor revine în prima divizie sub comanda lui Ioan Sdrobiș.
În anul 1998, după ruptura produsă între club și sponsorul principal Banca Dacia Felix, urma să înceapă cea mai neagră perioadă a istoriei șepcilor roșii. „U” a terminat pe locul 13 sezonul 1997-1998 evitând în extremis retrogradarea în liga secundă. Inevitabilul avea să se întâmple însă anul următor, când „U” a retrogradat în Liga a II-a. A fost un sezon în care „U” a avut cea mai proastă apărare, încasând 92 de goluri, și cel mai slab atac, reușind să înscrie de doar 19 ori. Majoritatea jucătorilor au părăsit echipa, iar „U” a început sezonul 1999-2000 cu o formație încropită, fapt ce a dus la prima retrogradare în Divizia C. La club este adus fostul internațional Ioan Ovidiu Sabău, care debutează astfel în cariera de antrenor. Universitatea promovează la pas în Divizia B, dar Sabău pleaca fiind nemulțumit că nu a avut sprijinul orașului în realizarea unei echipe noi, cu spirit profesionist. În anul 2004 a fost adus la echipă experimentatul tehnician Ion Marin. Acesta nu a reușit obținerea unor rezultate notabile și a fost înlocuit cu Leo Grozavu. În sezonul 2004-2005 Universitatea Cluj a ratat la limită promovarea în prima ligă, ocupând în final ultimul loc pe podium, la distanță de 1 punct de poziția ce asigură prezența la baraj. Salvarea echipei avea să vină în sezonul următor de la Adrian Falub care, aflat la prima sa experiență ca antrenor, a reușit promovarea îndelung așteptată de șepcile roșii.În 2016 echipa a intrat în faliment, Florian Walter cedând către Primăria Cluj mărcile clubului fondat în 1919. Tot în 2016, echipa a fost refondată cu concursul universităților din orașul Cluj-Napoca și finanțată din cotizațiile suporterilor săi, sub numele „ACSF Alb-Negru al Studenților Clujeni”. Noua echipă a fost înscrisă în Liga a IV-a, pe care a câștigat-o din primul sezon și și-a trecut în palmares și faza județeană a Cupei României. A promovat în liga a III-a după o dublă victorie cu 14–0 contra campioanei județului Maramureș, FC Lăpușul Târgu Lăpuș. În sezonul următor, echipa a putut să-și reia denumirea de „FC Universitatea Cluj”. În sezonul 2017–2018, Universitatea Cluj a pornit și cu o finanțare de 400.000 de euro din partea autorităților locale și a reușit din primul an promovarea în Liga II. În Cupa României, echipa a reușit să acceadă în optimile de finală ale competiției, unde a fost învinsă de echipa de Liga I Dinamo București la penaltiuri.
La 14 mai 1920, cu 2 zile înaintea startului primului meci din istoria echipei, a sosit tocmai de la Praga primul echipament complet, în culorile studențești tradiționale pe plan mondial, alb-negru în dungi, un rând de ghete de crom, toate procurate de Mihai Tripa și Andrei Suciu, ambii studenți la Politehnica din capitala Cehiei. În condițiile grele din acea perioadă, cei doi au avut mare noroc că au găsit de vânzare echipament în aceste culori. De-a lungul anilor, acest model de echipament a fost păstrat. Totuși, dificultățile financiare prin care a trecut clubul, au impus în unele ocazii folosirea altor culori decât cele tradiționale.
În 2007, după promovarea în primul eșalon fotbalistic, a fost încheiat un contract cu firma de echipament sportiv Diadora. S-a revenit astfel la tricourile alb-negre în dungi, după o perioada în care „U” Cluj a jucat în alb complet. În luna iulie a anului 2008 clubului clujean a semnat un contract pe o perioadă de trei ani cu firma Lotto.Până în anii '90 „U” Cluj nu a avut o stemă propriu-zisă, însă simbolul „U” nu a lipsit de pe tricourile studenților decât în perioada în care clubul s-a numit Știința. În 1994, o dată cu transformarea echipei de fotbal într-un club profesionist, a fost aleasă noua stemă. Aceasta imita echipamentul tradițional al echipei, având așezată în centru eterna vocală: „U”. Stemei i-au fost aduse mai târziu mici modificări dar în linii mari modelul a rămas același. Actuala stemă a fost adoptată în 2007 și conține pe lângă nelipsitul „U”, anul înființării echipei: 1919. În aprilie 2008, marca „U” a fost înregistrată la Oficiul de Stat pentru Invenții si Mărci, asigurându-și astfel drepturile asupra siglei, culorilor și denumirii echipei de fotbal.
Din 1933 până astăzi, „U” Cluj a participat la toate edițiile campionatului divizionar din România. A jucat 53 de sezoane în Liga I, 17 în Liga a II-a și un sezon în Liga a III-a. „U” Cluj ocupă locul 6 în clasamentul victoriilor obținute în Liga I, locul 4 în clasamentul egalurilor și primul loc în cel al înfrângerilor.
În Cupa României, „U” Cluj a fost oprită de 5 ori în semifinale de Ripensia Timișoara în 1936, Flamura Roșie Arad în 1953, Steaua București în 1971, Gloria Bistrița în 1994 și Petrolul Ploiești în 1995. Finala a piedut-o de 3 ori în detrimentul echipelor Ripensia Timișoara în 1934, Rapid București în 1942 și CSCA București în 1949. „U” Cluj a câștigat o singură dată finala Cupei României, în 1965 cu Dinamo Pitești.
„U” are puține prezențe în cupele europene. În sezonul 1965-1966 a participat în Cupa Cupelor, fiind eliminată de Atlético Madrid în optimile competiției. În sezonul 1972-1973 a părăsit Cupa UEFA după o înfrângere în fața bulgarilor de la Levski Sofia. Cupa UEFA Intertoto este ultima competiție europeană la care „U” Cluj a participat, terminând pe ultimul loc în grupa B.
Finalistă (4): (1933-1934, 1941-1942, 1948-1949, 2014-2015)Cupa Cupelor Europei
locul 1 (1955, 1956, 1964-1965, 1966-1967, 1968-1969, 1971-1972, 1973-1974, 2000-2001)
La 21 iulie 1908 atletul clujean Ștefan Somodi a obținut locul 2 la Olimpiada de la Londra. Având în vedere faptul că acesta se antrena prin curțile școlilor, edilii orașului Cluj au hotărât construirea unui stadion pe un teren din Parcul Orașului.Prima tribună a stadionului orașului a fost construită din lemn și avea o capacitate de 1.500 locuri. Sub ea au fost amenajate vestiarele, dar și cămăruțe în care puteau locui fotbaliștii. Inaugurarea oficială a stadionului a avut loc în 1911, când o selecționată a Clujului învingea echipa Galatasaray Istanbul cu scorul de 8-1. După aproape 50 de ani, în 1960 tribuna din lemn a fost mutată la Câmpia Turzii, unde se află și în prezent.În 1961 a fost inaugurat noul stadion, construit în formă de potcoavă, în cinstea echipei studențești ce folosea arena: „U”. Stadionul Municipal avea o capacitate de 28.000 locuri, clasându-se pe locul 3 în topul arenelor din România. Timp de 40 de ani nu s-a întamplat nimic deosebit cu stadionul redenumit „Ion Moina” la începutul anilor '90, exceptând poate inaugurarea pistei de atletism din tartan. În 2004 au început lucrările de renovare a arenei, însă au fost sistate de Cosiliul Județean Cluj în 2005, după ce se cheltuiseră 8 miliarde de lei vechi pentru consolidarea stâlpilor de susținere.
În vara anului 2007, ca urmare a promovării echipei în primul eșalon, autoritățile locale au fost nevoite să investească sume importante de bani pentru ca stadionul să poată găzdui meciuri de Liga I, conform ultimelor directive FIFA și UEFA. Starea de degradare accentuată a structurii de rezistență a permis, ca un compromis, să se folosească doar 7.600 de locuri, dintre care 4.500 pe scaune, în primele 12 rânduri din tribuna I și peluză. S-au recondiționat tribuna oficială, vestiarele, sălile pentru presă, toaletele, astfel că în luna iulie 2007 stadionul a primit avizul Direcției de licențieri din cadrul FRF.
 În luna februarie a anului 2008 Consiliul Județean Cluj a desemnat UTCN câștigătoare în licitația internațională organizată pentru proiectarea unui nou stadion. O societate din București a cerut și a obținut anularea licitației contestând incompatibilitatea a doi membri din comisia de licitație. În 13 iunie 2008 UTCN a fost desemnată din nou câștigătoare a celei de-a doua licitații, organizată în urma anulării celei dintâi. Proiectul realizat de UTCN prezenta la acea dată un stadion de 30.000 locuri, cu garaje subterane pe două nivele și un teren de atletism.Procesul de demolare al vechii arene a început în noiembrie 2008 și a fost finalizat aproximativ 5 luni mai târziu. La 15 iulie 2009 au început lucrările de reconstrucție a noii arene. Inaugurarea stadionului a avut loc la 31 septembrie 2011. Acesta avea 30.335 de scaune, dintre care 629 pentru VIP - clasa business, 748 VIP - clasa standard, iar 87 de scaune VIP. Primele evenimente găzduite de Cluj Arena au fost o serie de concerte care au culminat cu cel al formației Scorpions. Primul meci disputat pe noua arenă a avut loc la 11 octombrie 2011 între Universitatea Cluj și Kuban Krasnodar.
Mulți jucători pot fi considerați importanți în istoria Universității Cluj. În 2007 revista suporterilor a întocmit o echipă ideală, formată din cei mai însemnați fotbaliști care au jucat la „U” de-a lungul istoriei. În poartă a fost ales Andrei Sepsi, jucător care a apărat buturile României la Balcaniada din 1933, neprimind nici un gol. În centrul apărării au fost selecționați Lazăr Sfera, component al echipei care a ocupat locul 2 în sezonul 1932-1933 și Mircea Luca, jucător ce a trecut prin greutățile bejeniei la Sibiu. Dan Anca, fotbalist ce a îmbrăcat de 318 ori tricoul alb-negru în prima ligă și Remus Câmpeanu unul din câștigătorii cupei din 1965 au fost poziționați pe flancurile apărării. Tot pe flancuri, dar pe posturile de mijlocași, au fost aleși Zoltan Ivansuc, jucător curtat insistent de Real Madrid în anii 60 și Răzvan Cociș, component de bază al actualei echipe naționale. Foștii internaționali Ioan Ovidiu Sabău și Grațian Sepi au fost propuși pentru posturile de mijlocaș la închidere, respectiv coordonator de joc. În atac au fost introduși Mihai Adam, cel mai prolific atacant al Universității din toate timpurile și Aurel Guga, căpitanul echipei naționale în primul meci oficial, 2-1 cu Iugoslavia.
Atât suporterii cât și jucătorii echipei „U” Cluj sunt adeseori numiți șepcile roșii, după șepcile purtate în trecut de studenții clujeni de la Facultatea de Medicină. Încă de la fondare, clubul a avut numeroși simpatizanți. La 16 mai 1920 a avut loc prima deplasare a suporterilor, când un vagon de 80 de locuri, înțesat până la refuz de studenți, a pornit la Arad pentru a încuraja echipa în meciul cu Gloria Arad.Prima galerie organizată a Universității Cluj a fost înființată în 1972, de un grup de studenți în frunte cu Gheorghe Florea, și se numea Amicii „U”. Un an mai târziu, același Gheorghe Florea a scris versurile unuia dinte cele mai frumoase cântece ale șepcilor roșii: Slavă ție studenție. Conducătorul clubului din acea vreme, Remus Câmpeanu, le-a pus la dispoziție suporterilor o sală în incinta Casei de Cultură a studenților, unde aceștia își puteau ține ședințele. Membrii galeriei aveau legitimații și plăteau o cotizație lunară. Banii proveniți din cotizație erau folosiți pentru a cumpăra șepci și fulare în culorile clubului. Fanii Universității își însoțeau constant echipa în deplasări, lucru rar întâlnit în rândul suporterilor anilor 70.La sfârșitul anilor '90, fenomenul ultras a început să pătrundă în peluza clujeană. Suporterii s-au împărțit în facțiuni ce aveau ca model grupările ultras din Italia. Vecchia Guardia, Ultra Curva Groapa și Gruppo Centrale au fost câteva din brigăzile care și-au așezat bannerul pe gard în acea perioadă. În 2002 a luat ființă brigada Gruppo Grigo, formată din suporteri proveniți din cartierul Grigorescu. În 2003 mai multe grupări din cartierul clujean Mănăștur s-au unit și au format Mănăștur Clan. Brigada număra circa 200 membri cu o medie de vârstă între 23-24 ani. Cele mai noi facțiuni care au apărut în galeria clujeană sunt: Ultras 19 în 2004, Fanatics în 2006,Black Devils în 2006,Boys în 2006 și Battaglione Gheorgheni în 2009.Șepcile roșii au o rivalitate recentă, pe plan local cu suporterii echipei CFR Cluj. Între cele două tabere au avut loc numeroase incidente soldate de cele mai multe ori cu răniți. În 2005 suporterii Universității Cluj au atacat chiar un grup de jucători ai echipei CFR Cluj care se aflau în cantonament la hotelul din apropierea stadionului Ion Moina. O altă galerie ce neagreată de fanii clujeni este cea a echipei Steaua București. Cel mai recent meci dintre „U” Cluj și Steaua a fost precedat de o bătaie generală între galeriile celor doua echipe în Parcul Central din Cluj-Napoca.
În 2012 suporterii au făcut o chetă în urma căreia s-au strâns 6600 de lei, bani care au fost dați jucătorilor, neplătiți de mai multe luni.În 2012, membrii fostei brigăzi Ultras 19 au format gruparea The few the proud the ultras.
Șepcile roșii. Consiliul național pentru educație fizică și sport, Ioan Chirilă (1969).
Cu ocazia evenimentului „Scena Urbană” din Cluj-Napoca, în septembrie 2017, fanii clubului au cântat imnurile lor împreună cu o orchestră simfonică de la Academia de Muzică din Cluj: imagini și relatare la Adevărul de Cluj și Digisport