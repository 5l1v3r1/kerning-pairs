
Limba spaniolă (español), numită uneori și limba casteliană (castellano), este o limbă romanică din subgrupul iberic. Este una dintre cele șase limbi oficiale ale Organizației Națiunilor Unite.
Spaniolă  se situează pe locul întâi ca cea mai vorbită limbă în lume conform numărului vorbitorilor care o au ca limbă maternă, fiind precedată doar de chineza mandarină. O vorbesc ca prima și a doua limbă între 450 și 500 milioane de persoane.Spaniola ocupă, de asemenea, locul doi în topul celor mai studiate limbi din lume, fiind învățată de cel puțin 14 milioane de studenți. Conform altor surse, acest număr depășește 46 de milioane de studenți distribuiți în 90 de țări.Atât spaniola, cât și alte limbi romanice, reprezintă o continuare modernă a latinei vulgare, limbă care a fost vorbită împreună cu latina cultă în fostul Imperiu Roman și care a pus bazele tuturor limbilor romanice moderne. Datorită propagării sale în America, spaniola este limba neolatină care a cunoscut cea mai largă răspândire în lume.
Datele istorice ne arată că la începutul primului mileniu î.Hr. peninsula Iberică era ocupată de popoare ce se diferențiau în funcție de limbile vorbite. De aceea, în secolul 9 î.Hr. erau:
ibericii situați pe coasta mediteraneanăDe asemeni, în afara de aceste popoare, descoperirile arheologice relatează existența unor colonii grecești. Acestea au fost descoperite pe coasta de sud-est a peninsulei. Grecii au influențat lingvistic evoluția acestei zone. Numele Iberia vine din limba greaca de la termenul „Iber”. 
Limba Proto-Bască este predecesorul limbii basce. Această limbă a fost vorbita in vestul munților Pirinei și se aseamănă extrem de mult cu limba aquitaniană. Prima persoană care a abordat schimbarile lingvistice istorice asupra limbii bașce a fost Koldo Mitxelena.
Limba proto-bască ce a stat la baza formării limbii bașce a influențat extrem de mult limba spaniola. Schimbarea de la latinul „f-” la pronunția spaniolă „h-„, a fost atribuita în mare parte influenței bașce și proto-bașce.
Limbile Celtiberiană și Gallaeciană fac parte din grupul de limbi celtice continentale. Modul în care limba celtiberiană a influențat limba spaniolă este vizibilă prin exprimarea consoanelor fără voce, precum și elierea consoanelor vocale. 
Spaniola s-a dezvoltat din dialectul latin vorbit în zonele limitrofe dintre Cantabria, Burgos, La Rioja și Álava, provinciile de nord din actuala Spanie, devenind cel mai popular idiom al Regatului Castiliei (latina a fost o limbă oficială). De aici vine și numele original al dialectului, castellano, care face o referință la zona geografică de unde provine limba. Celălalt nume, español, vine de la Hispaniolus din latina medievală, mai precis din forma sa corectă Spaniolus. Ramón Menéndez Pidal oferă altă explicație etimologică. Cuvintelor clasice hispanus și hispanicus li se atașau în latina vulgară sufixul -one (cf. în spaniolă: bretón, borgoñón, în franceză wallon etc.), astfel cuvântul hispanione s-a schimbat în españón, și apoi în español. Acest cuvânt a fost apoi împrumutat de către alte limbi romanice (cf. catalană espanyol, franceză espagnol, italiană spagnolo, occitană espanhòu, portugheză espanhol, română spaniol).
Evenimentele istorice, socio-economice și folosirea spaniolei ca limbă de schimb au permis acesteia să devină lingua franca în Peninsula Iberică, însă aceste fapte n-au dus la dispariția altor limbi vorbite acolo. Se estimează că în a doua jumătate a secolului XVI 80% din locuitorii Spaniei vorbeau spaniola.
În timpul epocii colonizărilor, Spania era o putere globală și era una dintre cele mai puternice națiuni pe mare, cu o flotă enormă și un sistem de rețele comerciale navale extrem de bine pus la punct. Acest fapt a ajutat mult în răspândirea limbii spaniole în Lumea Nouă, deoarece un număr impresionant de exploratori, căutători de aur, coloniști sau aventurieri spanioli au năvălit spre Vest, spre noile pământuri descoperite. Efectul acestei mișcări masive de coloniști poate fi văzut astăzi, când majoritatea țărilor din America de Sud și America Centrală la fel ca și cele din Caraibe au spaniola ca limbă oficială.
Conform dicționarului normativ, publicat de către Academia Regală Spaniolă, și Dicționarului Panhispanic de Chestiuni, aprobat de 22 academii de limbă spaniolă ca normativ, numele español și castellano sunt sinonime, ambele fiind acceptate. Asociația Academiilor Limbii Spaniole, care întrunește toate academiile de limbă spaniolă din țările hispanofone, recomandă numele español spre a fi folosit, în general, în alte limbi naționale (cf. germană Spanisch, engleză Spanish, poloneză hiszpański, rusă испанский).
Spaniola face parte din subgrupul ibero-romanic al limbilor romanice. Are multe în comun cu limbile aragoneză, asturiană, catalană, galiciană și portugheză. Spaniolii se pot înțelege și cu vorbitorii limbii italiene, fără a cunoaște italiana. Limba ladino, vorbită de către sefarzi, este de fapt castiliana medievală, influențată de turcă și ebraică. Fiind o limbă romanică găsim multe similitudini cu limba română, foarte mulți cetățeni români care au emigrat în Spania după 1989 îmbrățișând cu ușurință limba spaniolă. Acesta este unul din motivele pentru care densitatea traducerilor din/în limba spaniolă pe teritoriul României, precum și a interpretariatelor simultane sau consecutive din/în limba spaniolă este foarte crescută.
Matteo Bartoli, un lingvist italian, și Valeriu Rusu au clasificat-o, împreună cu alte limbi ibero-romanice și romanice orientale, ca limbă conservativă, care a păstrat multe cuvinte devenite arhaice în alte limbi romanice. Tabelul de mai jos indică câteva similarități:
Istoria limbii spaniole începe cu dialectele iberice ale latinei vulgare, limbă vorbită de populația Imperiului Roman. Variantele vorbite în Spania nordică de astăzi au pus bazele dezvoltării ulterioare a limbii. După căderea Imperiului Roman de Apus în secolul V, influența latinei clasice asupra poporului a fost succesiv redusă. Latina vorbită pe vremea aceea reprezenta o mixtură a varietăților romanice hispanice, între care era și castiliana veche. În secolul VIII, invazia musulmană în peninsula Iberică duce la formarea celor două zone de latinitate: Al-Andalus (Andaluzia contemporană), unde se utilizau dialecte romanice cunoscute sub denumirea de „limba mozarabă”, aflată sub influența puternică a limbilor invadatorilor: arabei și berberei, și zona nordică, unde s-au format regatele creștine, iar din dialecte romanice s-au dezvoltat aparte de castiliană și alte limbi romanice moderne: limbile catalană, aragoneză, astur-leoneză și galiciano-portugheză.Castiliana primitivă a derivat din latină în comitatul medieval al Castiliei și se afla sub influența limbilor bască și vizigotă. Cele mai vechi texte în spaniolă sunt Glosas Emilianenses („Glosele Emiliane”), ce s-au păstrat în Mănăstirea Yuso aflată în San Millán de la Cogolla, La Rioja, Spania. Această localitate era considerată ca fiind un centru cultural medieval.
Spaniola s-a extins la sudul peninsulei datorită Reconquistei și uniunilor regatelor creștine (uniunea Castiliei și Leónului, Castiliei și Aragonului și apoi formarea statului spaniol). În secolul XV, în timpul procesului de unificare a Spaniei, Antonio de Nebrija a publicat Grammatica. Acesta este primul tratat al gramaticii limbii spanille și în genere al unei limbi vulgare europene. Colonizarea și cucerirea Americii a permis expansiunea limbii spre cea mai mare parte a continentului american.
În prezent limba spaniolă este una dintre cele mai vorbite și populare limbi ale lumii și cea mai folosită limbă romanică. Este utilizată în Organizația Națiunilor Unite, Uniunea Europeană și, ca limbă oficială, în Uniunea Latină. Numărul vorbitorilor crește repede dat fiind faptul că stă pe locul doi ca cea mai studiată limbă din lume, precedată doar de limba engleză.
Spaniola este una dintre limbile oficiale ale Uniunii Europene, Organizației Statelor Ibero-Americane, Organizației Statelor Americane, Organizației Națiunilor Unite, Mercosur-ului și Statelor Andine.
Spaniola este limbă oficială în Spania, țara de la care și-a moștenit numele și unde s-a dezvoltat. În Spania, spaniola se vorbește cu excepția: a) regiunii de nord-est (Catalonia, Valencia, Insulele Baleare), unde se vorbește catalana de aproximativ 4,5 milioane de vorbitori; b) regiunii de nord – cele patru provincii basce (Álava, Guipúzcoa, Navarra, Vizcaya) cu aproximativ 700.000 de vorbitori; c) regiunii de nord-vest – Galicia – unde se vorbește galiciana de către 2,5 milioane de oameni (centre mai importante: A Coruña, Lugo, Ourense, Pontevedra); d) regiunii Val d'Aran – unde se vorbește o varietate a gasconei (devenită din 1990 limba oficială a văii).
Rămâne în uz și în Gibraltar, dar acolo doar limba engleză este folosită oficial. Limba spaniolă este la fel vorbită (neoficial) în Andorra, unde doar limba catalană se bucură de statutul de limbă statală. Este și una dintre cele 24 de limbi oficiale ale Uniunii Europene. Există comunități vorbitoare de spaniolă și în alte state europene: Elveția, unde castiliana este cea mai vorbită limbă minoritară, Regatul Unit, Franța și Germania.
Majoritatea vorbitorilor limbii spaniole locuiesc în America Latină. Dintre țările cu cel mai ridicat număr al hispanofonilor, doar Spania nu se află în America. Țările cu cea mai mare populație hispanofonă sunt Mexic și Columbia, ambele amplasate pe acest continent. La nivel național, spaniola este oficială în Argentina, Bolivia, Chile, Columbia, Costa Rica, Cuba, Ecuador, El Salvador, Guatemala, Honduras, Mexic, Nicaragua, Panama, Paraguay, Peru, Republica Dominicană, Uruguay și Venezuela. De asemenea, este oficială în regiunea dependentă față de Statele Unite, Puerto Rico, alături de limba engleză.Spaniola nu este recunoscută oficială în fosta colonie britanică Belize, dar, conform recensământului din 2000, 52,1% dintre locuitori cunosc și vorbesc spaniola la un nivel avansat. Limba este păstrată datorită urmașilor colonizatorilor spanioli, care au rămas în regiune din secolul XVII. Totuși, engleza este cea care se bucură de statutul de limbă oficială unică a țării.Spaniola a devenit din ce în ce mai importantă în Brazilia datorită proximității și schimbului comercial între acest stat și vecinii săi hispanofoni, mai ales datorită intrării în componența grupării politice Mercosur. În 2005, Congresul Național al Braziliei aprobă un act, acceptat apoi și de către Președinte, care a făcut limba spaniolă disciplină școlară în licee. De asemenea, de-a lungul frontierei între Brazilia și Uruguay, este vorbită limba creolă, numită aici „portuñol”.În Haiti, limba franceză este una dintre două limbi oficiale, cu toate că o vorbesc doar 10% din populație. Majoritatea haitienilor vorbesc creola, care de asemenea este oficială. Creola este bazată pe franceză și unele limbi africane, dar a fost profund influențată și de spaniolă. Deși spaniola în sine nu este oficială, ea este vorbită de către cea mai mare parte a populației, în special cea care locuiește lângă frontiera cu Republica Dominicană.
Trinidad și Tobago au fost colonizate pentru prima dată de către spanioli în 1498. Deși mai târziu ambele insule au ajuns sub dominația engleză, populația locală a păstrat limba primilor colonizatori. Fiindcă Trinidad se află în apropierea coastelor nordice ale Americii de Sud, rămâne influențat de vecinii săi hispanofoni. Recensământul recent a dovedit că mai mult de 1.500 de locuitori vorbesc spaniola.
În Statele Unite ale Americii, conform recensământului din 2006, 44,3 de milioane de locuitori sunt de origine spaniolă sau hispanică. 34 de milioane sau 12,2% a populației cu vârsta mai mare de cinci ani folosesc spaniola în uzul familial. Spaniola a avut o istorie lungă în Statele Unite, pentru că multe state din sud-vestul țării (de exemplu Texas sau California) erau parțial colonii spaniole, iar acum este în curs de revitalizare datorită migrației umane din America Latină. Este cea mai studiată limbă străină în școlile Statelor Unite. Deși Statele Unite ale Americii nu au desemnat nicio limbă drept oficială, spaniola este recunoscută formal la nivel statal în New Mexico, unde este vorbită de către 30% de locuitori, și rămâne limba principală în Puerto Rico. În speță, SUA ocupă poziția a cincea pe lista țărilor cu cea mai numeroasă populație hispanofonă din lume.
Deși spaniola a fost limbă oficială a Filipinelor, nu era niciodată vorbită de către majoritatea populației. Importanța sa s-a diminuat la începutul secolului XX după ocuparea insulelor de către Statele Unite. Introducerea limbii engleze în sistemul filipinez de guvernare a dus la utilizarea mai redusă a limbii spaniole și, în consecință, pierderea statutului de limbă oficială în 1987. Președintele Filipinelor, Gloria Macapagal Arroyo, anunță în 2007 că spaniola va deveni încă o dată un obiect de studiu obligatoriu. Acesta nu înseamnă însă că spaniolă va redeveni limba oficială a insulelor. Rămâne însă o limbă auxiliară. Conform recensământului din 1990, în Filipine trăiau 2.658 de vorbitori nativi ai limbii castiliene. Date legate de populația hispanofonă actualmente sunt indisponsibile pentru că nu au apărut în recensămintele din 1995 și 2000.
Conform recensământului din 2000, 600.000 de locuitori ai Filipinelor vorbesc limba chavacano, o varietate a creolei spaniole. De asemenea, multe limbi native ale insulelor conțin împrumuturi din spaniolă datorită influenței europene și mexicane în perioada colonizării.
În Africa, spaniola este o limbă oficială a comunității autonome Insulele Canare și a orașelor autonome Ceuta și Melilla. Este oficială și în Sahara Occidentală (împreună cu limba arabă), recunoscută de către ONU, și în Guineea Ecuatorială (împreună cu limbile franceză și portugheză).
În Oceania, spaniola este vorbită pe Insula Paștelui, o posesiune teritorială a Chile.
Există câteva diferențe importante între dialectele limbii spaniole folosite atât în Spania cât și în America Latină. În Spania se consideră comună pronunția castiliană conform standardului național, iar folosirea laísmo (o tendință de a pune un pronume de complement direct la în locul celui de complement indirect le) este dezaprobată.
Spaniola are trei pronume de persoana a II-a la singular: tú, usted și vos. În general, tú și vos sunt neformale, dar folosirea lor depinde de țară – în Spania utilizarea pronumelui vos este limitată la liturghie, iar în Argentina tú este cosiderat arhaic. Usted (derivat din vuestra merced, ce justifică abrevierea vd.) este forma cea mai formală și folosită pentru a arăta respectul față de interlocutor.
Multe dialecte ale limbii spaniole se disting datorită unora dintre următoarele caracteristici:
ceceo – lipsă de distincție între fonemele /θ/ și /s/, cu /θ/ fiind sunet utilizat în locul ambelor. Ceceo poate fi întâlnit aproape numai în Andaluzia.
distinción – distincție clară între fonemele /θ/ și /s/. Aparține variantei standard a limbii spaniole.
lleísmo – lipsă de distincție între fonemele /ʎ/ și /ʝ/, cu /ʎ/ fiind sunet utilizat în locul ambelor.
seseo – lipsă de distincție între fonemele /θ/ și /s/, cu /s/ fiind sunet utilizat în locul ambelor. Seseo este tipic pentru America Latină și dialectul insulelor Canare.
voseo – folosirea pronumelui vos în loc de tú, care are loc în principiu în Argentina, Chile și Uruguay, dar devine populară și în America Centrală.
yeísmo – lipsă de distincție între fonemele /ʎ/ și /ʝ/, cu /ʝ/ fiind sunet utilizat în locul ambelor.
Este limba evreilor alungați din Spania la sfârșitul secolului al XV-lea, după terminarea Reconquistei (1492). Aceștia au primit adăpost în Imperiul Otoman (Egipt, Siria, Maroc, Turcia, Grecia, Bulgaria), în Italia (s-au așezat la Veneția, Napoli, Roma, Livorno, Ferrara), în sudul Germaniei. Iudeo-spaniola mai este numită și sefardis, după numele „Sefar” dat de evrei Spaniei. Idiomul vorbit de descendenții evreilor spanioli poartă diferite denumiri – hakatiya în Maroc, titauni în Algeria, djudezmo în Levant. Sefardis nu trebuie confundat cu ladino. Ladino este numele dat unei limbi mai arhaice, a rabinilor care au folosit-o pentru a traduce în castiliană textele biblice ebraice. Sefardis este foarte importantă pentru studierea spaniolei, pentru că păstrează multe din trăsăturile spaniolei secolului al XV-lea.
Se vorbește într-un singur punct pe glob, în Antilele Olandeze. Are o gramatică portugheză și lexic spaniol. Este, după unii, descendenta primilor conchistadori; după alții este o creolă.
Se știe că o limbă creolă este o limbă simplificată, bazată pe o sintaxă indigenă și cu lexic al limbii cuceritoare. Există creole spaniole în Cuba; se vorbesc mai multe creole în Filipine.
Spaniola folosește alfabetul latin îmbogățit cu litera ñ (eñe, care reprezintă fonemul /ɲ/) și digramele ch (reprezentează fonemul /tʃ/) și ll (reprezintă fonemul /ʎ/). Totuși, digrama rr, care reprezintă fonemul /r/, nu este considerat parte a alfabetului. Astfel, alfabetul tradițional spaniol conține 28 semne (30 cu k și w, care apar doar în cuvintele împrumutate).
În timpul celui de-al IX-lea Congres al Asociației Academiilor Limbii Spaniole în 1994, se acordă adaptarea unui alfabet latin universal, în care ch și ll nu sunt litere independente. Totuși, această reformă afectează doar procesul de ordonare alfabetică a cuvintelor, nu compoziția alfabetului. Astfel, digrafele ch și ll încă fac parte din acesta.Spaniola folosește accentul ascuțit pentru a marca un loc de punere a accentului când el nu este de acord cu reguli. Fiecare semn care aparține vocalei (a, e, i, o, u) poate să prindă acest diacritic (rezultând în á, é, í, ó, ú). De asemenea, diereza rămâne în uz în trigrafele güe și güi pentru a indica u sonor (altfel, u în trigrafele gue și gui este mut).
Spaniola are un fond lexical moștenit din latina populară. A conservat și mulți termeni clasici, dispăruți în alte arii ale României: AVIS > ave (pasăre), COMEDERE > comer (a mânca), PERCONTARI > preguntar (a întreba), TAMMAGNUS > tamaño (talie, măreție). Există și urmași ai unor derivate latine nemaiîntâlnite în alte părți: CAPITIA > cabeza (cap), CORACIONE > corazón (inimă), AMARELLU(S) > amarillo (galben).
Peninsula Iberică a fost locuită înainte de cucerirea romană de populații neindoeuropene și indoeuropene: liguri (neindoeuropeni), celți (indoeuropeni), iberi (neindoeuropeni), celtiberi (rezultați din fuziunea celților cu iberii), fenicieni, vascones (strămoșii bascilor, singurii care au rezistat până azi). De la aceste populații au rămas toponime și hidronime, prefixe și sufixe folosite în toate cele trei limbi iberice.
Cuvintele celtice nu sunt în general originale, ci provenite din latină și întâlnite și în alte limbi romanice: carro (car), camisa (cămașă), cerveza (bere), arpenda (pogon), abedul (mesteacăn).
Cuvinte basce: Basca a furnizat și după romanizare unele cuvinte, mai ales în Evul Mediu, prin ducatul Navarrei: izquierdo (stânga), chaparro (stejar verde), pizarra (ardezie), gabarra (barcă), cencerro (clopoțel).
Cuvinte germanice: Cuvintele germanice au venit mai întâi prin latină: jábon < SAPONE. De la populațiile germanice (în principal vizigoți (409–711) și vandali) au pătruns în spaniolă cuvinte ca: albergo (hotel), espuela (pinten), guerra (război), robar (a fura), bruno (brun), rico (bogat), blanco (alb), fresco (nou), ganso (boboc de gâscă), aya (dădacă), falda (fustă), guisa (manieră), tregua (armistițiu), grapa (drug de fier, scoabă). Nume proprii: Alvaro, Alfredo, Adolfo, Fernando, Rodrigo etc. Toponime: Andalucia (< Portu Wandalusiu), Catalunya (Got + alan), Burgos (< burg).
Cuvinte arabe: Arabii au stăpânit din 711 (când au trecut Gibraltarul conduși de Musa și Tariq) până în 1492 Peninsula Iberică, teritoriul controlat de ei restrângându-se treptat în fața mișcării de eliberare pornită din nord. În spaniolă există 4.000 de cuvinte de origine arabă (cu tot cu derivate), dintre care aproximativ 1.500 toponime (în portugheză sunt doar 400, ca și în franceză – aproximativ 420). Cuvintele arabe se folosesc în domenii diverse, fiind termeni referitori la cultură, civilizație, administrație, război, agricultură, industrie, știință. Multe dintre aceste cuvinte au trecut în patrimoniul universal: algebră, alcool, elixir, algoritm, cifră, zero, almanah, chimie, alchimie, hazard etc. Cuvinte de origine arabă în spaniolă sunt, de exemplu: arrabal (cartier), adive (șacal), azeituna (măslină), azucena (crin alb), aduana (vamă), azúcar (zahăr), alcaide (guvernator), alafia (iertare), naranja (portocală). Toponime și hidronime: Gibraltar < gebel Tariq („muntele lui Tariq”), Guadalquivir < Wadi-al-kabir („apă mare”), Guadalajara < Wadi + hajar („apă cu pietre”), Alhambra < hamra (roșu), Alcazar (palatul), Alcalá (cetatea), Algesiras < djazira („insulă verde”), Murcia < mursah (fortificat). Cele mai multe cuvinte de origine arabă au pătruns în spaniolă (și mai departe) având articolul hotărât al (as, ar) și se recunosc, ca atare, alcool, almanah, alchimie. Unele toponime au articol arab atașat unui cuvânt latin: Almonaster, Alpuente, Alfuente, Almonte. Există și situația inversă, în care un cuvânt arab primește articol hotărât din lat. ILLE: La Mancha („câmpie înaltă”).
din spaniola americană, care la rândul său le-a luat de la limbile amerindiene:
din arhuaco: huracán (uragan), cacique (șef de trib), maíz (porumb), colibrí, caníbal
din nahuatl: tomate (roșie), chocolate (ciocolată), cacao, petaca (pungă de tutun), aguacate (avocado)
din quechua: pampa, cóndor, alpaca, guano, tabaco (tutun), canoa (canoe), papa (cartof)
galicisme (franceze și occitane) (mai puțin în Evul Mediu). Pătrunderea unora a fost facilitată de noul drum de pelerinaj către Santiago de Compostela el camino francés, pelerinii oprindu-se la mesones, hrănindu-se cu manjares (mâncăruri) și viandas (hrană, alimente), cu vinagre (oțet). Călugării erau numiți monjes. Alte cuvinte franceze au pătruns prin contactele de la curtea regilor spanioli cu aristocrația franceză: homenaje (omagiu), mensaje (mesaj), batallón (batalion), jefe (șef), coqueta (flirt), merengue, modista (croitoreasă), garaje (garaj).
italienisme (pătrunse mai ales în perioada Renașterii): balcón, novela (roman), diseño (desen decorativ), bisoño (soldat tânăr, neexperimentat).
Prezentarea fonemelor limbii spaniole este foarte dificilă din cauza varietății dialectice. Tabelele de mai jos prezintă sunete care fac parte din standardul spaniol, dar pot să nu existe în unele dialecte din cauza proceselor fonetice precum yeísmo.
În secolul XVI, sistemul consonantic al spaniolei a trecut prin câteva schimbări importante care l-au diferențiat de limbile vecine, precum portugheza sau catalana:
/f/ la începutul cuvintelor s-a schimbat în /h/, care a devenit apoi mut (lat. FERRVM → sp. hierro, rom. fier, lat. FORMOSVS → sp. hermoso, rom. frumos).
fricativa bilabială /β̞/ s-a unit cu oclusiva bilabială /b/, rezultând din lipsa de diferență între pronunția literelor b și v în spaniola contemporană (o excepție fiind unele arii ale Spaniei și Peru).
fricativa alveolară sonoră /z/, fonemul separat în spaniola medievală, s-a unit cu echivalentul său surd /s/, rezultând din pronunția surdă a ambelor.
fricativa postalveolară sonoră /ʒ/ s-a unit cu /ʃ/ și a evoluat în fricativa velară surdă /x/, scrisă ori ca j, ori ca g înainte e și i.
africata alveolară sonoră /d​͡z/ s-a unit cu echivalentul său surd /t​͡s/ și a evoluat în fricativa dentală surdă /θ/, scrisă ori ca z, ori ca c înainte e și i. Totuși, în Andaluzia, Insulele Canare și America și acest sunet s-a unit cu /s/.Sistemul consonantic al spaniolei medievale este bine păstrat în limba ladino, pentru că aceasta a devenit limbă separată înaintea schimbărilor prezentate mai sus.
Spaniola are cinci vocale care pot apărea atât în silabe accentuate cât și în neaccentuate.
De asemenea, sistemul vocalic al spaniolei conține șase diftongi descendenți și opt ascendenți. Adițional, în vorbirea rapidă, vocalele în hiat devin diftongi sau, când reprezintă același sunet, fuzionează împreună.Nazalizarea fonetică poate să aibă loc atunci când o vocală precede o silabă cu consoană nazală la sfârșit sau când apare între două consoane nazale.
Un /e̞/ epentetic este întrodus înaintea combinației /s/ + altă consoană la începutul cuvântului (escribir – a scrie, dar transcribir – a transcrie).
Spaniola este o limbă silabică, ceea ce înseamnă ca fiecare silabă are aceeași durată indiferent de accent. Se accentuează în general una dintre ultimele trei silabe ale cuvântului (există câteva excepții rare, unde este accentuată silaba a patra de la sfârșit). Iată tendințele generale de accentuare:
silaba a patra de la sfârșit se accentuează rar, doar atunci când cliticul urmează formele verbale anumite.Accentul grafic servește și pentru a distinge cuvintele omofone, cu înțeles diferit: aún (încă) – aun (chiar și). Fiecare excepție este marcată folosind accentul ascuțit.
Fiindcă atât spaniola, cât și româna, sunt limbi romanice derivate din limba latină, ele împărtășesc multe caracteristici gramaticale, dar din cauza dezvoltării diferite uzul formelor moștenite variază.
Spaniola este o limbă relativ flexionară, având conjugarea foarte complicată, în schimb lipsește aproape în întregime flexiunea celorlalte părți de vorbire. Se folosesc multe prepoziții și se pune adjectivul după substantiv. Spre deosebire de română, în spaniolă atât articolele hotărâte cât și cele nehotărâte sunt proclitice. Tipologia sintaxei este de obicei SVO, dar schimbările sunt comune. Astfel ca majoritatea limbilor romanice, în spaniolă se poate pierde pronumele personal, când nu este necesar din punct de vedere al contextului.
Flexiunea verbelor în spaniolă este una dintre cele mai complexe arii ale gramaticii spaniole. La fel ca în limba română, verbele limbii spaniole conțin informații mult mai multe decât în limba engleză, printre care: timp, număr (singular și plural), persoană, politețe (tu/dumneavoastră), mod, aspect și diateză. Există 16 paradigme distincte de conjugare a verbelor în limba spaniolă (seturi de forme pentru fiecare combinație de timp și mod – timpul se referă la când are loc acțiunea, iar modul la siguranța sau nesiguranța subiectului), plus o paradigmă incompletă (imperativul), precum și trei forme non-temporale (infinitiv, gerunziu și participiu trecut). Cele 14 timpuri regulate sunt de asemenea divizate în șapte timpuri simple și șapte timpuri compuse (cunoscute ca timpul perfect). Cele șapte timpuri compuse sunt formate cu verbul auxiliar haber urmat de participiul trecut. Verbele pot fi folosite în alte forme, cum ar fi prezentul progresiv, dar în tratatele de gramatică acesta nu este de obicei tratat ca un timp special, ci mai degrabă ca o construcție verbală perifazică. Majoritatea celor mai folosite verbe sunt neregulate. Celelalte se împart în trei conjugări regulate, în funcție de terminația infinitivului: -ar, -er sau -ir. Verbele -ar sunt cele mai numeroase și mai regulate; de obicei verbele noi adoptă forma -ar. Verbele -er și -ir sunt mai puține și includ mai multe verbe neregulate.
Tabelul mai jos indică similarități în conjugarea cuvintelor derivate din latinescul CANTARE între spaniolă și alte limbi romanice. Se poate observa că modelul flexiunii este aproape identic cu cel în portugheză.
Spaniola are substantive care descriu obiecte concrete, grupuri și clase de obiecte, calități, sentimente etc. La fel ca în română, fiecare dintre ele poate să fie numărabil și nenumărabil și este sau masculin sau feminin. Se consideră că genul neutru a dispărut din toate limbile romanice în afară de română, dar spaniola are o variantă a articolului hotărât neutru, lo. Lo nu acompaniază un substantiv, dar poate preceda un adjectiv care are valoare de substantiv, pentru a exprima o idee generală, abstractă. Substantivele numărabile au formă separată pentru plural, indicată utilizând sufixul -s.
În general, în spaniolă se folosesc adjectivele și adverbele în același mod ca în română și aproape fiecare altă limba indo-europeană. Adverbele simple au, totuși, formă separată de adjective, creată prin adăugarea sufixului -mente la adjectivul feminin (de exemplu afortunada – norocosă → afortunadamente – din fericire). Această paradigmă este comună limbilor romanice occidentale și poate de asemenea fi găsită în română, în cazul adverbelor precum actualmente.
În spaniolă se folosesc articolele hotărâte și nehotărâte, pronumele demonstrative, pronumele posesive, pronumele interogative, numerale cardinale, numerale ordinale și numerale nehotărâte ca cuvinte determinante, la fel ca în română. Majoritatea lor nu formează un subiect de declinare, dar există excepții care urmează modelul declinării al adjectivelor, precum numeralul un.
es  Site-ul oficial al Academiei Regale Spaniole cu dicționare explicative online ale limbii spaniole

Lisa del Giocondo (nume de fată: Lisa Gherardini, variantă: Lisa di Antonio Maria (Antonmaria) Gherardini, cunoscută ca: Mona Lisa, n. 15 iunie 1479 - d. 15 iulie 1542 sau 1551) a fost o membră a familiei Gherardini din orașul italian Florența. Ea a dat numele tabloului Mona Lisa (La Gioconda), portretul ei comandat de către soț și pictat de Leonardo da Vinci, în timpul Renașterii italiene.
Nu se cunosc multe detalii despre viața Lisei. Fiind născută în Florența și căsătorindu-se în timpul adolescenței cu un comerciant de mătase și textile care mai târziu a devenit un oficial local, ea a fost mama a șase copii și cel mai probabil a dus o viață confortabilă, caracteristică clasei de mijloc a societății timpului ei. Lisa a murit după soțul său, care era semnificativ mai în vârstă decât aceasta.
Câteva secole după moartea Lisei, Mona Lisa a devenit cel mai faimos tablou din lume. Speculații ale diferiților specialiști și pasionați de artă au făcut ca acest tablou să fie un simbol al artei recunoscut la nivel internațional. La începutul secolului al XXI-lea, s-a afirmat faptul că Lisa este cea pictată în tablou.
În timpul Quattrocentoului, Florența era unul dintre cele mai mari orașe din Europa, fiind considerat un oraș bogat, avansat în plan economic. În ciuda acestui lucru, viața nu era la fel de bună pentru toți locuitorii, între care existau diferențe financiare uriașe. Lisa provenea dintr-o familie aristrocrată veche, care însă își pierduse din influență de-a lungul timpului. Familia trăia confortabil, însă nu era bogată, principala sursă de venit fiind fermele.
Antonmaria di Noldo Gherardini, tatăl Lisei, a pierdut două soții, Lisa di Giovanni Filippo de Carducci, cu care s-a căsătorit în 1465, și Caterina Rucellai, cu care s-a căsătorit în 1473. Amândouă au murit în timpul unei nașteri. Mama Lisei, Lucrezia del Caccia, fiica Perrei Spinelli, a fost cea de-a treia soție a lui Francesco, cu care s-a căsătorit în 1476. Gherardini deținea sau plătea chirie pentru șase ferme, ce produceau făină, vin și ulei de măsline și unde se creșteau animale.Lisa s-a născut în Florența pe data de 15 iunie 1479 pe strada Via Maggio, deși pentru mulți ani s-a crezut că ea s-a născut pe una dintre proprietățile rurale ale familiei, Villa Bignamaggio, aflată în afara orașului Greve. A fost botezată cu numele Lisa, după una din soțiile bunicului patern. Fiind cea mai mare dintre cei șapte copii ai familiei, Lisa avea trei surori, dintre care una pe nume Ginerva, și trei frați, Giovangualberto, Francesco, și Noldo.Familia sa a trăit în Florența, inițial în apropierea Bisericii Santa Trinita, mutându-se apoi într-un spațiu închiriat în apropierea altei biserici, Santo Spirito, cel mai probabil datorită faptului că nu-și puteau permite reparațiile vechii lor case, când acesta a fost dezafectată. Familia Lisei s-a mutat într-un loc cunoscut astăzi ca Via de Pepi, iar apoi în apropierea bisericii Santa Croce, unde au trăit lângă Ser Piero da Vinci, tatăl lui Leonardo. Ei dețineau de asemenea și o mică casă la țară, în satul Poggio, la aproximativ 32 km sud de oraș. Noldo, tatăl lui Gherardini, și bunicul Lisei, a lăsat drept moștenire a fermă din Chianti unui spital din comună, Santa Maria Nuova. Mai târziu, Gherardini reușise să obțină o altă fermă de la spital, plătind rentă, putând astfel să supravegheze plantațiile de grâu, familia de asemenea petrecându-și verile acolo, la o casă numită Ca' di Pesa.
Pe data de 5 martie 1495, la vârsta de 15 ani, Lisa s-a căsătorit cu Francesco di Bartolomeo di Zanobi del Giocondo, un comerciant de mătase și textile, devenind a doua sa soție. Zestrea Lisei consta din 170 florini și ferma San Silvestro din apropierea casei de la țară a familiei, o dovadă a faptului că familia Lisei nu era foarte înstărită la acel moment și că ea și soțul său se iubeau. Proprietatea se afla între Castellina și San Donato, din Poggio, în apropierea a două ferme ce mai târziu aveau să fie în proprietatea lui Michelangelo. Nefăcând parte din clasa săracă, însă nici din clasa de elită a Florenței, cuplul a trăit o viață caracteristică clasei de mijloc a societății. Mariajul Lisei este posibil să îi fi crescut statutul său social, din moment ce există se poate ca familia sa să fi fost mai săracă decât cea a soțului ei. Pe de altă parte, Francesco de asemenea ar fi putut beneficia din punct de vedere social, de pe urma mariajului, din moment ce Gherardini este un „nume cu vechime“. Cuplul a trăit într-o locuință comună împreună cu alte familii, până la 5 martie 1503, când Francesco a cumpărat o casă lângă vechea locuință a familiei sale din Via della Stufa. Se crede că Leonardo a început lucrul la portretul Lisei în același an.
Lisa și Francesco au avut cinci copii: Piero, Camilla, Andrea, Giocondo și Marietta, dintre care patru între 1496 și 1507. Lisa a fost de asemenea și mama vitregă a lui Bartolomeo, fiul lui Francesco și a primei sale soții, Camilla di Mariotto Rucellai, care avea în jur de un an când mama sa naturală a decedat. Caterina di Mariotto Rucellai, mama vitregă a Lisei, și prima soție a lui Francisco erau surori, membri ai proeminentei familii Rucellai.
Camilla și Marietta au devenit călugărițe. Camilla a luat numele de Sora (italiană Suor) Beatrice și s-a alăturat mănăstirii San Domenico di Cafaggio, unde i-a fost încredințată datoria de a avea grijă de sora Antonmariei, Suor Albiera, și de asemenea de surorile Lisei, Suor Camilla (despre care se știa că fusese însoțită, în mod scandalos, de patru bărbați, în interiorul mănăstirii) și Suor Alessandra. Beatrice a murit la vârsta de 18 ani, fiind înmormântată la biserica Santa Maria Nouvella. Se știe de asemenea că Lisa reușise să intre în relație cu Sant'Orsola, o mănăstire de prestigiu din Florența, unde a reușit să o înscrie pe Marietta în anul 1512. Marietta a primit numele de Suor Ludovica, și a devenit un membru respectat al mănăstirii.Mai târziu, Franceso a devenit un oficial al orașului Florența. A fost ales de Dodici Buonominu (guvernul Florenței medievale și renascentiste) în 1499 și de Signoria în 1512, unde a devenit un Priori (membru al Dodici Buonominu) în 1524. Este posibil să fi avut legături cu familia Medici, datorită diferitelor interese politice și financiare. În 1512, când guvernul din Florența se temea de întoarcerea familiei Medici din exil, Francesco a fost închis, fiind eliberat mai târziu, în septembrie, la întoarcerea familiei Medici.Unele surse susțin faptul că Francesco a murit datorită ciumei în anul 1538. Lisa s-a îmbolnăvit și a fost luată de către fiica sa, Ludovica, la mănăstirea Sant'Orsola, pentru a fi îngrijită, unde a murit patru ani mai târziu la vârsta de 63 de ani. Alte surse susțin că Francesco reușise să împlinească 80 de ani. Astfel, el ar fi murit în 1539, iar Lisa ar fi trăit cel puțin până în 1551, murind la vârsta de 71 sau 72 de ani.În iunie 1537, în testamentul său, Francesco a înapoiat zestrea Lisei, garderoba, bijuteriile, și a încercat să-i asigure viitorul. Lăsând-o pe Lisa în grija fiicei lor Ludovica, iar în cazul incapacității acesteia, în grija fiului său Bartolomeo, Francesco a scris:
Ca și alte familii din Florența din aceeași clasă socială, cei din familia lui Francesco erau iubitori de artă. Fiul său Bartolomeo i-a cerut lui Antonio di Donnino Mazzoeri să picteze o frescă la mormântul familiei din biserica Santissima Annunziata din Florența. Pictorul Andrea del Sarto de asemenea a pictat o madonă pentru un alt membru al familiei. Concomitent cu comanda lui Francesco pentru Leonardo da Vinci, acesta a cerut de asemenea și pictorului Domenico Puligo, să realizeze o icoană a Sfântului Francisc de Assisi. Se crede că Francesco a comandat aceste tablouri pentru a celebra atât nașterea fiicei lor, Andrea, cât și achiziționarea noii case.Femeia reprezentată în Mona Lisa era viziunea din sec. XV și XVI a femeii virtuoase. Lisa este portretizată ca fiind o soție credincioasă, prin gestica sa din tablou - mâna sa dreaptă este ținută peste cea stângă. Leonardo de asemenea a prezentat-o pe Lisa ca fiind o femeie de succes, și în pas cu moda, posibil chiar să fi fost reprezentată într-o lumină mai bună decât în realitate. Veșmintele sale închise și șalul negru erau în ton cu moda vremii, influențată de către cea spaniolă; hainele nu sunt un simbol al doliului Lisei pentru prima sa fiică, așa cum s-a susținut inițial. Având în vedere faptul că este un portret, tabloul este de dimensiuni foarte mari, mărimea sa fiind comparabilă cu cea a portretelor comandate de alte familii înstărite ale vremii. Această extravaganță s-a explicat ca fiind datorată aspirațiilor sociale ale Lisei și ale lui Francesco.
Faptul că Leonardo nu avea niciun venit în primăvara anului 1503 ar putea să explice interesul său asupra unui portret privat. Dar, mai târziu în același an, cel mai probabil a trebuit să amâne lucrul la Mona Lisa, când acestuia i-a fost dată comanda să picteze Bătălia de la Anghiari, acesta comandă fiind de o mai mare valoare, având de asemenea și obligația să o termine până în februarie 1505. În 1506 Leonardo încă considera portretul ca fiind neterminat. Nefiind plătit pentru munca sa, Leonardo nu a trimis tabloul clientului său. În timpul vieții sale, artistul a călătorit împreună cu tablourile sale, și este posibil ca Mona Lisa să fi fost terminat după mulți ani, în Franța, în jurul anului 1516.
Titlul picturii datează din 1550. O cunoștință a familiei lui Francesco, Giorgio Vasari, a scris:
„Leonardo și-a asumat responsabilitatea, în fața lui Francesco del Gioconda, de a picta portretul Mona Lisei, soția sa.“
(italiană Prese Lionardo a fare per Francesco del Giocondo il ritratto di mona Lisa sua moglie.). Titlurile din italiană (La Gioconda) și franceză (La Joconde) ale tabloului sunt atât numele de familie al Lisei, primit după căsătorie, cât și o poreclă, în română „jovială“, sau „cea fericită“.
Au existat multe speculații ce asociau numele Lisei cu cel puțin patru alte tablouri, iar identitatea acesteia a fost confundată cu cea a cel puțin zece persoane. Până la sfârșitul secolului al XX-lea, tabloul devenise un simbol internațional, ce fusese folosit deja în peste 300 de alte picturi, cât și în peste 2.000 de reclame, în medie apărând într-o nouă reclamă în fiecare săptămână. În 2005, un expert de la biblioteca universității din Heidelberg a descoperit o notiță aflată pe marginea unei pagini, în bibliotecă, ce stabilea cu certitudine faptul că tabloul era un portret al Lisei. Franța a deținut tabloul încă din timpul Revoluției franceze. În ziua de azi, aproximativ 6 milioane de persoane vin în fiecare an la muzeul Luvru pentru a vedea tabloul, ce face parte din patrimoniul național.
Zöllner, Frank (1993). „Portretul Mona Lisei del Giocondo de Leonardo” (PDF). Gazette des Beaux-Arts (în engleză). 121 (S.): print 115–138. ISSN 0016-5530. Accesat în 9 octombrie 2007. 
Müntz, Eugène (1898). Leonardo Da Vinci, artist, gânditor și om al științei (în engleză). 2. New York: Charles Scribner's Sons. pp. 153–172. Accesat în 14 octombrie 2007. 
Pallanti, Giuseppe (2006). Mona Lisa dezvăluită: Adevărata identitate a modelului lui Leonardo. Florența, Italia: Skira. ISBN 8-8762465-9-2. 
Sassoon, Donald (2001). „Mona Lisa: cea mai cunoscută fată din lume”. History Workshop Journal (în engleză). Oxford University Press. 2001 (51): Abstract. doi:10.1093/hwj/2001.51.1. ISSN 1477-4569.

Locomotiva cu abur este o locomotivă propulsată cu ajutorul forței aburului. În varianta clasică, prin arderea unui combustibil fosil este încălzită apa dintr-un cazan, fiind generat abur care împinge un piston, antrenând un dispozitiv bielă-manivelă conectat la roțile locomotivei. Pe lângă aceasta, au mai existat anumite variante de locomotive cu abur, precum cele fără focar, cele electrice și locomotivele cu turbină.
Motorul cu abur a fost folosit pe scară largă pentru locomotive timp de mai bine de o sută de ani, de la inventarea acestora la începutul secolului al XIX-lea, până la mijlocul secolului al XX-lea, acest mod de transport reprezentând baza dezvoltării comerțului și transportului internațional în acea perioadă. În această perioadă au fost realizate anumite progrese în ceea ce privește eficiența acestor motoare, dar insuficiente pentru a putea face față progreselor aduse de motoarele diesel și electrice.În a doua jumătate a secolului trecut, locomotivele cu abur au fost gradual înlocuite cu tehnologia diesel și mai apoi și cu locomotive electrice datorită eficienței lor relativ reduse și din cauza cheltuielilor mari de exploatare, întreținere și reparații. Începând cu ultimul sfert al secolului al XX-lea, construcția de locomotive cu abur a devenit o excepție.  Ele continuă însă să fie folosite într-o anumită măsură pe linii istorice și foarte rar pe linii industriale în anumite țări ale lumii.
Înainte de a se ajunge la locomotiva cu abur au fost necesari doi pași importanți: îmbunătățirea substanțială a motorului cu abur de către inventatorul James Watt și construirea unei mașini cu abur de inventatorul francez Nicolas-Joseph Cugnot.Primele căi ferate erau folosite la transportul mărfurilor pe șine de lemn. Înainte de inventarea locomotivei era folosită în acest scop tracțiunea animală. Tracțiunea animală s-a dovedit necorespunzătoare și, în căutarea unei alternative, a apărut prima locomotivă propulsată cu ajutorul puterii aburului. Un prim model funcțional a fost creat și construit de pionierul vapoarelor cu abur John Fitch în anii 1780 sau 1790. Mașinăria sa folosea zbaturi și era doar ghidată pe șine. Totuși, se consideră că prima locomotivă demnă de acest nume a fost construită de Richard Trevithick în 1804. Mai apoi, în 1829, inventatorul George Stephenson inaugurează locomotiva sa Racheta (engleză The Rocket) care este considerată prima locomotivă rentabilă. Racheta a fost prima locomotivă folosită pentru transportul de persoane între două orașe (Liverpool și Manchester).În România, prima locomotivă cu abur a fost construită în anul 1872 la Reșița, pe atunci în componența Austro-Ungariei. Locomotiva avea ecartament îngust (948 mm), a fost construită după proiectul lui John Haswell și denumită Reșița 2.
Cel mai simplu model de locomotivă cu abur are în componență un cazan încălzit prin arderea unui combustibil fosil (în general cărbune). Vaporii de apă sub presiune sunt colectați și apoi dirijați spre piston. Presiunea exercitată pe suprafața pistonului determină mișcarea bielei ce leagă pistonul de roată. Astfel mișcarea liniară a pistonului se transformă în mișcare circulară a roții.
O locomotivă cu abur tipică este prevăzută cu un cazan și o cutie de foc în spate. În partea frontală a cazanului este cutia de fum iar din această cameră fumul iese prin coșul de fum. Aburul este colectat din partea superioară a cazanului și distribuit în cilindri.
Aburul trece prin sertar și pătrunde în cilindri. Pistoanele acționează roțile de tracțiune direct printr-o bielă cu cap de cruce. Supapele sertarului sunt comandate prin intermediul unor tije. Pistoanele sunt cu dublu efect (acționate din ambele direcții) iar în cazul locomotivelor cu două pistoane, situate de ambele părți, pistoanele lucrează defazate la 90°.
Majoritatea locomotivelor cu abur erau lipsite de cutie de viteze și astfel sistemul de transmisie este foarte simplu, biela atașată pistonului acționând direct roata de tracțiune. În cazul în care există mai multe perechi de roți de tracțiune, biela pistonului pune în mișcare bielele de cuplare care leagă roțile de tracțiune.
Apa din cazan este sub presiune; pentru înlocuirea apei ce a fost consumată fără a reduce presiunea (și implicit puterea dezvoltată de motor) este nevoie de apă sub presiune. Vechile cazane foloseau în acest scop pompe acționate de pistoane. Mai târziu injectoarele cu abur și turbopompele au înlocuit pompele clasice. Nivelul apei din cazan putea fi observat cu ajutorul unor sticle de nivel.
În Statele Unite (și mai rar în Australia și Regatul Unit), locomotivele erau uneori dotate cu un motor cu abur auxiliar. Acest motor era folosit doar la viteze reduse (mai ales la demaraj) pentru a acționa roțile posterioare ale locomotivei, iar apoi era oprit automat la o anumită viteză. Motoarele auxiliare erau construite cu doi cilindri și se cuplau la un singur ax, dezvoltând o putere de aproximativ 300 CP.
Forța de tracțiune la cârlig necesară tractării vagoanelor este suportată de sistemul de cuplare, iar forța de împingere apărută la frânare este absorbită de tampoane. Împreună, acestea contribuie și la absorbirea impacturilor minore.Locomotivele cu abur erau dotate cu grătar în partea din față, rolul acestuia fiind de a înlătura potențiale obiecte aflate pe șine. În acest fel se evitau avariile sau deraierea locomotivei, care, din pricina greutății avea o distanță de frânare foarte mare. În America de Nord, Australia și Africa de Sud aceste grătare erau construite mult mai mari și solide deoarece în aceste regiuni trenurile parcurgeau distanțe mari în zone sălbatice și aveau de a face cu animale masive (ex. bizonul în America de Nord) și alte probleme cauzate de fauna indigenă.Când locomotivele au început a fi folosite și pe timp de noapte a fost necesară echiparea acestora cu faruri. La început au fost folosite lămpi cu petrol sau acetilenă, dar imediat ce luminile electrice au fost disponibile lămpile au fost înlocuite cu cele din urmă. În Marea Britanie luminile nu erau folosite pentru iluminare ci mai degrabă pentru a indica clasa trenului. Combinațiile a patru lumini erau folosite pentru codificarea clasei.Clopoțeii și fluierele de abur au fost folosite încă din primele zile ale locomotivelor. Acestea erau în general folosite pentru a avertiza de apropierea unui tren în mișcare. În Marea Britanie, prin lege, căile ferate aveau gard de siguranță, astfel încât sistemele de avertizare sonoră erau obligatorii doar pentru trenurile care circulau pe drumuri (de exemplu în docuri sau în orașe).
Locomotiva este condusă din spatele cazanului, iar echipajul este protejat de o cabină, numită marchiză. În mod normal este nevoie de un echipaj de cel puțin două persoane pentru a opera o locomotivă cu abur: mecanicul este responsabil de accelerația, frânarea și viteza trenului, pe când fochistul este responsabil de menținerea focului, a presiunii și monitorizarea apei din cazan și tender. Înainte de apariția frânelor automate exista și un alt treilea membru al echipajului de pe locomotivă, frânarul.
Puterea unei locomotive depinde și de debitul de combustibil cu care este alimentată. De obicei fochistul avea sarcina alimentării, folosindu-se de o lopată cu care azvârlea cărbunii în focar. Cu timpul însă, și-au făcut apariția locomotive tot mai masive și fochistul nu mai putea ține pasul cu debitul de combustibil necesar. Din această cauză multe locomotive au fost dotate cu focar cu încărcare mecanică. Relevant în acest sens este exemplul locomotivei "Big Boy" de la Union Pacific care înghițea 22 de tone de cărbune pe oră, iar la viteza maximă, 50 de tone de apă.
Locomotivele secolului al XIX-lea foloseau abur saturat, iar primele locomotive cu abur supraîncălzit au fost construite la începutul anilor 1900, folosind presiuni de peste 200 psi.  În momentul în care a fost descoperită această nouă tehnologie locomotivele aproape că își atingeau limitele maxime posibile cu abur saturat. Unii specialiști cum ar fi F.M. Swengel susțin că nicio altă inovație tehnologică nu a egalat tehnologia supraîncălzirii cu privire la înlăturarea limitărilor modelului de motor cu abur.Metoda uzuală pentru supraîncălzire consta în direcționarea aburului din cazan în elemenții de supraîncălzire (sub formă de țevi lungi). Acești elemenți erau și ei încălziți de foc și astfel temperatura aburului era ridicată cu 55 până la 85 °C. În acest fel eficiența motorului creștea cu 10 - 15%.Totuși, eficiența s-a dovedit a nu fi direct proporțională cu temperatura, ca urmare creșterea prea mare a temperaturii nu era utilă. În ultimii ani ai locomotivelor cu abur temperatura aburului varia în jur de 315 °C iar unele locomotive erau dotate cu termometru pentru controlul acestei temperaturi. Depășirea temperaturii de siguranță ducea câteodată la explozia cazanului și accidente grave.
Preîncălzirea apei este o soluție care ajută la mărirea randamentului termic. În acest proces o parte din căldura care ar fi trebuit să fie evacuată este recuperată și transferată apei ce urmează a fi încălzită în cazan. În acest fel se evită și șocul termic care ar fi avut loc în cazan în momentul pătrunderii apei reci. Acest sistem a fost introdus la locomotivele cu abur începând cu anii 1920 iar cazanul Franco-Crosti este un bun exemplu în acest sens.
Locomotivele cu abur consumă cantități considerabile de apă și astfel aprovizionarea a fost permanent o problemă de logistică. În primele etape ale dezvoltării căilor ferate, multe orașe nu ofereau pompe de alimentare cu apă, așa că echipajul oprea în apropierea pârâurilor și umpleau tenderul folosind găleți. Această metodă de alimentare este încă folosită pe anumite căi ferate mici, cum ar fi mocănița de pe Valea Vaserului.În zonele de deșert a fost adoptată soluția condensării aburului. Această procedură era realizată de mecanismul de condensare prevăzut cu niște radiatoare uriașe unde se condensa aburul ce în mod normal urma să fie evacuat pe coș, după care apa lichidă era refolosită. Acest dispozitiv trebuia construit în așa fel încât uleiul de ungere să fie eliminat din abur. În acest fel se evita pătrunderea apei în cilindri: dacă uleiul ajungea în cazan agitația apei provoca formarea spumei care apoi ajungea în cilindri provocând avarii. Cel mai relevant exemplu de astfel de locomotive prevăzute cu sistem de condensare a apei sunt cele din Clasa 25C folosite între anii 1950-80 în deșertul Karoo din Africa de Sud.
Cantități mari de căldură se pierd când cazanul nu este izolat corespunzător. Locomotivele timpurii foloseau în acest scop scânduri, fixate de-a lungul cazanului cu brățări de fier. Metodele mai avansate de izolare presupun căptușirea cazanului cu un mortar pe bază de minerale poroase cum ar fi diatomitul. Alte metode includ folosirea azbestului, vatei de sticlă și a foliei de aluminiu drept izolatori.
Frânarea este realizată cu ajutorul unor saboți mari ce presează roțile motoare. La începutul locomotivelor cu abur, aceștia erau acționați manual, pe fiecare vagon, de frânari. În 1869 George Westinghouse a avut ideea să acționeze frânele cu aer comprimat generat de compresoare și pompe acționate cu abur și care de obicei sunt montate în partea laterală a cazanului sau în fața camerei de fum.Alternativa frânelor cu aer era reprezentată de frâna cu vid, în care este folosită o mașină cu abur pentru a crea vid și a elibera frânele. O altă pompă de vid e folosită pentru a menține vidul în sistem în ciuda unor posibile scăpări din sistem.Locomotivele cu abur sunt aproape întotdeauna prevăzute cu cutii de nisip. Din aceste cutii nisipul este trimis pe șine pentru a îmbunătății aderența și a face posibilă frânarea la timp în prezența precipitațiilor. Cutia cu nisip sau domul cu nisip este de obicei montat deasupra cazanului.
Pistoanele și valvele celor dintâi locomotive erau unse de mecanic, care turna seu direct în țeava de evacuare.Pe măsură ce vitezele și distanțele creșteau a fost necesară utilizarea mecanismelor automate de ungere. Unul dintre cele mai vechi mecanisme de ungere avea ca principiu de funcționare dezlocuirea unei rezerve de ulei cu apă.  Acest lubrificator prin dezlocuire colecta abur care apoi condensa în rezervorul de ulei și se precipitau sub formă de apă dezlocuind uleiul care se scurgea prin țevi. De obicei acest mecanism era montat în cabină și era prevăzut cu o sticlă de nivel pentru a putea fi observată rata de ungere. O alta metodă era pomparea uleiului cu ajutorul unei pompe acționate de la articulația unei biele. În ambele cazuri debitul de ulei este proporțional cu viteza locomotivei.Ungerea celorlalte componente se făcea cu ajutorul țevilor ce transportau uleiul din rezervor și asigurau o ungere continuă. O problemă a fost faptul că uleiul curgea în timp ce locomotiva staționa. Nu după mult timp au apărut și mecanisme ce permiteau scurgerea uleiului doar când locomotiva era în mișcare.
Inițial locomotivele nu erau prevăzute cu instrumente de măsură a presiunii aburului, dar aceasta se putea estima după poziția supapei de siguranță, care se întindea până la panoul de control din spatele cazanului. Totuși în cadrul competiției de la Rainhill, Anglia, participanții au fost obligați să doteze locomotivele cu instrumente corespunzătoare de măsură a presiunii. Astfel George Stephenson a montat de-a lungul coșului de fum al locomotivei sale, "Rocket", un tub cu mercur cu o lungime de 2,75 m. Începând din anii 1850 pentru măsurarea presiunii sunt folosite manometre cu tub Bourdon.
O altă îmbunătățire a fost controlul automat al locomotivei. La începutul secolului al XX-lea, au apărut primele locomotive dotate cu acest dispozitiv de siguranță care primea semnale de avertizare și acționa automat frânele în cazul depășirii unui semnal. În a doua jumătate a secolului al XX-lea acestea au devenit obligatorii în unele țări, inclusiv pentru locomotivele cu abur.
Cea mai mare parte din energie este pierdută prin căldura evacuată și arderea incompletă. Mai mult, căldura generată prin frecare este neglijabilă, cea mai multă căldură fiind disipată în procesul de ardere a combustibilului, prin pereții cutiei de foc, ai cazanului și prin coșul de fum. În practică motorul cu abur atingea un randament termic de maximum 10%. Acest procent se referă strict la energie dar trebuie ținut seama și de eficiența economică, ținând cont că combustibilul locomotivelor cu abur este mult mai ieftin decât combustibilul lichid (benzină, motorină, păcură).Astăzi câteva proiecte de locomotive cu abur moderne se străduiesc să îmbunătățească randamentul: proiectul britanic 5AT se laudă cu un randament de 14%.
Astăzi locomotivele cu abur sunt considerate depășite tehnologic iar în comparație cu locomotivele moderne sunt mult mai puțin performante. Totuși, locomotivele cu abur construite în perioada interbelică ajungeau la performanțe impresionante, unele având o viteză maximă de peste 200 km/h. Un exemplu în acest sens este locomotiva 4468 Mallard care pe 3 iulie 1938 stabilește recordul de 201,2 km/h.Pentru stabilirea performanței erau folosite două metode. Prima era o evaluare bazată pe parametrii termici și caracteristicile mecanice ale componentelor motorului, și anume: presiunea din cazan, diametrul pistonului, cursa pistonului și diametrul roții de tracțiune. Tracțiunea este dată de formula:
c este o constantă care reprezintă scăderea în presiune de la cazan la cilindru și frecarea.
D este diametrul roții de tracțiuneO altă metodă consta în calcularea puterii efective. Pe lângă numeroase formule se folosea un vagon dotat cu instrumente de măsură ce era tractat pe durata testării și care înregistra diverși indicatori.
La început, locomotivele cu abur se deplasau cu o viteză comparabilă cu cea a unei trăsuri trase de cai. Din această cauză erau folosite mai mult în industrie, la transportul în mine și uzine. Cu timpul însă, performanța creștea și s-a început construirea de căi ferate pentru transportul de călători. Astfel, Liverpool and Manchester Railway, deschisă în 1825, a fost prima rută feroviară destinată transportului de pasageri. Pe această rută locomotiva The Rocket construită de inginerul George Stephenson a atins viteza de 48 km/h.
Dezvoltarea locomotivelor cu abur a luat avânt, iar până la sfârșitul secolului lumea civilizată era împânzită de căi ferate. Pe 10 mai 1893, locomotiva #999 a căii ferate New York Central & Hudson River a menținut o viteză medie de 165 km/h pe o distanță de 10 km și a atins viteza maximă de 180 km/h.Punctul culminant în evoluția locomotivei cu abur poate fi considerat jumătatea secolului al XX-lea. Din acest moment a început înlocuirea intensivă a locomotivelor cu abur cu locomotivele diesel. În acel moment locomotivele cu abur deveniseră niște giganți pe căile ferate. Pe continentul Nord-American la data de 5 septembrie 1941 a fost livrată prima locomotivă din seria "Big Boy" a Union Pacific în orașul Omaha. Această locomotivă este considerată ca fiind cea mai mare și mai puternică: dezvolta o tracțiune de 602,18 kN.Mai jos sunt sintetizate într-un tabel recordurile de viteză a locomotivelor cu abur de-a lungul anilor:
Clasificarea locomotivelor cu abur se face după aranjamentul roților. Există două mari sisteme de clasificare: notația Whyte și clasificarea UIC (Uniunea Internatională a Căilor Ferate).Notația Whyte este folosită în majoritatea țărilor de limbă engleză și țările Commonwealth-ului. Acest sistem codifică aranjamentul roților folosind cifre astfel: #roți de direcție - #roți de tracțiune- #roți de susținere. Exemplu: 2-4-2 semnifică o pereche de roți în față care sunt montate pe un ax (osie), 2 osii motoare (4 roți) și în spate o osie ce susține cabina mecanicului și/sau o parte din cazan.
Clasificarea UIC (numită și „notația germană”) se folosește pe continentul european cu excepția Marii Britanii. Notația este asemănătoare doar că se referă la numărul de osii, iar osiile de tracțiune sunt notate cu majuscule(A=1, B=2 etc.) Exemplu: 2-4-2 în notația Whyte este echivalent cu 1-B-1 în notația UIC.Căile Ferate Române au utilizat o codificare asemănătoare cu notația Whyte, cu deosebirea că, în locul numărului de roți, se folosea numărul de osii. Astfel, locomotiva încadrată ca 2-4-2 după notația Whyte era încadrată ca 121 după notația C.F.R., deci introdusă în seria 121.000, cele trei cifre (în unele cazuri patru) din dreapta punctului reprezentând numărul de ordine al locomotivei în cadrul seriei. Această notație este uneori numită „notația franceză”.
În cazurile în care existența focului liber constituia un pericol, de exemplu în rafinăriile de petrol, pentru manevra pe liniile interioare s-au construit locomotive cu abur speciale, fără focar. Ele erau echipate cu un tambur mare, care era încărcat cu apă la fierbere sub presiune, provenită din cazanele centralei termice ale rafinăriei. Aburul, în echilibru cu apa la fierbere se separa în domul de abur din partea de sus a tamburului și era folosit la acționarea motorului cu abur. Pe măsură ce aburul era consumat, presiunea din tambur scădea și noi cantități de abur se formau din apa care devenea supraîncăzită. La scăderea presiunii sub un anumit nivel, locomotiva se întorcea la centrală pentru a fi realimentată.Ideea unei asemenea locomotive a apărut în 1864 datorită lui Zerah Colburn, care a sugerat folosirea lor în metroul londonez, dar a devenit viabilă de-abia în secolul al XX-lea, odată cu apariția cazanelor de mare presiune.
O locomotivă cu abur-electrică este concepută similar unei locomotive disesel-electrice, doar că generatorul este antrenat de un motor cu abur. Trei asemenea locomotive au fost construite de inginerul francez Jean Jacques Heilmann în anii 1890.Datorită condițiilor neobișnuite (lipsă de cărbune, suficient curent hidroelectric), anumite locomotive din Elveția au fost modificate în timpul celui de-al doilea război mondial pentru a încălzi cazanul folosind electricitatea, fiind deci locomotive electrice-cu abur.De asemenea, anumite locomotive clasice cu abur puteau folosi un sistem de preîncălzire extern sau intern ce permitea menținerea temperaturii aburului peste noapte și reluarea operării foarte rapid în dimineața următoare.
Locomotivele cu turbină cu abur au reprezentat unul din experimentele încercate pentru a îmbunătăți eficiența locomotivelor cu abur. Experimentele cu turbine cu abur folosind transmisie directă sau electrică au eșuat în majoritatea țărilor datorită prafului, vibrațiilor, problemelor de design sau eficienței scăzute la viteze mici.  Totuși, unul din proiecte, numit Turbomotive, a fost în mare parte un succes, fiind planificată o producție de serie anulată însă din cauza celui de-al Doilea Război Mondial. Turbomotive a funcționat între 1935 și 1949, când a fost transformată într-o locomotivă clasică datorită dificultăților în găsirea pieselor de schimb.
Încă de la apariția primelor locomotive diesel-electrice, la începutul secolului XX, se întrevedea declinul puterii aburului.Pe măsură ce soluțiile alternative, precum transmisia electrică, au devenit mai bune în anii 1930, ele au câștigat cotă de piață în America de Nord., schimbarea definitivă având loc în anii 1950. În Europa, dispariția aburului de pe căile ferate importante a avut loc în aceeași perioadă, datorită electrificării pe scară largă. Astăzi majoritatea locomotivelor cu abur funcționale în aceste zone sunt folosite cu scopuri turistice. În România un exemplu bun în acest sens este "Mocănița", o locomotivă de cale ferată cu ecartament îngust (760 mm) mai este folosită astăzi în puține zone ale țării pentru a atrage turiștii.
Datorită familiarității cu tehnologiile folosite și datorită faptului că locomotivele cu abur puteau fi alimentate cu o gamă largă de combustibili fosili, acestea au supraviețuit până la începutul secolului al XXI-lea în unele țări, în special în zone în care combustibilul era la îndemână, ca de exemplu în minele de cărbune.Cauza principală a scoaterii din folosință a locomotivelor cu abur a fost costul de întreținere ridicat, dat de randamentul mult mai scăzut față de locomotivele diesel. Combustibilul ocupă mult spațiu, prin urmare este nevoie de mult spațiu de stocare: în general, tenderul pentru cărbune, rezervorul de apă și cazanul formează mai bine de 50% din corpul locomotivei. Masivitatea acestor locomotive, împreună cu angrenarea simetrică a roților contribuia la deteriorarea rapidă a căii ferate. De altfel orice reparație a locomotivei necesită o muncă laborioasă și mult timp. Timp mult se pierdea și cu pornirea locomotivei, în cazul în care nu exista un sistem de preîncălzire: de obicei câteva ore până ce apa din cazan era adusă la fierbere, iar înainte de "înnoptare" cutia de foc trebuia curățată de zgură și cenușă.Fumul emis de locomotivele cu abur a constituit de asemenea un motiv pentru înlocuirea cu tehnologia diesel sau diesel-electrică, acest tip de locomotivă fiind creat în mod special pentru a respecta normele privitoare la emisia de fum (care însă nu țineau seamă de poluarea invizibilă, de exemplu cu CO2, sau de cea indirectă, rezultată din generarea energiei pentru locomotivele electrice).
Arthur Morton Bell (1949). Locomotives: Their Construction, Maintenance and Operation, with Notes on Electric, Internal Combustion and Other Forms of Motive Power. Virtue & Co., limited. 
Lacrițeanu, Șerban (2007). Istoricul tracțiunii feroviare din România (3 volume). Asab. ISBN 978-973-7725-35-6.  
François Marie Guyonneau de Pambour (1835). Traité théorique et pratique des machines locomotives: ouvrage destiné à faire connaître le mode de construction ... recherches basées sur un grand nombre d'expériences en grand ... suivi d'un appendice contenant l'exposé des dépenses de ces machines pour le halage des fardeaux sur les chemins de fer. Bachelier. 
Swengel, F. M. The American Steam Locomotive; Vol. 1. The Evolution of the American Steam Locomotive, Midwest Rail Publication, Iowa, 1967.
Llewellyn, V. Ludy (1920). Locomotive Boilers and Engines. American Technical Society.

Lupul marsupial (Thylacinus cynocephalus în Nomenclatura binară) este cunoscut și ca tigrul marsupial. Lupul marsupial a fost unul din cele mai mari carnivore marsupiale ale timpurilor moderne. Nativ Australiei, Tasmaniei și Noii Guinee, se consideră că a dispărut în secolul XX. Acesta era ultimul membru al genului său, Thylacinus, fosile aparținând speciilor înrudite găsindu-se începând cu sedimentele din Miocen.
Lupul marsupial a dispărut sau a devenit extrem de rar pe continentul australian înainte de așezarea europenilor, dar a supraviețuit pe insula Tasmania alături de specii endemice, precum diavolul tasmanian. Vânatul intensiv, încurajat de recompense, este adesea desemnat ca fiind motivul dispariției sale, cu toate că sunt luați în considerare și alți factori, precum bolile, introducerea câinilor și invadarea teritoriului său de către om. Deși oficial este clasificat ca fiind dispărut, există oameni care au declarat că l-au văzut, cu toate că nu s-au adus dovezi solide în acest sens.
La fel ca lupii și tigrii, de unde și-a obținut și numele, era în vârful lanțului trofic. Ca marsupial, nu era înrudit de aproape cu aceste mamifere placentale, dar datorită evoluției convergente, avea adaptări asemănătoare. Cele mai apropiate specii înrudite, existente în prezent, sunt diavolul tasmanian și numbatul. Lupul marsupial era unul din cele două marsupiale, alături de oposumul de apă, în care ambele sexe aveau o pungă marsupială. Masculul avea o pungă care acționa pe post de înveliș, protejând organele reproductive externe.
Lupul marsupial modern a apărut acum aproximativ patru milioane de ani. Speciile din famila Thylacinidae datează din prima parte a Miocenului; de la începutul anilor 1990, cel puțin șapte specii fosile au fost descoperite la Riversleigh, în Nord-Vestul Queenslandului.Nimbacinus dicksoni este cea mai veche din cele șapte specii fosile, datând de acum 23 de milioane de ani. Acest thylacinid era cu mult mai mic decât rudele sale mai recente. Cea mai mare specie, Thylacinus potens, care avea o mărime comparabilă cu cea a lupului, a fost singura specie care a supraviețuit până în Miocenul târziu. La sfârșitul Pleistocenului și începutul Holocenului, lupul marsupial modern s-a răspândit, deși cu un număr mic de indivizi, în Australia și Noua Guinee.
Un exemplu al evoluției convergente, lupul marsupial prezenta multe asemănări cu alți membri ai familiei canide: dinți ascuțiți, maxilar puternic, călca pe pernițe, având și o formă a corpului, în general, asemănătoare. Din moment ce lupul marsupial a umplut nișa ecologică în Australia, cum familia câinelui a făcut în restul lumii, și-a dezvoltat multe trăsături similare. În ciuda acestui fapt, nu este înrudit cu niciunul dintre prădătorii emisferei Nordice.
Aborigenii australieni au fost primii oameni care au avut contacte cu specia, existând numeroase exemple de gravuri ale acestora, datând cel puțin din anul 1000 î.e.n. Imagini petroglife cu lupul marsupial pot fi găsite la Dampier Rock Art Precinct în peninsula Burrup din Australia de Vest. Când primii exploratori au ajuns pe insulă, animalul era deja rar. E posibil ca europenii să-l fi întâlnit încă din 1642, când Abel Tasman a ajuns pentru prima dată pe țărmul Tasmaniei. În jurnalul lui de călătorie, niște urme descoperite sunt descrise ca aparținând unor „bestii sălbatice cu gheare precum tigrul”. Marc-Joseph Marion du Fresne, ajuns cu vasul Mascarin în 1772, a descris un animal ca fiind „o pisică tigru”, cu toate că dihorul marsupial a fost la fel descris, ceea ce face imposibil aflarea adevărului. Prima întâlnire certă a fost cea a exploratorilor francezi pe 13 mai 1792, precum a notat naturalistul Jacques Labillardière în jurnal său de călătorie, din expediția condusă de D'Entrecasteaux. Totuși, abia în 1805, William Paterson, Locotenentul Guvernator al Tasmaniei, a trimis o descriere detaliată pentru a fi publicată în Sydney Gazette.Prima descriere științifică detaliată a fost realizată de George Harris în 1808, la cinci ani după așezarea pe insula Tasmania. Harris l-a categorisit ca făcând parte din genul Didelphis, creat de Linnaeus pentru oposumul american, numindu-l Didelphis cynocephala („oposumul cap de câine”). După ce oamenii de știință au înțeles că fauna australiană era fundamental diferită de genurile cunoscute de mamifere, s-a ajuns la crearea schemei moderne de clasificare, iar în 1796, Geoffroy Saint-Hilaire a creat genul Dasyurus în care a plasat lupul marsupial. În 1824 a fost separat în propriul gen, Thylacinus, de către Temminck.Unele studii au plasat lupul marsupial ca fiind un membru de bază al ordinului Dasyuromorphia și ca rudă a diavolului tasmanian, cu toate că studiile publicate în Genome Research în ianuarie 2009 sugerează că numbatul ar putea fi mai bazal decât diavolul tasmanian și deci mai apropiat de lupul marsupial.
Descrierile lupului marsupial variază, dovezile limitându-se la specimene de pui conservate, fosile, piei, fotografii și filmări alb negru ale acestuia în captivitate, precum și mărturii de pe teren.
Lupul marsupial seamănă cu un câine mare, cu păr scurt, cu o coadă țeapănă, prelungită ușor din corp, precum cea a unui cangur. Mulți coloniști europeni l-au comparat cu o hienă, din cauza comportamentului și poziției neobișnuite. Blana sa galben-maro prezenta între 13 și 21 de dungi întunecate de-a lungul spatelui, crupei și bazei cozii, ceea ce i-a adus porecla de „tigru”. Dungile erau mai evidente la specimenele tinere, scăzând în intensitate pe măsură ce animalul înainta în vârstă. Una dintre acestea cobora până pe laba din spate. Blana sa era densă și moale, ajungând la 15 mm în lungime; puii aveau o creastă în vârful cozii. Urechile erau lungi, rotunde, acoperite cu păr și atingeau aproximativ 8 centimetri. Culoarea varia de la cafeniu deschis până la maro închis, pântecul fiind alb.Un exemplar matur atingea între 100 și 130 cm, având o coadă de aproximativ 50–65 cm. Cel mai mare specimen descoperit avea 290 cm de la nas la coadă. Adulții atingeau 60 cm până la umeri și cântăreau 20–30 kg. Femela era mai mare decât masculul.Femela de lup marsupial avea o pungă cu patru mameloane, dar spre deosebire de alte marsupiale, acesta se deschidea către spatele trupului. Masculii aveau o pungă scrotală, unică între marsupialele austaliene, în care își retrăgeau scrotul.Lupul marsupial putea să-și deschidă fălcile până la neobișnuitul unghi de 120 de grade. Această capacitate poate fi văzută în filmul de scurt metraj alb negru al lui David Fleay, ce prezenta un lup marsupial într-o grădină zoologică în anul 1933. Fălcile erau puternice și musculoase, conținând 46 de dinți.Urmele lupului marsupial puteau fi distinse de cele ale altor specii native sau introduse; spre deosebire de vulpi, pisici, câini, wombat sau diavoli tasmanieni, aceștia aveau pernița din spate foarte mare, iar cele patru din față aranjate într-o linie aproape dreaptă. Membrele posterioare erau similare cu cele din față, dar aveau patru degete în loc de cinci. Ghearele nu erau retractabile.
Studiile științifice inițiale au concluzionat că acesta se baza pe miros atunci când vâna, dar analizele ulterioare ale structurii creierului au scos la iveală faptul că simțul oflactiv nu era bine dezvoltat. În schimb e posibil ca acesta să se fi bazat pe simțul auditiv și cel vizual. Unii martori l-au descris ca având un miros distinctiv și puternic, alții ca având un miros vag, specific unui animal, iar unii au spus că nu avea niciun fel de miros. Din această cauză, s-a tras concluzia că, la fel ca ruda sa, diavolul tasmanian, e posibil ca lupul marsupial să fi emanat un miros atunci când era agitat.Lupul marsupial avea un mers țeapăn și oarecum ciudat, ceea ce nu-i permitea să fugă cu o viteză mare. Putea de asemenea să execute sărituri bipede, similare unui cangur, lucru demonstrat adesea de exemplare captive. Guiler a presupus că acesta era o formă accelerată de deplasare când animalul devenea agitat. Era de asemenea capabil să se susțină doar pe membrele din spate pentru perioade scurte de timp.Cu toate că nu există înregistrări care să conțină și sunetele produse de lup, cei care l-au văzut în natură și în captivitate au observat că mârâia și șuiera când era agitat, adesea urmat de un căscat de amenințare. În timpul vânătorii emitea, în repetate rânduri, o serie de lătrături asemănătoare unei tuse guturale (descrise ca „iip-yap”, „cai-iip” sau „hop-hop-hop”), probabil pentru a comunica cu ceilalți membri ai haitei. Producea, de asemenea, un sunet asemănător cu plânsul, probabil pentru identificarea la distanță.
Se cunosc puține lucruri despre comportamentul sau habitatul lupului marsupial. S-au realizat câteva observații asupra exemplarelor din captivitate, dar cele despre viața din sălbăticie au fost făcute de oameni fără studii de specialitate. Majoritatea observațiilor au fost realizate în timpul zilei, în timp ce lupul marsupial era nocturn. Aceste observații, făcute în secolul al XX-lea, ar putea fi atipice, din moment ce erau realizate asupra unei specii care era deja foarte aproape de a dispărea complet. E posibil ca unele caracteristici comportamentale să fi fost luate de la diavolul tasmanian.
Lupul marsupial trăia în pădurile uscate de eucalipt, în zonele umede și pajiștile din Australia continentală. Picturile rupestre ale indigenilor indică faptul că lupul marsupial trăia de-a lungul Australiei și Noii Guinee. Dovezi asupra existenței acestuia pe continent au venit de la o carcasă uscată de lup marsupial ce a fost descoperită într-o peșteră din Australia de Vest din 1990; prin datarea cu carbon radioactiv s-a demonstrat că aceasta avea o vechime de 3.300 de ani.
În Tasmania, prefera pădurile și terenurile necultivate, ce aveau să devină locuri căutate de coloniștii britanici pentru animalele lor. Modelul cu dungi probabil îi oferea camuflaj în pădure, dar e posibil și să fi fost folosit pe post de identificare. Animalul avea de obicei un teritoriu de 40–80 km², cu toate că se pare că acesta era împărțit cu alte grupuri; cele prea mari pentru a fi o familie erau uneori observate împreună.Lupul marsupial era un vânător nocturn și crepuscular, petrecând ziua în peșteri mici sau trunchiuri goale de copaci. Se retrăgea pe câmpuri și în păduri pentru adăpost pe timp de zi și vâna în teren deschis noaptea. Unii martori au observat că acesta era de obicei timid, evitând contactul cu oamenii atunci când îi simțea, cu toate că ocazional era scrutător.Puii descoperiți în marsupiu arată că perioada de împerechere era întinsă pe tot parcursul anului, sezonul de vârf fiind în primăvară și iarnă. Erau fătați până la patru pui, care erau purtați în marsupiu până la trei luni, fiind protejați până la atingerea a jumătate din statura de adult. Puii nou-născuți erau orbi și lipsiți de păr, dar până să părăsească marsupiul deschideau ochii și se acopereau cu blană. După aceasta, până deveneau destul de dezvoltați să asiste la vânătoare, rămâneau în vizuină, cât femelele vânau. Lupul marsupial s-a reprodus cu succes în captivitate doar o singură dată, în Grădina Zoologică din Melbourne, în 1899. Speranța de viață în sălbăticie era de cinci–șapte ani, cu toate că exemplarele captive au trăit și nouă ani.
Lupul marsupial era carnivor. Stomacul era muscular cu abilitatea de a se destinde pentru a-i permite să mănânce cantități mari de hrană deodată, probabil o adaptare pentru perioadele lungi când aceasta era rară. Analiza scheletului și comportamentului din captivitate sugerează că prefera să urmărească un singur animal până îl epuiza. Unele studii au ajuns la concluzia că vâna în grupuri mici, familiale, un grup îndreptând prada într-o anumită direcție, iar un altul așteptând în umbră, creând astfel o ambuscadă.
Acesta se hrănea cu diferite specii de cangur și wombat, păsări și animale mici precum potorouși sau oposumi. O pradă favorită era, posibil, cândva comunul emu tasmanian. Această specie era o pasăre mare, incapabilă să zboare, ce împărțea habitatul cu lupul marsupial; a fost vânată excesiv, ceea ce a dus la extincția sa în 1850, fiind posibil în raport direct cu declinul numărului de lupi marsupiali. Pasărea era vânată și de câinii dingo și vulpi. De-a lungul secolului al XX-lea, lupul marsupial a fost descris ca fiind un băutor de sânge, dar nu există mărturii clare legate de această trăsătură; popularitatea poveștii pare să fi fost cauzată de o singură întâmplare. Coloniștii europeni credeau că lupul marsupial se hrănea cu oile fermierilor. Bazându-se pe lipsa unor mărturii credibile, Robert Paddle sugerează că această trăsătură este posibil să fi fost exagerată, considerând că lupul marsupial era folosit doar ca o scuză convenabilă pentru lipsa de grijă a fermierilor, iar această imagine de ucigaș de păsări de curte a rămas întipărită în mintea oamenilor din cauza unei fotografii realizate de Henry Burrell în 1921. În captivitate, aceștia erau hrăniți cu o varietate de mâncăruri, inclusiv iepuri și canguri morți, precum și carne de vacă, oaie, cal și păsări de curte.
Se crede că lupul marsupial a dispărut aproape complet din Australia acum 2.000 de ani și posibil mai devreme din Noua Guinee. Extincția totală este pusă pe seama competiției față de indigeni și câinii dingo. Există totuși dubii referitoare la impactul câinelui dingo, din moment ce cele două specii nu erau în competiție directă, câinele dingo vânând ziua, iar lupul marsupial, noaptea. Lupul marsupial era de asemenea mai puternic, având un avantaj în cazul unei întâlniri între cei doi. Studiile recente au arătat că, deși câinele dingo avea o mușcătură mai slabă, craniul său putea rezista unei presiuni mai mari, ceea ce-i permitea să atace o pradă mai mare ca lupul marsupial. Lupul marsupial era, de asemenea, mai puțin versatil când era vorba de alimentație, prin comparație cu omnivorul câine dingo. Cele două specii împărțeau mediul de viață, fosilele de leu marsupial fiind găsite în apropierea celor de dingo. Adoptarea câinelui dingo ca partener de vânătoare de către aborigeni a supus lupul marsupial unei presiuni mai mari.Picturile de pe pietrele din Parcul Național Kakadu arată faptul că acesta era vânat de primii locuitori ai continentului.
Deși lupul marsupial era pe cale de dispariție la venirea europenilor, dispărând total pe parcursul secolului al XX-lea, el a supraviețuit până în anii 1930 pe insula Tasmania. Pe vremea primilor coloniști, cele mai mari populații se aflau în centrul, nord-estul și nord-vestul insulei. Erau rareori văzuți, dar multe atacuri asupra oilor erau puse pe seama lor. Acest lucru a dus la oferirea unor recompense pentru a le controla numărul; compania Van Dieman Land a introdus recompense pentru lupii marsupiali încă din 1830, iar guvernul tasmanian a oferit, între 1888 și 1909, o liră pe cap de adult și zece șilingi pentru un pui. În total, au oferit 2.184 de recompense, dar se crede că numărul adevărat al exemplarelor ucise a fost cu mult mai mare. Este posibil, totuși, ca la declinul și, în cele din urmă, la dispariția sa, să fi contribuit factori multipli, inclusiv competiția cu animalele introduse de europeni, precum câinii, pierderea habitatului, extincția speciilor cu care se hrănea și o boală asemănătoare cu răpciuga, care a afectat și multe exemplare aflate în captivitate. Oricare ar fi fost motivul, lupul marsupial a devenit foarte rar în sălbăticie către sfârșitul anilor '20. Deși mulți considerau lupul ca fiind responsabil pentru atacurile asupra oilor, s-a încercat salvarea lui. Arhivele comitetului de conducere din promontoriul Wilsons, datând din 1908, includ recomandarea ca lupul marsupial să fie reintrodus în câteva regiuni propice de pe teritoriul statului Victoria. În 1928, Comitetul de Consultanță pentru Fauna Nativă Australiană a dorit crearea unei rezervații pentru a proteja exemplarele rămase, zona dintre râurile Arthur și Pieman din vestul insulei fiind luată în considerare pentru aceasta.În 1930, un fermier, Wilf Batty, a ucis ultimul exemplar sălbatic cunoscut, în Mawbanna, oraș din NE statului. Animalul, posibil un mascul, fusese zărit pe lângă casa lui Batty timp de câteva săptămâni.
Ultimul exemplar cunoscut, numit „Benjamin” (deși genul său nu a fost niciodată confirmat) a fost capturat în 1933 și trimis la Grădina Zoologică Hobart, unde a trăit trei ani. Frank Darby, presupus îngrijitor al grădinii zoologice, a declarat pentru un ziar în mai 1968 că numele specimenului era „Benjamin”. Nu există însă documente care să ateste acest lucru, iar Alison Reid (îngrijitor adevărat al grădinii zoologice) și Michael Sharland (agentul de presă al grădinii) au negat faptul că Darby ar fi lucrat vreodată acolo. Darby pare, de asemenea, să fie cel care a pornit zvonul conform căruia lupul era un mascul, dovezile fotografice demonstrând contrariul. „Benjamin” a murit pe 7 septembrie 1936, probabil din cauza neglijenței - îndepărtat din mediul său natural, a fost expus vremii neobișnuit de capricioase din acea perioadă: temperaturi ridicate ziua și foarte scăzute noaptea. Acesta este ultimul lup marsupial surprins pe film, fiind filmat de David Fleay plimbându-se în jurul cuștii sale. Începând cu anul 1996, Ziua Națională a Speciilor Amenințate are loc anual pe 7 septembrie comemorând moartea ultimului exemplar cunoscut de lup marsupial.
Cu toate că au existat presiuni pentru conservarea speciei încă din 1901, probleme de ordin politic au împiedicat orice formă de protecție a acesteia până în 1936. Guvernul tasmanian a introdus specia pe lista animalelor protejate prin lege abia pe 10 iulie 1936, la 59 de zile după decesul ultimului exemplar.Rezultatul cercetărilor ulterioare a indicat o rată mare a posibilității supraviețuirii speciei până în anii 1960. Cercetătorii Eric Guiler și David Fleay au descoperit în NV Tasmaniei urme și excremente care ar fi putut aparține lupului marsupial, au auzit sunete asemănătoare celor produse de specie și au cules mărturii conform cărora încă există exemplare libere vii. În ciuda cercetărilor, nu au fost găsite dovezi decisive care să demonstreze supraviețuirea speciei în sălbăticie.Lupul marsupial a fost specie pe cale de dispariție până în 1986, o specie fiind considerată dispărută doar la 50 de ani de la ultima apariție. Din moment ce de la moartea lui „Benjamin” din 1936 nu au fost aduse dovezi clare să demonstreze existența lupilor marsupiali în sălbăticie, IUCN l-a declarat oficial „specie dispărută”. CITES este mai rezervat în privință cu statului speciei, numind-o „posibil dispărută”.
De la extincția din 1936, Asociația Australiană a Faunei Rare (Australian Rare Fauna Research Association) a primit peste 3.800 de mărturii conform cărora lupul marsupial ar fi fost zărit în Australia, în timp ce Centrul Australian de Cercetări al Animalelor Misterioase (Mystery Animal Research Centre of Australia) a înregistrat 138 până în 1998, iar Departamentul Mediului și Conservării (Department of Conservation and Land Management) a primit 65 în aceeași perioadă. Cercetătorii independenți specializați în lupi marsupiali, Buck și Joan Emburg, de asemenea, au primit 360 de declarații de pe insula Tasmania și 269 din Australia legate de apariția lupului marsupial după extincția sa. Cele mai frecvente observări de pe continent provin din Australia de Sud.
Unele observări au generat o mare atenție din partea publicului și a presei. În 1973, Gary și Liz Doyle au filmat zece secunde, pe un film de 8 mm, un animal neidentificat fugind de-a lungul unei șosele din sudul Australiei. Încercările de a identifica creatura au eșuat din cauza calității slabe a filmului. În 1982, un cercetător de la Serviciul Tasmanian al Parcurilor, Florei și Faunei (Tasmania Parks and Wildlife Service), Hans Naarding, a observat timp de trei minute, într-o noapte în apropierea râului Arthur din nord-vestul Tasmaniei, ceea ce credea el a fi un lup marsupial. Declarația lui a dus la căutări timp de un an, finanțate de guvern. În ianuarie 1995, un agent al aceluiași grup a declarat că a zărit un lup marsupial în regiunea Pyengana din nord-estul Tasmaniei, la primele ore ale dimineții. Cercetările ulterioare nu au arătat nicio urmă a animalului. În 1997 s-a descoperit că localnicii din Puncak Jaya din vestul Noii Guinei au observat lupi marsupiali. Se pare că localnicii știau de existența acestora de mulți ani dar nu au făcut un raport oficial. În februarie 2005, Klaus Emmerichs, un turist german, a susținut că a fotografiat un lup marsupial în apropiere de Parcul Național Cradle Mountain-Lake St Clair, dar autenticitatea fotografiilor obținute nu a fost stabilită. Fotografiile nu au fost publicate decât în aprilie 2006, la 14 luni de la luarea acestora. Imaginile, care prezentau doar spatele animalului, au fost considerate neconcludente de către cei care le-au studiat.
În 1983, Ted Turner a oferit o recomensă de 100.000$ pentru dovedirea existenței lupului marsupial. O scrisoare trimisă în 2000 ca răspuns de un cercătător specializat în lupi marsupiali, Murray McAllister, a dezvăluit că recompensa fusese retrasă. În martie 2005, ziarul australian The Bulletin, ca parte a aniversării sale de 125 de ani, a oferit o recompensă de 1,25 milioane pentru capturarea în siguranță a unui exemplar viu. Oferta a expirat în iunie 2005, fără ca cineva să ofere vreo dovadă a existenței speciei. O altă ofertă substanțială, în valoare de 1,75 milioane de dolari, a fost făcută de Stewart Malcolm. Totuși, multe dintre aceste oferte sunt nule, din moment ce capturarea unui lup marsupial nu este legală, conform legilor.
Înregistrările tuturor exemplarelor, multe dintre ele în colecții europene, sunt acum ținute în ITSD.
Muzeul Australian din Sydney a început un proiect de clonare în 1999. Scopul consta în folosirea materialului genetic de la exemplarele conservate, din secolul al XX-lea, pentru a clona noi indivizi și a readuce specia la viață. O serie de microbiologi au respins proiectul, considerându-l ca fiind doar un truc publicitar, iar profesorul Mike Archer, principalul susținător al acestui proiect, a fost nominalizat în 2002 pentru premiul scepticilor australieni Bent Spoon Award (Premiul „Lingura îndoită”) pentru „cea mai absurdă idee paranormală sau pseudo-științifică”.Către sfârșitul anului 2001, cercetătorii au reușit să extragă ADN de la unele exemplare. Pe 15 februarie 2005, muzeul a anunțat oprirea proiectului după ce s-a descoperit că ADN-ul prelevat era prea degradat pentru a putea fi folosit. În mai 2005, profesorul universitar Michael Archer, decan la Universitatea Noului Wales de Sud, fost director al Muzeului Australian și biolog evoluționist, a declarat că proiectul va fi reînceput de un grup de universități și de un institut de cercetare.
International Thylacine Specimen Database a fost finalizată în aprilie 2005, fiind rezultatul a patru ani de cercetări pentru a cataloga și fotografia ditigal toate exemplarele de lup marsupial aflate în muzee, universități și colecții private. Documentele originale sunt deținute de Zoological Society of London.În 2008, cercetătorii Andrew J. Pask și Marilyn B. Renfree de la Universitatea Melbourne și Richard R. Behringer de la Universitatea Texas au anunțat că au reușit să demonstreze funcționalitatea regiunii enhancer a genei Col2A1, obținută din țesuturile unui exemplar vechi de 100 de ani ținut în etanol. Demonstrarea funcționalității materialul genetic a fost realizată la șoareci transgenici. Astfel, dacă speranțele cercetătorilor privind recrearea speciei nu au crescut, cunoștințele astfel acumulate ar putea servi speciilor pe cale de dispariție. În același an, alt grup de cercetători a reușit cu succes secvențierea genomului mitocondrial de la două specimene de lup marsupial aflate în muzee. Succesul acestui grup sugerează că este posibilă secvențierea completă a genomului nuclear de la specimenele expuse în muzeu. Rezultatele lor au fost publicate în 2009 în revista Genome Research.
Cele mai cunoscute ilustrații ale lupului marsupial au fost cele create de John Gould în seria The Mammals of Australia (1845-63), adesea copiate și reproduse, cel mai cunoscut exemplu fiind cel al Berăriei Cascade pentru logoul său din 1987. Guvernul tasmanian a publicat, de asemenea, o reproducere monocromatică în 1934, autorul Louisa Anne Meredith copiind-o pentru cartea sa, Tasmanian Friends and Foes (1881).Lupul marsupial a fost intens folosit ca simbol al Tasmaniei. Acesta este folosit pe stema Tasmaniei, ca logo oficial al turismului Tasmanian și de Consiliul Municipal al orașului Launceston. Începând cu 1998, a fost adesea inclus pe numerele de înmatriculare tasmaniene. Lupul marsupial a fost folosit ca stemă de Wilderness Society, pentru echipa națională de cricket, fiind prezent și pe timbre folosite în Australia, Micronezia și Guineea Ecuatorială.A fost de asemenea lansată, în 2002, seria de jocuri video Ty the Tasmanian Tiger, iar la începutul anilor '90, în serialul animat Taz-Mania își făcea debutul personajul „Wendell T. Wolf”, numit ca fiind ultimul tigru tasmanian. Un lup marsupial este folosit pe post de animal de companie de Dr. Nora Barlow în romanul Leviathan de Scott Westerfeld.
Guiler, E. (1985). Thylacine: The Tragedy of the Tasmanian Tiger. Oxford University Press. ISBN 0-19-554603-2
Guiler, E. & Godard, P. (1998). Tasmanian Tiger: A lesson to be learnt. Abrolhos Publishing. ISBN 0-9585791-0-5
Guiler, E. R. (1961a). "Breeding season of the Thylacine." Journal of Mammalogy 42(3): 396–397.
Guiler, E. R. (1961b). "The former distribution and decline of the Thylacine." Australian Journal of Science 23(7): 207–210.
Lord, C. (1927). "Existing Tasmanian marsupials." Papers and Proceedings of the Royal Society of Tasmania 61: 17–24.
Lowry, D. C. (1967). "Discovery of a Thylacine (Tasmanian Tiger) Carcase In a Cave Near Eucla, Western Australia." Helictite.
Paddle, R. (2000). The Last Tasmanian Tiger: The History and Extinction of the Thylacine. Cambridge University Press. ISBN 0-521-53154-3
Park, A. (1986). "A Tasmanian Tiger Extinct or Merely Elusive." Australian Geographic 1(3): 66–83.
Pearce, R (1976). "Thylacines in Tasmania." Australian Mammal Society Bulletin 3: 58.
Sleightholme, S. & Ayliffe, N. (2005). International Thylacine Specimen Database. CD-Rom. Master Copy: Zoological Society, London
Smith, S. J. (1980). "The Tasmanian Tiger - 1980. A report on an investigation of the current status of thylacine Thylacinus cynocephalus, funded by the World Wildlife Fund Australia." Hobart: National Parks and Wildlife Service, Tasmania.
Hartă interactivă cu locurile în care lupul marsupial a fost observat, după extincție
Madonna Louise Ciccone (n. 16 august 1958, Bay City, Michigan, Statele Unite ale Americii), supranumită „regina muzicii pop” este o cântăreață americană, actriță, producătoare și compozitoare de muzică pop, câștigătoare a șapte premii Grammy, laureată a două Globului de Aur și autoare de cărți. Născută în Bay City, Michigan și crescută în Rochester Hills, Michigan, Madonna s-a mutat în New York City pentru a deveni dansatoare. Și-a lansat albumul de debut în 1983, de pe care trei melodii au ajuns în top 20 în Statele Unite. După o interpretare memorabilă la prima ediție a MTV Video Music Awards din 1984 a piesei „Like a Virgin”, obține primul hit în Statele Unite și Australia. Albumul care poartă numele piesei a ajuns de asemenea pe locul 1 în Billboard 200. In anul 1985 in timpul filmărilor  a pentru videoclipul piesei Material Girl il întâlnește pe Sean Penn cu care se mărită chiar de ziua ei, pe 16 august 1985. În același an joacă în Căutând-o pe Susan pentru care primește recenzii pozitive. În 1986 lansează True Blue care produce multiple hituri 1 în toată lumea, și este nominalizată la premiile Grammy pentru cântecul „Crazy for You” de pe coloana sonoră a filmului Nebun după tine. În 1987 joacă în Who's That Girl care este primit rece de către critică și public, însă coloana sonoră se dovedește a fi un succes în topuri, melodia „Who's That Girl” devenind un hit internațional, iar turneul cu același nume a fost un succes comercial și critic. După divorțul de Sean Penn din 1989, se întoarce cu unul din cele mai apreciate albume ale ei, Like a Prayer, primul videoclip de pe acesta stârnind puternice controverse.În 1990 joacă în Dick Tracy, de pe coloana sonoră a acestuia lansând hitul internațional „Vogue”, iar melodia „Sooner or Later” primește premiul Oscar pentru „Cel mai bun cântec original”. Mai târziu în același an pornește în turneul de succes, Blond Ambition, care primește titlul de „cel mai bun turneu al anului” din partea  Rolling Stone . În 1991, prima ei compilație de hituri, The Immaculate Collection este lansată, primul single „Justify My Love” fiind interzis pe MTV datorită conținutului sexual. În anul următor își continuă cariera de actriță în Liga feminină de baseball, tema muzicală a filmului „This Used To Be My Playground”, ajungând al zecelea hit al Madonnei ce ocupă locul 1 în topul Billboard Hot 100. Începând cu 1992, Madonna a explorat și mai mult sexualitatea umană, lansând o carte intitulată SEX, un videoclip erotic de pe albumul Erotica, un turneu - The Girlie Show Tour și joacă în două thrillere erotice, toate acestea stârnind controverse, critici și scăderi în vânzări. De pe albumul Bedtime Stories (1994) se evidențiază melodiile „Secret” și „Take a Bow”, aceasta din urmă fiind a 11-ea melodie a cântăreței care ajunge pe locul 1 în Billboard Hot 100, cu toate că a ratat top 10 în Marea Britanie. Videoclipul a câștigat premiul MTV VMA pentru „Cel mai bun videoclip al unei artiste” din 1995. În 1996 Madonna este distribuită în cel mai de succes film al ei, Evita pentru care primește Globul de Aur pentru „Cea mai bună actriță” și premiul Oscar pentru „Cel mai bun cântec original”. În timpul filmărilor, aceasta rămâne însărcinată cu antrenorul ei personal, Carlos Leon, de care se desparte la scurt timp. Albumul din 1998 primește recenzii calde de la critici, primind trei premii Grammy și șase MTV Video Music Awards, „Frozen” și „Ray of Light” devenind hituri de top 5 în toată lumea.În 2000, Madonna ajunge din nou în vârful topului Billboard, cu albumul Music și singleul cu același nume. După căsătoria cu Guy Ritchie din același an, rămâne din nou gravidă, dând naștere de această dată unui băiat. În 2001, se întoarce pe scenă cu turneul Drowned World Tour, unul din cele mai de succes turnee ale anului. În 2002 primește Zmeura de Aur pentru rolul din Naufragiați și lansează „Die Another Day” care este nominalizat la premiile Grammy dar și la Zmeura de Aur. Videoclipul este al doilea cel mai scump videoclip produs vreodată. În 2003, cântăreața șochează prin violența și mesajul anti-război din videoclipul „American Life” de pe albumul cu același nume; American Life a devenit cel mai slab vândut album din cariera cântăreței. Confessions on a Dance Floor (2005) a readus-o în atenția publicului, primul single „Hung Up” ajungând pe locul 1 într-un record de 45 de țări, iar albumul a câștigat un premiu Grammy. Turneul care a promovat albumul a avut încasări record Pe 10 martie 2008 a fost introdusă în Rock and Roll Hall of Fame. În mai 2008 se întoarce cu Hard Candy, care a fost criticat ca fiind o încercare a Madonnei de a se menține în vârf. În timpul turneului de promovare a acestuia s-a făcut publică vestea că artista va divorța de Guy Ritchie. Turneul a devenit cel mai de succes turneu al unui artist solo.
Madonna și-a petrecut întreaga copilărie în Pontiac, suburbie a orașului Detroit. Tatăl ei se numea Silvio Anthony „Tony” Ciccone și era un inginer de origine italiano-americană. Mama, Madonna Louise Fortin, avea să moară bolnavă de cancer la sân în decembrie 1963, când fetița ei avea cinci ani. Tatăl s-a recăsătorit cu Joan Gostafson, angajata familiei.Împotriva voinței tatălui ei, Madonna începe să ia lecții de dans la vârsta de 14 ani, avându-l ca profesor pe Chrystopher Flynn. A frecventat cursurile școlii Rochester Adams High School, unde s-a remarcat prin rezultatele școlare și ca membră a echipei de majorete. Și-a încheiat studiile preuniversitare în 1976, iar în 1978 a intrat la Facultatea de Dans din Michigan. În anul următor, cu doar 35 de dolari în buzunar, Madonna se mută în New York, având în vedere începerea unei cariere de dansatoare. Vorbind despre mutarea în New York, Madonna a declarat că „A fost prima dată când am mers cu avionul, prima dată când am mers cu taxiul. Am venit aici cu 35 $. A fost cel mai curajos lucru care l-am făcut vreodată”.
În 1982, Madonna întemeiează formația muzicală Breakfast Club, în cadrul căreia a fost bateristă și cântăreață. După ce pleacă din formație, Madonna pornește un nou astfel de proiect, numit Emmy. În același an, o înregistrare demonstrativă a Madonnei ajunge la un producător al casei de discuri Sire Records, iar după puțin timp apare piesa „Everybody”, primul disc single al cântăreței. Deși piesa nu a intrat în Billboard Hot 100, a atins poziția 7 în Bubbling Under, clasament care ține evidența cântecelor apropiate de intrarea în Hot 100, și locul 3 în Billboard Dance Music/Club Play. La scurt timp, sunt lansate piesele „Burning Up” și „Holiday”, cel din urmă fiind primul ei single care intră în topul Billboard Hot 100). În anul următor apare pe piață albumul de debut, Madonna, care primește recenzii pozitive, de pe care cântăreața mai lansează două piese: „Borderline” și „Lucky Star”. Ambele piese intră în top 10, iar albumul ajunge pe locul 8 în topul albumelor din S.U.A.
Maniera de a se îmbrăca a Madonnei, de a poza și de a interpreta în videoclipuri și concerte a influențat vizibil tinerele anilor '80. Definit de bluze din dantelă, fuste purtate peste pantaloni, bijuterii cu teme creștine (cruci) și părul vopsit, acest stil distinct a avut un larg răsunet în moda acelor ani (apărând termenul de „Madonna wannabe”) și chiar de mai târziu.Cel de-al doilea album, Like a Virgin, e lansat în 1984 și devine primul ei album clasat pe locul întâi în S.U.A., iar piesa eponimă va fi interpretată de Madonna la MTV Video Music Awards, unde cântăreața iese dintr-un tort îmbrăcată într-o rochie de mireasă, stârnind controverse datorită coregrafiei provocatoare. Cântecul a rămas timp de șase săptămâni în Billboard Hot 100 pe locul 1, devenind primul ei hit în clasamentul american. Albumul a mai produs trei hituri de top 5 în Australia, Irlanda, Regatul Unit și Statele Unite: „Material Girl”, „Angel” și „Dress You Up”. În 1985, Madonna contribuie cu un rol episodic în filmul Nebun după tine interpretând rolul unei cântărețe de bar. De pe coloana sonoră a filmului sunt lansate două piese: „Crazy for You” și „Gambler”. Primul menționat avea să devină un mare șlagăr în țările anglofone, atingând locul 1 în Australia, Canada și Statele Unite. Like a Virgin a fost numit de către National Association of Recording Merchandisers și Rock and Roll Hall of Fame ca fiind unul din cele „200 albume decisive ale tuturor timpurilor”. În iulie se lansează filmul Căutând-o pe Susan, cu Madonna în rolul principal. Pentru a promova filmul, cântăreața a compus o nouă piesă, „Into the Groove”, care a ajuns primul hit clasat pe locul 1 în Regatul Unit al cântăreței, fiind inclusă în varianta europeană a albumului Like a Virgin.În același an cântăreața se căsătorește cu actorul Sean Penn pe care-l cunoscuse pe platourile de filmare ale videoclipului „Material Girl” și pleacă într-un turneu nord-american, The Virgin Tour. Deși criticile primite au fost nefavorabile, toate cele 17.622 de bilete pentru cele trei spectacole de la Radio City Music Hall din New York s-au vândut într-un timp record de 34 de minute. Datorită cererii ridicate de bilete de pe tot parcursul continentului, Madonna a fost nevoită să mute unele dintre spectacole în săli mai mari. În luna iulie a aceluiași an, revistele Penthouse și Playboy au publicat un număr de poze alb-negru nud, făcute de Madonna la sfârșitul anilor '70. Cu toate că a luat măsuri în instanță, cântăreața nu a putut opri publicarea acestora. La concertul de caritate Live Aid, care avusese loc chiar în timpul apogeului scandalului, Madonna a făcut o referire critică la întâmplare spunând că nu-și dă jos geaca în ciuda căldurii deoarece „s-ar putea să-mi facă rău peste zece ani”.
În 1986 se lansează discul True Blue, care va deveni cel mai bine vândut album al Madonnei din toate timpurile – 19 milioane de exemplare comercializate internațional. Albumul a ajuns pe prima poziție în 28 de țări, fapt catalogat de Cartea Recordurilor ca fiind „fără precedent”. Cu acest album, muziciana atinge faima mondială, toate cele cinci piese promovate comercializându-se în câteva mii de exemplare. Primul single extras, „Live to Tell”, a fost folosit și pentru a promova filmul în care apărea Sean Penn, At Close Range, balada bucurându-se de succes critic și comercial. Piesa „Papa Don't Preach” a fost subiectul unei controverse pricinuite de mesajul său: o adolescentă îi spune tatălui ei că va naște un copil din flori. În ciuda polemicilor aprinse, Madonna a primit o nominalizare la premiile Grammy pentru cântec. Ultimul extras pe single, „La Isla Bonita”, s-a bucurat de un succes uriaș, în special în Europa, ocupând locul 1 în Austria, Elveția, Franța, Germania, Regatul Unit. Celelalte extrase pe single au fost „True Blue” și „Open Your Heart”, bucurându-se de asemenea de popularitate.În 1987 apare al cincilea film cu Madonna, totodată al treilea în care joacă un rol important: Cine-i fata?. Reacțiile negative ale criticii amintesc de eșecul filmului anterior, Shangai Surprise. Cine-i fata se dovedește a fi și o nereușită la public; totuși, coloana sonoră a filmului produce două hit-uri de top 3 în Billboard Hot 100: „Who's That Girl” și „Causing a Commotion”, un al treilea single, „The Look of Love”, fiind lansat doar în Europa. Cele trei piese promovate au fost interpretate în turneul Who's That Girl Tour. Piesa „Causing a Commotion” a fost interpretată și în turneul Blond Ambition Tour. De atunci, Madonna nu a mai cântat niciodată în fața publicului aceste melodii. Primul turneu mondial al Madonnei, Who's That Girl Tour, a avut încasări mari. 70.000 de oameni au asistat numai la primul concert din Londra, cinci dintre ei fiind apoi spitalizați. Papa Ioan Paul al II-lea i-a somat pe italieni să nu asiste la concertele Madonnei.În 1988, cântăreața divorțează de Sean Penn; renunță pentru un an de zile la cariera muzicală, lansând doar un album cu piese remixate, You Can Dance. Discul cuprinde compoziții de pe primele trei albume, fiind printre primele albume de remixuri lansate. A fost inclusă și o piesă nelansată anterior, „Spotlight” (respinsă pe albumul True Blue), lansată doar în Japonia, unde s-a bucurat de succes, atingând locul 3. Albumul s-a vândut într-un milion de exemplare în Statele Unite, fiind comercializat în cinci milioane în toată lumea. În același an, a apărut pe Broadway în piesa Speed The Plow scrisă de David Mamet.
Un an mai târziu, în 1989, se lansează discul Like a Prayer, foarte apreciat de critici, care se arătaseră până atunci rezervați în privința cântăreței, revista Rolling Stone descriindu-l, în recenzia originală, ca fiind atât de aproape de artă, cât permite muzica pop. Piesele de pe noul disc au fost scrise și produse în colaborare cu Patrick Leonard și Stephen Bray. Albumul a ajuns pe primul loc în clasamentul albumelor din America, Madonna devenind astfel primul artist cu trei albume de studio consecutive clasate pe locul 1 în Billboard 200, după seria de opt produsă de Rolling Stones între 1971-1981. Videoclipul cu același nume a provocat polemici aprinse: cântăreața apare având o relație amoroasă cu un sfânt de culoare și sunt incendiate mai multe cruci. În ciuda controversei, mesajul acestuia, respingerea rasismului, a fost apreciat; în prezent, continuă să fie considerat unul din cele mai șocante, dar și de calitate, producții video, de public, cât și de publicațiile de specialitate. Cântecul, de asemenea, este inclus pe lista celor mai bune cântece înregistrare vreodată, datorită melanjului de genuri: pop, rock, dance, gospel, soul, disco.De pe album au fost promovate șase piese: „Like a Prayer” a ajuns pe locul întâi în 15 state, inclusiv Australia, Canada, Italia, Japonia, Regatul Unit și Statele Unite, în primele două fiind cel mai de succes cântec al anului. „Express Yourself” a fost al doilea extras pe single și a fost de asemenea primit cu recenzii pozitive și succes comercial. Videoclipul a fost inspirat de filmul expresionist german al lui Fritz Lang Metropolis; acesta o prezintă pe Madonna pe o serie de trepte, purtând un costum bărbătesc și monoclu, apucându-se de părțile intime, în timp ce bărbați la bustul gol, angajați ai unei fabrici, își trăiesc viața la baza acestora. Creația avea să fie apreciată pentru puternicul mesaj feminist pe care-l transmite, cântăreața fiind apreciată pentru înlăturarea barierelor sexelor, mulți observând standardul dublu al societății în privința femeii și a bărbatului pe care artista îl prezenta. În prezent, mai multe publicații, precum Billboard, Rolling Stone sau Time îl consideră unul din cele mai bune videoclipuri realizate vreodată, revista Slant Magazine numindu-l în 2003 cel mai bun videoclip al tuturor timpurilor. Comercial, discul single s-a clasat în top cinci în toate clasamentele în care a activat, atingând locul întâi în Canada, Elveția și Italia, precum și locul doi în Belgia, Noua Zeelandă și Statele Unite. „Cherish” a atins a doua poziție a clasamentului Billboard Hot 100, devenind al 16-lea hit consecutiv de top cinci al solistei, un record susținut și azi; „Oh Father” avea să doboare recordul, clasându-se doar pe locul 20. „Dear Jessie” a fost lansat în Europa iar „Keep It Together” în America de Nord, devenind șlagăre de top 10.Tot în 1989, Madonna încheie un contract cu PepsiCo, devenind imaginea companiei. Reclama conținea imagini cu Madonna dansând, precum și imagini din copilăria ei, pe fundalul noii ei piese, „Like a Prayer”. Când videoclipul piesei a fost lansat, criticile s-au îndreptat și asupra spotului publicitar, cu toate că reclama nu conținea nimic controversat. Spotul a fost retras de către companie, însa Madonna și-a păstrat cele cinci milioane de dolari câștigate, din moment ce ea și-a respectat partea de contract.
În 1990, Madonna se întoarce în lumea filmului cu pelicula Dick Tracy, în rolul Breathless Mahoney, alături de Warren Beatty, Al Pacino, Dustin Hoffman și Dick Van Dyke. Pe platourile de filmare, cântăreața începe o relație amoroasă cu Beatty.Coloana sonoră a filmului a apărut pe discul I'm Breathless: Music from and Inspired by the Film Dick Tracy, unde a fost inclusă și piesa dance „Vogue”,  devenită unul din cele mai mari hit-uri ale cântăreței, precum și al muzicii pop în general, atingând prima poziție în peste 30 de țări, între care Statele Unite, Canada, Japonia și Marea Britanie. A fost cel mai bine vândut extras pe single al anului 1990, fiind comercializat în peste două milioane de exemplare internațional, suma totală depășind șase milioane în prezent. Criticii i-au oferit recenzii pozitive, fiind numit al patrulea cel mai bun cântec al anului, clasament realizat de Pazz & Jop al revistei The Village Voice. Videoclipul, realizat alb-negru este un tribut adus perioadei „de aur” a Hollywood-ului, muziciana imitând mai multe vedete, precum Greta Garbo, Marilyn Monroe, Marlene Dietrich, Katharine Hepburn, Jean Harlow și Bette Davis. Acesta a fost de asemenea primit cu recenzii bune de critici, primind nouă nominalizări la MTV Video Music Awards. Cântăreața a interpretat piesa „Vogue” la decernarea premiilor MTV din 1990, Madonna și dansatorii ei fiind îmbrăcați ca nobilii francezi ai secolului al XVIII-lea, cântăreața amintind de înfățișarea Mariei Antoinette. 
Albumul mai conține și piesa câștigătoare a unui premiu Oscar, „Sooner or Later”, recompensată la secțiunea „Cel mai bun cântec original”.Din aprilie până în august 1990, Madonna a susținut un turneu mondial, Blond Ambition Tour. Acesta a cuprins America de Nord, Europa și Japonia. Cântăreața a lansat încă o controversă, simulând masturbarea în timpul piesei „Like a Virgin”, lucru care aproape a dus la arestarea ei în Canada. Acesta a fost turneul unde au fost prezentate pentru prima oară scandaloasele sutiene conice create de Jean-Paul Gaultier. Turneul a fost declarat cel mai bun turneu al anului 1990 de revista Rolling Stone.
În 1991, la Festivalul de Film de la Cannes a fost prezentat documentarul În pat cu Madonna (lansat în America de Nord sub numele Adevăr sau provocare), în care apăreau cele mai bune momente ale turneului mondial Blond Ambition Tour și filmări din culise. Documentarul a primit recenzii pozitive din partea criticii. La ora actuală, este al șaptelea cel mai bine vândut documentar al tuturor timpurilor, cu încasări de aproximativ 15 milioane de dolari. La sfârșitul anului, Madonna și-a lansat primul disc de colecție, The Immaculate Collection, parodiere a sintagmei The Immaculate Conception (ro. „Concepția imaculată”, doctrină catolică privitoare la Fecioara Maria). Albumul conține 17 piese, dintre care 15 deja binecunoscute și două noi – „Justify My Love” și „Rescue Me”.Cântecul „Justify My Love” reprezenta teritoriu nou pentru solistă, atât prin faptul că versurile sunt vorbite, nu cântate, cât și prin faptul că explora muzica trip hop. Videoclipul a fost interzis de postul de televiziune MTV din cauza conținutului său erotic. Casa de discuri a decis să îl lanseze în format VHS, devenind primul disc single video; avea să fie comercializat în peste 400.000 de exemplare. Discul single cu piesa s-a comercializat în peste un milion de exemplare în perioada promovării, astfel că i-a oferit Madonnei un nou hit internațional, clasându-se pe locul unu în Canada, Finlanda și Statele Unite și top 10 în mai multe țări.În anul următor, Madonna joacă în pelicula Liga feminină de baseball alături de Geena Davis, Tom Hanks, Jon Lovitz, Lori Petty și Rosie O'Donnell. Criticii au considerat jocul actoricesc al Madonnei convingător, însă s-a spus că faptul datorează mult asemănărilor între personalitatea actriței și rolul jucat. Filmul a avut încasări de peste 132 milioane. „This Used To Be My Playground” a fost tema muzicală a filmului, ajungând al zecelea șlagăr al Madonnei clasat pe prima poziție a topului Billboard Hot 100.
Pe 20 octombrie 1992, Madonna lansează al șaselea album de studio, Erotica, iar a doua zi cartea Sex, o lucrare cu fotografii de Steve Meisel. În carte, celebrități ca Isabella Rossellini, Naomi Campbell și rapperul Vanilla Ice apăreau împreună cu Madonna, în situații care înfățișau fantezii erotice ale cântăreței (unele dintre ele cu caracter sadomasochist și lesbian). Deși cartea a avut parte de recenzii negative, mulți considerând-o o mișcare calculată pentru a crește vânzările albumului, toate librăriile și-au epuizat stocul, iar acum este cartea out of print cea mai căutată din lume.Albumul a fost primit cu recenzii mixte și pozitive din partea criticilor de specialitate. Comercial, nu s-a bucurat de aceeași popularitate ca albumele de studio precedente, atingând totuși prima poziție a clasamentelor din Australia și Franța și locul doi în Regatul Unit și Statele Unite, fiind primul ei album de studio ce nu atinge prima poziție în aceste două state, după albumul de debut în 1983. Erotica a fost comercializat în peste 5.000.000 de exemplare, fiind unul din cele mai slab vândute albume ale muzicienei.
Albumul a fost promovat de șase extrase pe single, apariții televizate și un turneu mondial. Primul single, „Erotica”, a divizat criticii: Robert Christgau l-a numit ca fiind una din cele mai bune piese ale anului, în timp ce revista Rolling Stone a criticat compoziția, considerând că lipsește romantismul din „Justify My Love” și are un ton prea rece. Comercial, de asemenea, nu s-a bucurat de același succes ca lansările anterioare: deși a ocupat prima poziție în Eurochart Hot 100 și Italia, în Statele Unite a atins doar locul trei, când toate lansările anterioare (inclusiv compilații și coloane sonore), cu excepția albumului de debut, produseseră single-uri ce aveau să ajungă pe locul întâi. Videoclipul explorează teme sexuale, inclusiv BDSM, fiind difuzat de MTV doar după ora 12 noaptea. „Deeper and Deeper” a fost primit cu recenzii pozitive din partea criticilor  și s-a clasat în top 10 în câteva țări, precum Canada, Irlanda, Regatul Unit, și Statele Unite. „Bad Girl” a devenit cel mai slab clasat single al Madonnei din ultimii zece ani în majoritatea clasamentelor, inclusiv în Billboard Hot 100, unde a atins locul 36, fiind prima ei lansare clasată ce nu a ajuns în top 20. Următoarele trei extrase pe single au continuat să obțină poziții medii în topuri, evidențiindu-se totuși „Rain”, atât din punct de vedere critic, cât și comercial.Pentru a promova albumul, cântăreața a pornit într-un nou turneu, The Girlie Show. Turneul a iscat controverse din cauza dansatoarelor topless și în momentului în care, în timpul unui spectacol în Puerto Rico, artista și-a frecat steagul statului gazdă între picioare.Tot în 1993, Madonna, joacă alături de Willem Dafoe în filmul erotic Body of Evidence. Filmul a fost primit rece de către critici, primind 6 nominalizări la premiile Zmeura de Aur; artista a primit premiul pentru „Cea mai slabă prestație pentru o actriță în rolul principal”.După multe controverse, Madonna aduce publicului un nou album, Bedtime Stories, unul mai liniștit și totodată romantic, cu scopul de a contrabalansa discul anterior. Acesta a avut influențe de R&B și a ajuns pe locul 3 în Billboard 200, 2 în Marea Britanie și Franța. De pe albumul apărut în 1994 sunt extrase piesele de succes „Secret” și „Take a Bow”. Ambele piese au intrat în top 3 în Statele Unite, „Take a Bow” ajungând să se claseze pe prima poziție pentru șapte săptămâni, devenind cel mai mare hit al artistei în top, însă a devenit unul din puținele cântece ale acesteia care ratează top 10 în Marea Britanie. „Bedtime Story”, compus parțial de Bjork, a fost al treilea single și a beneficiat de un clip experimental, inspirat de picturile unor artiste precum Frida Kahlo și Remedios Varo. Piesa a ajuns numai pe locul 42 în Statele Unite, devenind prima melodie a Madonnei care ratează top 40, din 1984 până atunci.„Human Nature” a fost menită să „închidă gura” criticilor care i-au condamnat albumul Erotica, cartea Sex și filmul Body of Evidence, prin versuri ca „Ops, nu știam că nu pot vorbi despre sex, nu-mi pare rău, e natura ființei umane”. Videoclipul piesei a primit două nominalizări la premiile MTV VMA pentru „Cel mai bun videoclip dance” și „Cea mai bună coreografie”. În 1995 apare Something to Remember, care cuprinde cele mai faimoase balade ale Madonnei și piese noi precum „I Want You”, cover după Marvin Gaye, „You'll See” și „One More Chance”. „I Want You” a fost inițial primul single, filmându-se și un videoclip pentru acesta, însă datorită reacției reci venite din partea posturilor radio și a televiziunilor, acesta a fost anulat ca single, iar „You'll See” a fost lansat la numai două săptămâni de la debutul acestuia. Albumul a fost vândut în aproximativ 8 milioane de copii în toată lumea.După puțin timp, Madonna joacă în filmul care i-a marcat cariera, Evita, unde o interpretează pe prima doamnă argentiniană, Eva Perón. Madonna a câștigat Globul de Aur. pentru interpretarea sa . Printre actrițele despre care se zvonea că vor obține rolul sau care dăduseră audiții se numără Meryl Streep, Barbra Streisand, Glenn Close, Olivia Newton-John și Michelle Pfeiffer. De pe albumul care a însoțit filmul, Madonna a lansat trei melodii, „You Must Love Me” (SUA #18, UK #10), „Don't Cry for Me Argentina” (SUA #8), UK #3) și „Another Suitcase in Another Hall” (U.K. #7). Piesa „Don't Cry for Me Argentina” a fost inclusă și pe al doilea album greatest hits al artistei, GHV2.
În 1998, după trei ani în care nu a lansat niciun album de studio nou, Madonna se întoarce cu un stil nou, cu influențe de muzică electronică și cu o estetică mistică, influențată de religiile orientale (hinduism, budism) și de credința Cabala. Albumul a inclus teme ca spiritualitatea, faima și viața de mamă. Ray of Light a fost albumul cel mai bine primit de critică  după Like a Prayer. Cu acest album, Madonna câștigă diferite premii, printre care și 3 premii Grammy.  Aici ies în evidență piesele de mare succes „Frozen” și „Ray of Light”, ambele hit-uri top 5 în jurul lumii, inclusiv Australia, Canada, SUA și Marea Britanie. Piesa „Ray of Light” a primit nouă nominalizări MTV VMA, câștigând cinci dintre acestea, inclusiv „Videoclipul anului”.De pe album au mai fost promovate piesele „The Power of Good-Bye” și „Nothing Really Matters”. Datorită proastei strategii de promovare, ultima melodie a ajuns numai până pe locul 93 în Statele Unite, devenind cea mai joasă poziție a artistei în topul Billboard.
În 1999 Madonna mai lansează un succes, „Beautiful Stranger”, cântecul atingând nr. 19 în Statele Unite, chiar fără să fie lansat, și top 5 în jurul lumii(nr. 1 în Canada, nr. 2 în Marea Britanie, nr. 4 Spania și nr. 5 Australia).În 2000 Madonna joacă într-un nou film, The Next Best Thing, primul ei film de la Evita (1996). Pe coloana sonoră include două melodii: balada „Time Stood Still” și un cover după melodia clasică a lui Don McLean, „American Pie”. Tot în 2000 apare Music, din nou cu influențe electronice, dar de data aceasta cu o estetică country. Music a rămas în topurile internaționale mai multe săptămâni, devenind unul dintre marile succese din întreaga carieră a cântăreței, debutând pe prima poziție în Marea Britanie și Statele Unite. Melodia „Music” este până în prezent ultimul No.1 în Billboard Hot 100 al Madonnei. Versiunea albumului Music lansată în afara Statelor Unite conține „American Pie” ca bonus track.În 2001 Madonna pleacă în turneul mondial Drowned World Tour, primul ei turneu de la The Girlie Show Tour în 1993. Turneul a promovat ultimele două albume, Ray of Light și Music. Turneul a fost lansat pe DVD în noiembrie 2001 pentru a coincide cu lansarea celui de-al doilea „greatest hits”, GHV2. Acesta conține câteva din hit-urile artistei din 1993 până în 2001, printre care „Erotica”, „Deeper and Deeper”, „Secret”, „Don't Cry for Me Argentina”, „Frozen” și „Music”, cu toate că unele au fost omise: „You'll See, „I'll Remember” sau „American Pie”. În 2002 a jucat în filmul Naufragiați, regizat de soțul ei, Guy Ritchie, iar spre sfârșitul anului a lansat hit-ul „Die Another Day” de pe coloana sonoră a noului film James Bond, Die Another Day. Melodia a fost nominalizată la Globurile de Aur pentru „Cel mai bun cântec original”  și la Zmeura de Aur pentru „Cel mai prost cântec original”.
În 2003, influențată de climaticul antebelic dintre Statele Unite și Irak, Madonna lansează American Life, un album cu un mesaj politic și critic, care sprijinea filozofia anti-război. Al doilea videoclip de pe acest album, (primul fiind „Die Another Day”) „American Life”, este retras de la televiziune de către însăși cântăreața, din respect pentru soldații aflați în război. 
În acest clip, ea aruncă o grenadă într-o sosie a lui George W. Bush, președinte al Statelor Unite, care o folosește ca brichetă pentru a-și aprinde un trabuc. La câteva zile după retragerea videoclipului, este lansată o a doua versiune a acestuia, în care apar drapelele țărilor lumii, lucru care face din acest al doilea clip unul mai pașnic. American Life este unul dintre discurile care nu au făcut mare vâlvă în cariera Madonnei, dacă luăm în considerare indicii scăzuți ai vânzărilor, fiind cel mai puțin vândut album al artistei. Mesajul cântăreței a fost interpretat de mulți americani ca fiind o lipsă de patriotism, multe din posturile de radio americane refuzând să-i mai difuzeze piesele. Ca urmare, următoarele ei piese - „Hollywood” , „Nothing Fails” și „Love Profusion” - nu au intrat în Billboard Hot 100, pentru prima dată în 20 de ani. Pe lângă această controversă, albumul a fost prost primit de criticii muzicali, fiind numit „obosit”, „copleșitor” „fără profunzime și nememorabil”.
În anul 2004 Madonna a plecat într-un turneu mondial, Re-Invention Tour, pentru a promova albumul American Life, în care a interpretat mari succese ale carierei sale pe lângă piesele de pe album. Turneul s-a încheiat la Lisabona în Portugalia, cu două spectacole la Pavilhão Atlântico (Pavilionul Atlantic), pe 13 și 14 septembrie. Pe durata turneului a fost filmat un nou documentar I´m Going to Tell You a Secret, care prezintă detalii despre viața personală a Madonnei, fiind văzut ca o continuare pentru În pat cu Madonna. Documentarul a fost înscris la mai multe festivaluri de film din 2005, dar a fost respins. Acesta a sfârșit prin a fi difuzat la televiziune în toamna lui 2005.
În ianuarie 2005, cântăreața interpretează un cover după piesa „Imagine” a lui John Lennon, la un concert de caritate, care strângea bani pentru victimele tsunamiului din Asia. Tot în 2005 artista a interpretat trei cântece la concertul Live 8.
În 2005, Madonna revine după eșecul cu American Life și lansează albumul câștigător a unui premiu Grammy, Confessions on a Dance Floor, după critică, unul dintre cele mai bune albume ale sale. Apărut într-un stil dance cu influențe retro, primul single, „Hung Up”, rivalizează marele succes din anii 70 al formației Abba, „Gimme Gimme Gimme”, atingând primele locuri în topurile muzicale din 45 de țări (inclusiv Romania) - un record absolut. Madonna a interpretat noul său single, „Hung Up” în premieră, la gala premiilor MTV Europa de la Lisabona.
Discul a fost piratat pe internet la scurt timp după lansare, lucru care a înfuriat-o pe aceasta. În anul 2006, Madonna a lansat al doilea single de pe albumul Confessions on a Dance Floor, intitulat „Sorry”. Acesta a intrat în UK Official Charts direct pe locul 1, Madonna devenind astfel artista cu cele mai multe hit-uri #1 în Marea Britanie. În ciuda succesului limitat în Statele Unite, „Hung Up” și „Sorry” au stabilit recorduri în clasamentele dance, fiind singurele piese care au ocupat prima poziție în același timp în Billboard Club Play, Billboard Dance Singles Sales, Billboard Dance Radio Airplay, în timp ce Confessions on a Dance Floor era pe locul 1 în topul Billboard al albumelor electronice.„Get Together”, al treilea single de pe acest album nu a avut un succes atât de mare comparativ cu anterioarele, atingând locul 10 în Marea Britanie și 21 în Romania. Al patrulea și ultimul clip de pe albumul Confessions on a Dance Floor a fost „Jump”, care a debutat în Marea Britanie direct pe locul 9, iar în Romania, a ajuns pe locul 6. Artista deține recordul pentru cele mai multe #1 în topul dance din Statele Unite.
Pe 16 mai 2007, Madonna a lansat o piesă valabilă numai digital, numită „Hey You”, care a fost imnul concertelor Live Earth, fiind valabilă gratis timp de o săptămână. Artista a interpretat „Hey You” alături de alte trei cântece la concertul de caritate din Londra. 
În octombrie 2007 cântăreața a anunțat că va părăsi casa de discuri Warner Bros., devenind artistul fondator al unei noi case de discuri, Live Nation. Contractul cu Warner Bros. s-a terminat odată cu albumul din 2008, Hard Candy și o compilație a fost lansată în toamna anului 2009. Ultimul album de studio sub contractul cu Warner Bros, se numește Hard Candy și a fost lansat pe 29 aprilie 2008. Acesta conține piese compuse de Madonna, Timbaland, Justin Timberlake și Pharrell.
În decembrie 2007, Madonna a fost inclusă în Rock and Roll Hall of Fame, fiind unul dintre cei cinci artiști introduși în 2008. Ceremonia a avut loc pe 10 martie 2008.
Madonna a regizat primul ei film, intitulat Filth and Wisdom, și a participat în calitate de producător și scenarist la realizarea filmului I Am Because We Are, un documentar care prezintă problemele prin care trec locuitorii din Malawi, regizat de fostul ei grădinar, Nathan Rissman. Filth and Wisdom a primit recenzii mixte de la presa britanică. The Times a spus că Madonna ar trebui să fie mândră, în timp ce The Daily Telegraph a descris filmul ca fiind „un efort nu total ne-promițător, dar [Madonna] ar trebui să rămână la slujba de zi”. The Guardian a oferit o recenzie pozitivă documentarului I Am Because We Are, după prezentarea acestuia la Festivalul de la Cannes, spunând că „[Madonna] a venit, a văzut și a cucerit cel mai mare festival de film din lume”.
Primul single de pe albumul Hard Candy a fost „4 Minutes”, cântec pentru care Madonna a filmat un videoclip împreună cu Justin Timberlake și Timbaland. Acesta a devenit încă un hit de top 5 pentru artistă, în Marea Britanie (a debutat pe locul 7 dar, datorită descărcărilor digitale, trei săptămâni mai târziu a ajuns să ocupe prima poziție). „4 Minutes” a devenit al 60-lea hit de top 10 al artistei, o performanță mai mare decât a oricărei alte cântărețe. De asemenea, piesa a ajuns pe locul 3 în Billboard Hot 100, ocupând această poziție timp de două săptămâni. Acesta este single-ul artistei care a ocupat cea mai înaltă poziție în același top, din 2000 până în prezent, fiind primul ei hit de top 10 din 2005, când „Hung Up” a ajuns pe locul 7. Odată cu clasarea cântecului în top 10, Madonna a devenit artistul cu cele mai multe piese în top 10, record deținut înainte, timp de 37 de ani, de Elvis Presley. În Romania, „4 Minutes” a debutat pe locul 95, ajungând pe locul 1 la scurt timp. Al doilea single de pe album a fost „Give It 2 Me”, care a devenit un succes de top 10 în majoritatea țărilor în care a fost difuzat. În Japonia, „Miles Away” a fost al doilea single de pe album și al treilea internațional. Deși în Japonia a ajuns în top 5, în restul lumii piesa a fost un eșec , debutând pe locul 39 în Marea Britanie, dar coborând apoi din top și devenind primul cântec al Madonnei care ratează top 20, nefiind inclus nici în Billboard Hot 100 și în topul australian.
La sfârșitul lunii august, Madonna a plecat în al șaptelea turneu mondial al său, intitulat Sticky & Sweet Tour. Turneul a fost efectuat în Europa, America de Nord și America de Sud și a devenit, potrivit Live Nation, cel mai de succes turneu al unui artist solo, cu peste 280 de milioane de dolari încasați din doar 58 de reprezentații, reușind să stabilească recorduri de audiență pe Stadionul Wembley, în peninsula Iberică, în Muntenegru, Elveția dar și pe Madison Square Garden. Spectacolul a stârnit controverse puternice datorită faptului că, în timpul interludiului video „Get Stupid”, imaginea candidatului la președinția Statelor Unite, John McCain, a fost folosită alături de cea a lui Hitler și Mugabe, iar cea a contra-candidatului său, Barack Obama alături de cea a Maicii Tereza, Gandhi și John Lennon. Pe 19 februarie 2009 pe site-ul oficial al Madonnei s-a anunțat că aceasta va veni în România pe 26 august, concertul fiind inclus în partea a doua a turneului Sticky & Sweet. La terminarea celei de-a doua părți a turneului, în Tel Aviv pe 2 septembrie, turneul a devenit al doilea cel mai de succes turneu al tuturor timpurilor, având încasări de 408 milioane de dolari, record întrecut doar de formația rock veterană Rolling Stones.În 2009, Madonna s-a decis să mai adopte un copil din Malawi. Deși inițial primise dreptul de a o adopta pe Mercy James, o fetiță de patru ani, acesta i-a fost retras deoarece, conform legilor din Malawi, pentru a adopta un copil, tutorele trebuie să locuiască în această țară cel puțin un an. Avocatul cântăreței, Alan Chinula, a afirmat că va începe un proces pentru aceasta. Totuși, Curtea Supremă din Malawi a anulat decizia anterioară, cântăreața reprimind pe 12 iunie dreptul de a o adopta pe Mercy James.
Life with My Sister Madonna, o controversată carte de fratele Madonnei, Christopher Ciccone, a fost lansată pe 14 iulie 2008. Cartea a debutat pe locul 2 în topul best-sellerelor publicat de New York Times. Cartea a fost publicată fără permisiunea cântăreței și a dus la o distanțare între cei doi frați, publicistul Madonnei, Liz Rosenberg, comentând astfel o posibilă împăcare: „cartea fiind aproape de publicare, mă îndoiesc că asta se va mai întâmpla vreodată.”.
În ianuarie 2009, Madonna a colaborat cu fotograful Steven Meisel pentru colecția Louis Vuitton de primăvară/vară. Directorul de creație, Marc Jacobs, o contactase pe cântăreață în acest scop după ce o văzuse live în timpul unui concert din turneul Sticky & Sweet din Paris. Artista a lucrat și cu designer-ul Ed Hardy pentru a lansa încă o colecție de haine, de această dată ale ei, după ce a fost contactată de Christian Audigier.Pe 2 martie 2009, Madonna a primit premiul „Japan Gold International Artist of the Year” din partea RIAJ pentru vânzările albumului Hard Candy.
În aprilie, Madonna a donat 500.000 dolari americani victimelor cutremurului din L'Aquila, Italia. În urma cutremurului devastator ce a afectat Haiti în ianuarie 2010, solista a donat 250.000 de dolari americani victimelor, interpretând apoi „Like a Prayer” în timpul teledonului organizat de Wyclef Jean.În aceeași lună, Madonna a confirmat că s-a întors în studioul de înregistrări pentru a înregistra piese cu Paul Oakenfold pentru ultimul ei album contractual cu Warner Bros. Records, o compilație de hituri. Acest album, intitulat Celebration, conține 34 dintre hiturile solistei, începând cu prima piesă lansată, „Everybody”. Pentru a promova albumul, a fost lansat un single cu același nume. În luna iunie, Madonna a fost numită de revista Forbes, a treia cea mai „puternică” vedetă, după Angelina Jolie și Oprah Winfrey. Albumul a debutat pe locul 1 în Marea Britanie, devenind al 11-lea ei album care ocupă această poziție, fiind la egalitate cu Elvis Presley pentru titlul de a avea cele mai multe albume de un artist solo clasate pe locul 1, fiind depășiți doar de The Beatles. Muziciana a fost cel mai difuzat artist la radioul britanic în perioada 2000 - 2010.
Madonna a interpretat „Like a Prayer” la concertul Hope for Haiti Now: A Global Benefit for Earthquake Relief în ianuarie 2010. În martie a lansat al treilea album live, Sticky & Sweet Tour. A fost prima lansare sub egida Live Nation, dar a fost distribuit de Warner Bros. Momentan regizează un nou film, W.E., despre o femeie care o consideră pe Wallis Simpson, liderul ei spiritual. Madonna a oferit serialului TV american Glee drepturile întregului ei catalog muzical, producătorii realizând un episod doar cu piesele acesteia. Madonna s-a declarat încântată de episod, numind-ul „briliant la fiecare nivel”, apreciind mesajul de egalitate și scenariul. Episodul a fost de asemenea primit cu recenzii pozitive de la critici: Ken Tucker de la Entertainment Weekly l-a numit „una din cele mai bune ore de televiziune pe care e posibil să le vezi tot anul”, explicând că episodul îi oferă Madonnei „cel mai mare compliment posibil”, deoarece, nu numai că exprimă admirație față de cântăreață, dar „demonstrează de ce Madonna contează”. Glee: The Music, The Power of Madonna, un EP conținând opt coveruri după Madonna, prezente în episod, a fost lansat în mai. EP-ul a debutat pe locul 1 în Billboard 200, cu 98,000 de exemplare vândute în Statele Unite. În august a lansat alături de fiica sa, Lourdes, o linie de haine, numite „Material Girl”, după hitul ei din 1985. În luna februarie a anului 2012 a fost invitatul muzical din timpul Super Bowl-ului, tot atunci lansând primul single de pe al 12-lea album solo, MDNA, intitulat „Give Me All Your Luvin'”, care a debutat în Billboard Hot 100 pe locul 13. Albumul a fost lansat în luna martie, timp în care a strâns 359.000 de copii în prima săptămână în SUA după lansare. Conform IFPI, MDNA a fost al doisprezecelea cel mai bine vândut album al anului 2012, cu 1,8 milioane de exemplare în întreaga lume. În mai 2012, Madonna a plecat în turneul MDNA, cu primul concert având loc în Israel, la Tel Aviv, care a continuat până în decembrie 2013 și care a primit recenzii pozitive din partea criticilor. În septembrie 2013, Madonna lansează filmul de 17 minute secretprojectrevolution.
Madonna a început să lucreze pentru cel de-al treisprezecelea ei material discografic, cu colaboratori precum Avicii, Diplo și Natalia Kills. În decembrie 2014, treisprezece materiale demo înregistrate pentru album au scăpat pe internet, inclusiv coperta care sugera faptul că albumul va fi numit Iconic. Pe data de 20 decembrie 2014 a fost lansat primul single, intitulat „Living for Love”, pentru a promova albumul despre care s-a anunțat mai târziu că va fi intitulat „Rebel Heart”. Albumul a fost lansat pe data de 6 martie 2015, iar șapte zile mai târziu a fost lansat cel de-al doilea single, „Ghosttown”. Rebel Heart a fost apreciat de către criticii de muzică și a debutat pe cele mai bune poziții în clasamentele din întreaga lume. Pe data de 15 iulie 2015 a fost lansat cel de-al treilea single „Bitch I'm Madonna”, o colaborare cu rapperița americană Nicki Minaj. Pe data de 9 septembrie 2015 Madonna a început turneul Rebel Heart Tour în susținerea albumului. Turneul s-a încheiat în martie 2016, cu Madonna susținând concerte în America de Nord, Europa și Asia, vizitând pentru prima dată după 23 de ani și Australia. Turneul a avut 82 de reprezentații, totalizând încasări de 169,8 milioane de dolari.În octombrie 2016, Billboard a numit-o pe Madonna drept Femeia Anului 2016.În ianuarie 2018, Madonna a anunțat pe Instagram că a început să lucreze la al paisprezecelea ei album de studio. Peste patru luni a participat la Gala Met din 2018 și a interpretat o piesă nouă, intitulată „Beautiful Game”, dar și „Like a Prayer” și „Hallelujah” a lui Leonard Cohen. Printre proiectele sale viitoare se numără filmul MGM Taking Flight, al cărei regizoare va fi, bazat pe memoriile balerinei Michaela DePrince, dar și ecranizarea romanului The Impossible Lives of Greta Wells de Andrew Sean Greer.
Madonna a enumerat originile ei catolice și italienești ca fiind influențe majore în carieră dar și în viață. De asemenea, a amintit și moartea prematură a mamei ei, lucru care a lăsat un gol în sufletul acesteia. Cu diferite ocazii, Madonna a amintit de aceste subiecte în versurile melodiilor sau în timpul concertelor.Originea catolică a cântăreței și relația cu părinții au fost reflectate în albumul din 1989, Like a Prayer, care include melodii despre părinții ei și educația catolică. Videoclipul melodiei care dă nume albumului conține simboluri catolice, cum ar fi stigmata. Crucifixul a fost folosit și în timpul turneului Confessions, iscând o nouă controversă. „Promise to Try” povestește despre tristețea pierderii mamei, în timp ce „Oh Father” se referă la un tată strict care seamănă frică în copii săi. În The Virgin Tour, a purtat un rozariu la gât, iar în clipul pentru melodia „La Isla Bonita” Madonna se roagă având un rozariu în mână.Moștenirea italienească a Madonnei a ocupat de asemenea un loc important. Clipul pentru „Like a Virgin” a fost filmat în Veneția, Italia. În videoclipul „Open Your Heart”, șeful acesteia strigă la ea în italiană, iar în videoclipul „Papa Don't Preach” Madonna poartă un tricou cu sloganul „Italians Do It Better” (Italienii o fac mai bine). Lansarea video a turneul „Who's That Girl Tour”, intitulat Ciao, Italia! - Live din Italia a fost filmat în mare parte în Torino. În timpul interpretării melodiei „Papa Don't Preach”, pe fundal a apărut o imagine a papei.
În 1985, Madonna a afirmat despre melodia „These Boots Are Made for Walkin” de Nancy Sinatra, că este prima melodie care i-a lăsat o impresie puternică și că fusese încântată de atitudinea interpretei. Ca tânără, a încercat să-și diversifice gusturile în literatură, artă și muzică, devenind astfel interesată de muzica clasică. Stilul ei preferat era cel baroc; i-a plăcut în special Chopin datorită „laturii sale feminine”. În 1999, într-un interviu cu Larry King, Madonna a spus despre Karen Carpenter, Debbie Harry și Chrissie Hynde că sunt cele care „au pavat” drumul pentru ea.În timpul copilăriei, Madonna a devenit fascinată de filme și staruri: „Le iubeam pe Carole Lombard, Judy Holliday și Marilyn Monroe. Erau incredibil de amuzante... și mă regăseam în ele... cu inocența mea.” Videoclipul pentru melodia „Material Girl” a recreat momentul muzical a lui Marilyn Monroe, „Diamonds Are A Girl's Best Friends”, din filmul Gentlemen Prefer Blondes, iar când s-a pregătit pentru filmul Who's That Girl, a studiat multe comedii din anii '30, în special cele cu Lombard. Clipul „Express Yourself” înfățișa o femeie fatală și una androgină, fiind comparată cu Marlene Dietrich. Videoclipul pentru melodia „Vogue” a recreat stilul glamour al fotografilor de la Hollywood, în special Horst P. Horst, și imita atitudinea unor dive precum Marlene Dietrich, Carole Lombard și Rita Hayworth, în timp ce versurile melodiei includeau numele multor staruri de film, care o inspiraseră. Pe lângă aceștia, a fost menționată și Bette Davis, descrisă de Madonna ca fiind un idol pentru ea, alături de Louise Brooks și Dita Parlo. Dietrich a menționat de multe ori cât de vulgară o consideră pe Madonna, atât ca persoană cât și ca artistă.
Madonna a fost inspirată de asemenea și de picturile unor artiști precum: Frida Kahlo, Pablo Picasso, Salvador Dali și Man Ray.Videoclipul pentru piesa „Hollywood” a fost un omagiu adus fotografului Guy Bourdin, ceea ce a dus la un proces din partea fiului acestuia datorită faptului că munca tatălui său fusese folosită fără permisiune.
Originea catolică nu a avut nicio influență asupra vieții amoroase a artistei. Aceasta a avut mai multe relații amoroase de scurtă durată, căsătorindu-se de două ori. Are patru copii, dintre care doi născuți în afara căsătoriei și doi adoptați din Malawi.La sfârșitul anilor '70, începutul anilor '80, Madonna a fost iubita lui Dan Gilroy, cu care fondase trupa Breakfast Club. La începutul anilor 1980, Madonna a mai avut relații cu Stephen Bray (colaborator), Jean-Michel Basquiat (pictor), Mark Kamins (DJ) și Jellybean Benitez (muzician). În timpul filmărilor pentru videoclipul „Material Girl”, în 1985, Madonna a început o relație cu actorul Sean Penn, cu care s-a și căsătorit în același an. Cei doi s-au despărțit în 1988, în Ajunul Anului Nou, și au divorțat în septembrie 1989. Despre căsătoria cu Penn, Madonna a declarat pentru revista Tatler: „Eram complet obsedată de cariera mea și nu eram gata să fiu generoasă sub orice formă.” Timp de câteva luni a avut o relație și cu John Kennedy Jr.Madonna a început o foarte mediatizată relație amoroasă cu actorul Warren Beatty, în timp ce lucrau la filmul Dick Tracy, în 1989. În ciuda zvonurilor care au circulat, despre presupusa lor logodnă în mai 1990, relația celor doi s-a terminat în vara aceluiași an. La sfârșitul anului 1990, în viața Madonnei își face apariția un nou iubit: modelul și actorul porno Tony Ward, care apăruse în clipurile acesteia, „Cherish” (1989) și „Justify My Love” (1990). Relația lor s-a terminat la începutul anului 1991. Următorul ei iubit a fost rapperul Vanilla Ice, pe care l-a inclus mai târziu în cartea ei, Sex. Relația lor a durat opt luni. Către mijlocul anilor '90, cântăreața a fost implicată într-o relație și cu baschetbalistul Dennis Rodman și rapperul 2 Pac.
În septembrie 1994, în timp ce se plimba în Central Park, Madonna l-a întâlnit pe antrenorul de fitness Carlos Leon, care a devenit antrenorul ei personal și noul său iubit. Din relația cu acesta, pe 14 octombrie 1996, Madonna a dat naștere primului ei copil, Lourdes Maria Ciccone, în Los Angeles, California. Cuplul s-a despărțit în 1997. A urmat o relație a Madonnei cu Andy Bird, care a durat 18 luni. În 2001 Andy Bird a vândut povestea relației lor ziarelor de scandal.În 1999 Sting i l-a prezentat Madonnei pe regizorul britanic Guy Ritchie. Între cei doi s-a înfiripat o relație, în urma căreia, pe 11 august 2000, s-a născut al doilea copil biologic al Madonnei, un băiat, Rocco John Ritchie. Pe 22 decembrie 2000, Madonna și Guy Ritchie s-au căsătorit, în Scoția. În 2006 au adoptat un băiețel orfan de mamă, originar din Malawi, David Banta. Madonna a intentat actele pentru divorț în octombrie 2008, citind „comportament irațional”. Pe 15 decembrie 2008, cuplul a stabilit partajul, Ritchie primind între 50 și 60 de milioane de lire sterline, sumă ce includea și valoarea casei lor de la țară din Anglia. Divorțul s-a pronunțat oficial vineri, 2 ianuarie 2009. În 2009, Madonna a început o relație cu un fotomodel cu 30 de ani mai tânar ca ea, Jesus Luz.În timpul turneului Rebel Heart Madonna s-a jucat cu Ritchie cu privire la custodia fiului lor Rocco. Disputa a început când Rocco a decis să continue să trăiască în Anglia cu Ritchie după ce concertele din cadrul turneului din acea zonă au luat sfârșit, deși Madonna dorea ca el să se întoarcă cu ea. Audieri au avut loc la New York și Londra, și după mai multe deliberări, Madonna a decis să-și retragă cererea pentru custodie, alegând să discute personal despre Rocco cu Ritchie.
Madonna și-a făcut publice preferințele politice în campaniile prezidențiale americane în repetate rânduri. În campania prezidențială din 2004, Madonna a fost împotriva alegerii lui George W. Bush ca președinte al Statelor Unite. Artista l-a sprijinit pe democratul Wesley Clark la alegerile prezidențiale din 2004, printr-o scrisoare adresată fanilor, în care spunea: „viitorul copiilor mei este în pericol”. În toamna anului 2006 Madonna și-a exprimat susținerea pentru Hillary Clinton la alegerile prezidențiale din 2008. În 2007, după ce a vizionat documentarul lui Al Gore despre încălzirea globală, a declarat că l-ar susține pe acesta, dacă s-ar decide să candideze pentru alegerile din 2008.
În noiembrie 2016, Madonna a făcut campanie pentru Hillary Clinton în cadrul alegerilor prezidențiale, susținând un concert stradal improvizat la Washington Square Park.
Prima apariție șocantă a artistei într-un spectacol a avut loc la premiile MTV Video Music Awards din 1984, unde a interpretat melodia „Like a Virgin”. Madonna a apărut îmbrăcată într-o rochie de mireasă, purtând o curea cu însemnul „Boy Toy”. Interpretarea acesteia a avut o coregrafie provocatoare, ea făcând câteva mișcări sexuale sugestive și ridicându-și rochia, până la punctul în care i s-a văzut jartiera. Cu toate că publicul a fost șocat, după această întâmplare popularitatea cântăreței a crescut și mai mult.În 1985, Madonna a atras din nou atenția, de această dată fără să vrea. În luna iulie a acelui an, Playboy și Penthouse au publicat un număr de poze alb-negru nud, făcute Madonnei la sfârșitul anilor '70. Artista a intentat un proces, pe care l-a pierdut. Madonna a făcut o aluzie la această întâmplare, pe scenă, în timpul concertului de caritate Live Aid, spunând că nu își dă geaca jos, în ciuda căldurii, pentru că „s-ar putea să-mi facă rău peste zece ani”.În 1986, al doilea single de pe albumul True Blue, „Papa Don't Preach” a provocat controverse datorită temei: o tânără adolescentă care rămâne însărcinată și decide să nu avorteze copilul. Cu toate că mulți au susținut-o pe artistă, alții au criticat-o, considerând că interpreta promovează sarcinile adolescentine.În 1989, Madonna lansează un nou album, Like a Prayer, care primește recenzii pozitive de la critici, însă videoclipul cu același nume provoacă polemici aprinse, datorită faptului că artista apare având o relație amoroasă cu un sfânt de culoare și sunt incendiate mai multe cruci. Tot în 1989, cântăreața încheie un contract cu Pepsi, devenind imaginea companiei. Reclama conținea imagini cu Madonna dansând, precum și imagini care reprezentau copilăria ei, pe fundal auzindu-se noua ei piesa, „Like a Prayer”. Când videoclipul melodiei a fost lansat, criticile asupra acestuia s-au îndreptat și către spotul publicitar, cu toate că reclama nu avea nimic controversat. Spotul a fost retras de către companie, însa Madonna și-a păstrat cele 5 milioane de dolari, din moment ce își respectase partea sa de contract.Cântăreața a continuat să aibă apariții șocante pe scenă, de această dată în 1990, în timpul turneului Blond Ambition, când, în timpul interpretării melodiei „Like a Virgin”, a simulat masturbarea, lucru care aproape a dus la arestarea sa în timpul unui spectacol, în Canada.
Perioada 1991-1993 a fost o perioadă încărcată în cariera Madonnei, cu filme, videoclipuri și versuri cu conținut sexual explicit. Două videoclipuri din acei ani au atras atenția datorită conținutului sexual foarte explicit: „Justify My Love” și „Erotica”. Videoclipul „Justify My Love” conține scene de nuditate frontală parțială, și de homosexualitate sau sadomasochism. Clipul a fost interzis pe mai multe canale de televiziune, inclusiv MTV. Videoclipul pentru „Erotica” a iscat și el multe controverse, fiind difuzat de MTV numai de trei ori, după ora 12 noaptea. Clipul are două variante: cea standard, difuzată în Statele Unite și a doua (lansată numai în Europa și Australia) care conține mai multă nuditate, inclusiv imagini cu artistă dezgolindu-și sânii. Alt clip din această perioadă, care a atras atenția, a fost cel pentru „Bad Girl”, datorită scenei în care Madonna era găsită ștrangulată. Artista s-a „cumințit” în cele din urmă, însă în 2001/2002 a introdus imagini violente în clipurile „What It Feels Like for a Girl” și „Die Another Day”.
În 2003 videoclipul „American Life” a atras atenția datorită puternicului mesaj împotriva războiului din Irak. Tot în 2003, la sărbătorirea a 20 de ani de premii MTV VMA, artista a interpretat live un medley între melodiile „Hollywood” și „Like a Virgin”, alături de Christina Aguilera și Britney Spears, la mijlocul melodiei sărutându-le pe gură pe cele două.După ce dăduse semne că se liniștise, în 2006 Madonna a agitat din nou spiritele, de această dată întorcându-se la controversele religioase; în turneului mondial Confessions, în timpul interpretării melodiei „Live to Tell” Madonna a fost „crucificată” pe o cruce gigantică. Biserica ortodoxă și cea catolică au condamnat-o pentru blasfemie, și au cerut ca spectacolele ei sa fie anulate în țări precum Italia sau Rusia.
În 2008, turneul Sticky & Sweet a stârnit controverse puternice datorită faptului că în timpul interludiului video „Get Stupid”, imaginea candidatului la președinția Statelor Unite John McCain, a fost folosită alături de cea a lui Hitler și Mugabe, iar cea a contra-candidatului său, Barack Obama alături de cea a Maicii Tereza, Gandhi și John Lennon. Un alt moment care a atras atenția a fost când interpreta a dedicat melodia „Like a Virgin” papei Benedict al XVI-lea.
The Virgin Tour (1985) a fost primul turneu al artistei. Acesta a vizitat marile orașe din Statele Unite și Canada. În turneu au fost interpretate 13 melodii, de pe albumele Madonna și Like a Virgin. Deși criticii au fost ostili, toate cele 17.162 bilete pentru cele trei spectacole de la „Radio City Music Hall” din New York s-au vândut într-un record de 34 de minute. The Beastie Boys au cântat în deschiderea spectacolelor. Turneul a adunat 17,8 milioane de dolari.
Who's That Girl Tour (1987) a fost primul ei turneu mondial. Acesta a inclus orașe din Japonia, America de Nord și Europa. La acea vreme, acesta stabilise două recorduri: turneul cu cele mai mari încasări din toate timpurile, dar și cea mai rapidă vânzare de bilete (144.000 bilete în 18 ore și 9 minute).
Blond Ambition Tour(1990) a fost al doilea turneu mondial al artistei. A fost unul controversat datorită juxtapunerii dintre catolicism și sexualitate. Printre momentele memorabile din turneu se numără faimosul sutien cu conuri și coreografia pentru melodia Like a Virgin. Acesta a fost numit de revista „Rolling Stone” cel mai bun turneu al anilor ’90.
The Girlie Show (1993), al treilea turneu mondial al artistei, a vizitat pe lângă Europa, America de Nord și Japonia, Australia, Israel, Turcia, și America de Sud. Acest turneu a avut rolul de a promova controversatul album Erotica. În ciuda insuccesului albumului, turneul a fost un mare succes, strângând 60,3 milioane de dolari, și primind o nominalizare la premiile Grammy pentru „Best Long Form Music Video”.
Drowned World Tour (2001) a însemnat reîntoarcerea cântăreței la turnee, după ce luase o pauză de opt ani. A fost unul din cele mai de succes turnee din acel an, cu toate că acesta a vizat numai orașe din Statele Unite și Europa. Melodiile incluse au fost cele de pe albumele Music, Ray of Light și Bedtime Stories plus două melodii din anii ’80, „Holiday” și „La Isla Bonita”.
Re-Invention Tour (2004) a fost al cincilea turneu mondial și al șaselea per total al Madonnei. Acesta a devenit turneul cu cele mai mari încasări din 2004. Dintre toate turneele cântăreței, acesta este cel mai reprezentativ, fiind incluse în spectacol cel puțin un cântec de pe fiecare album.
Confessions Tour (2006) a debutat pe 21 mai 2006 și s-a încheiat pe 21 septembrie, în același an. Turneul a devenit cel mai bine vândut turneu al unei artiste, record deținut înainte de Cher. Acesta a câștigat un premiu Grammy pentru „Best Long Form Music Video”.
Sticky & Sweet Tour (2008) este al optulea turneu al cântăreței. Acesta a vizitat Europa și Americile. Turneul promovează albumul Hard Candy. A devenit cel mai de succes turneu al unui artist solo.
The MDNA Tour (2012) este al nouălea turneu al cântăreței. A început pe 31 mai 2012 și s-a încheiat pe 22 decembrie, în același an.
Rebel Heart Tour (2015) este al zecelea turneu al cântăreței. A început pe 9 septembrie 2015 și s-a încheiat pe 20 martie 2016, având încasări de 169,8 milioane de dolari din 1.045.479 de bilete.
Deși apăruseră încă din 2006 zvonuri că Madonna va veni în România cu turneul Confessions, acestea s-au dovedit într-un final a fi false. Pe 30 ianuarie 2009, pe site-ul oficial al Madonnei a apărut o știre conform căreia cântăreața avea să continue turneul Sticky & Sweet cu mai multe date în Europa, printre țările menționate fiind și România. La scurt timp a apărut și programul turneului, România și Serbia nefiind incluse însă aici, mulți crezând că artista și-a anulat cele două concerte, posibil din cauza lipsei unei arene destul de mari. Totuși, pe 19 februarie, site-ul oficial al cântăreței a confirmat sosirea acesteia în România. Locul concertului a fost stabilit în parcul Izvor, pe data de 26 august 2009, venirea Madonnei în România fiind sponsorizată de compania Vodafone.Clienții acesteia au putut cumpăra bilete de pe 23 februarie, devenind disponibile publicului larg pe data de 3 martie. La numai două zile de la punerea acestora în vânzare, peste trei sferturi au fost rezervate, site-ul MyTicket.ro numărând peste 70.000 de vizitatori unici interesați de concertul artistei. Potrivit Vodafone, pentru acest concert s-au înregistrat cea mai mare cerere de bilete și, totodată, cea mai rapidă vânzare, în comparație cu orice alt spectacol organizat până acum în România. Încă din prima zi, biletele din zona Gazon A s-au epuizat, organizatorii fiind nevoiți să suplimenteze numărul acestora. La doar două luni de la punerea în vânzare a biletelor, mai rămăseseră mai puțin de 20% din bilete disponibile, conform Emagic. Cu o lună înainte de spectacol, mai rămăseseră 500 de bilete și 20 de pachete Gold disponibile spre vânzare.Conform unor surse, Madonna a cerut 2 milioane de euro pentru concertul din România.Solista a sosit în România pe 25 august. Concertul s-a desfășurat conform planului cu toate că o întâmplare a atras atenția presei internaționale: înainte de piesa „You Must Love Me”, Madonna a atras atenția asupra discriminării romilor în Europa de Est, ceea ce i-a făcut pe mulți să o huiduie. În semn de mulțumire pentru mesajul adresat rromilor, solista a primit în acel an de la Florin Cioabă, regele rromilor din România, o diplomă de aur, lucrată manual de un bijutier din Italia.
Madonna a lucrat cu mulți regizori de succes și a produs videoclipuri care sunt considerate de unii ca fiind artistice. Videoclipurile ei conțin referiri la sarcinile adolescentine („Papa Don't Preach”), rasism („Like a Prayer”), religie („La Isla Bonita”), sex („Justify My Love”), violență („Die Another Day”), politică („American Life”), dans („Lucky Star”) și cluburi („Music”). Clipul filmat pentru „Bedtime Story” a fost achiziționat de Muzeul de Arte Moderne din New York.
Madonna a stabilit un record la premiile MTV Video Music Awards, câștigând 20 de premii și 67 de nominalizări, mai multe decât oricare alt artist.

Mănăstirea Bârnova este o mănăstire de călugări amplasată în preajma municipiului Iași, în pădurile Podișului Central Moldovenesc, sub dealul Pietrăriei, în comuna Bârnova. La mănăstire se poate ajunge pe drumul spre Vaslui; imediat după Hanul Trei Sarmale, pe partea dreaptă, se desprinde un drum pe care se poate ajunge în satul Bârnova (10 km).
Mănăstirea Bârnova este situată într-un pitoresc cadru natural, printre copaci umbroși și împrejmuită cu ziduri puternice. Ea a fost ctitorită de domnitorul Moldovei, Miron Barnovschi-Movilă (1626-1629, 1633), de la care își trage și denumirea, iar lucrările au fost terminate de domnitorul Eustratie Dabija (1661-1666).
Ansamblul Mănăstirii Bârnova a fost inclus pe Lista monumentelor istorice din județul Iași din anul 2015, având codul de clasificare  IS-II-a-A-04103 și fiind alcătuit din următoarele 5 obiective:
Biserica "Sfântul Gheorghe" - datând din perioada 1626-1629, având codul IS-II-m-A-04103.01
Ruinele din incintă - datând din secolul al XVII-lea, având codul IS-II-m-A-04103.03
Turnul de la poartă - datând din secolul al XVII-lea, având codul IS-II-m-A-04103.04
Zidul de incintă - datând din secolul al XVII-lea, având codul IS-II-m-A-04103.05În curtea mănăstirii se află un tei hibrid natural (Tilia x haynaldiana Simk.) (T. platyphyllos x T. tomentosa) cu o vârstă de aproximativ 660 de ani, distins cu titlul de "Arborele Anului" în 2011.
Pe locul unde se află astăzi Mănăstirea Bârnova domnitorul Ieremia Movilă a ctitorit în jurul anului 1603 o bisericuță de lemn având hramul Sfântului Mare Mucenic Gheorghe. Istoricul N.A. Bogdan, în monografia sa dedicată orașului Iași, a emis ipoteza că pe locul actual al Mănăstirii Bârnova ar fi existat anterior o altă biserică mai veche de lemn, de la domnitorul Ștefan Tomșa al II-lea (1611-1615, 1621-1623), ipoteză bazată pe faptul că biserica posedă un clopot din anul 1614, donație a acestui voievod. Deși nu sunt documente sigure în sprijinul acestei ipoteze, se poate crede totuși că a existat o biserică mică de lemn. Alte opinii presupun că acel clopot fusese comandat pentru bisericuța de pe Poartă, zidită de Ștefan Tomșa al II-lea în turnul de la intrarea în Curtea Domnească din Iași (cu hramul Sfintei Treimi).
Prima mărturie despre Mănăstirea Bârnova s-a păstrat de la cronicarul Miron Costin care a lăudat osârdia și strădania binecredinciosului voievod Miron Barnovschi-Movilă de a ridica noi locașuri bisericești. Acesta a ridicat Mănăstirea Barnovschi în orașul Iași, precum și Mănăstirea Hangu din Munții Neamțului, arătând o deosebită grijă față de Mănăstirea Dragomirna, ctitorită de mitropolitul Anastasie Crimca. După cum scrie Miron Costin, domnitorul Barnovschi "mănăstiri și beserici câte au făcutu, așea în scurtă vreme, nice unu domnu n-au făcutu. Făcut-sau alți domni și mai multe, iară cu mai îndelungate vremi, în 40 de ani unii, alții în 20 de ani, iară elu în trei ani".Înșiruind realizările domnitorului Miron Barnovschi pe plan bisericesc, cronicarul Miron Costin adaugă și că a zidit "așijdere și Bârnova, lângă Iași, care apoi au fârșit-oă Dabije-vodă" . Amintind din nou ctitoriile domnitorului, cronicarul umanist subliniază că "și au urdzit și Bârnova pre numele său, supt dealul Pietrăria lângă Iași".O altă mărturie este hrisovul domnesc scris la Iași în Cancelaria domnitorului Miron Barnovschi în ziua de 11 noiembrie 1628: “Io Miron Barnovschi Voievod, din mila lui Dumnezeu, domn al Țării Moldovei. Iată au venit înaintea domniei mele și înaintea tuturor boierilor domniei mele, mari și mici, sluga domniei mele, Dima călăraș de Țarigrad, de bună voia lui, nesilit de nimeni, nici asuprit și au vândut dreapta sa ocină și vie, cu crame și cu grădini și cu îngrădire și cu tot venitul. Aceea am vândut-o rugătorilor domniei mele, călugărilor de la Sfânta Mănăstire a domniei mele, nou zidită, care se cheamă Bârnova, unde este hramul Sfântului și slăvitului mucenic Ioan cel Nou… S-a înscris în Iași, în anul 7137 (=1628), noiembrie, 11 zile. Însuși domnul a poruncit, Barnovschi Voievod”.În anul 1629, domnitorul Miron Barnovschi a fost mazilit și a fugit în Polonia, biserica nefiind încă terminată. Revenit la tron pentru o scurtă perioadă în anul 1633, Miron Vodă a fost însă arestat și executat prin decapitare la Constantinopol în ziua de 2 iulie 1633. În timpul detenției, Miron Vodă și-a redactat testamentul, în care arăta că "Sfânta Monastire Bârnova, care este începută de noi vedem că, după vremuri ce stătură, că alt nime nu va putea să o săvârșească, numai putere domnească. Pentru aceea de va alege Dumnezeu un domn creștin, ca acela să săvârșească, Dumnezeu să-i vie într-ajutor. Monastirea cea de lemn ce s-au făcut întâiu, să aibă acești boieri a o socoti și întări".
În urma unei examinări atente a bisericii Gheorghe Balș constată că aceasta a fost "deja pe de-a-ntregul boltită" încă din vremea lui Miron Barnovschi, voievodului Istrate Dabija nerămânându-i decât să termine lucrările, după cum o dovedesc elemente de alt stil existente tocmai la paramentul turlei.
Domnitorul Eustratie Dabija (1661-1665) și Dafina Doamna au meritul de a îndeplini prevederea din Testamentul lui Miron Barnovschi, preluând pe cheltuiala lor terminarea construirii Mănăstirii Bârnova și înzestrând-o cu odoare de preț: cărți de cult, icoane și candele. Dabija Vodă a murit în anul 7174 (=1666), fiind înmormântat în biserica a cărei construcție o încheiase. Cronicarul Ion Neculce menționează că "l-a dus cu toată boerimea cu mare cinste, de l-au îngropat la mănăstirea lui, în Bărnova, care este de dânsul, isprăvită; iară din temelia ei a fost început-o Bărnovscki Vodă a o zidire, și n-a apucat să o isprăvească, că a perit la Poartă".Începând din anul 1662, Mănăstirea Bârnova a fost închinată pe rând Patriarhiei Ierusalimului, Muntelui Athos, Muntelui Sinai, Patriarhiei din Constantinopol și Patriarhiei din Alexandria, fiind administrată de către călugării greci pe o perioadă de 200 de ani.
În anul 1678, doamna Dafina Dabija a dăruit Mănăstirii Bârnova, unde era înmormântat soțul ei, mai multe sate lăsate de acesta cu limbă de moarte; documentul de danie precizează că unele din aceste proprietăți fuseseră cumpărate împreună cu doamna Dafina. După doi ani, pe la anul 1680, Dafina Doamna dădea sate, vii și țigani Mănăstirii Bârnova, arătând că acest așezământ a fost început de către Miron Barnovschi, dar neterminat, rămânând în această stare „până la vreme domniei Mariei Sale raposatul mieu domn, ce scris mai sus, lui Evastratie Dabija vodă, carile dimpreună și cu noi, dintru bună dumnezeiască îndemnare apucându-ne, am zidit biserica până în desăvârșitu, iar cu alte, câte să cade sfintei mănăstiri podoabe și așezături fiind de l-au apucare moarte, n-au apucat să o împodobească și să o temeeze, ce noi în vieața noastră, când am avut vreme, am nevoit și am împodobit și o am întemeiată după putință cu de toate, câte trebuiescu unii sfintii mânăstirii".În anul 1728, domnitorul Grigore al II-lea Ghica se mută vremelnic împreună cu toată curtea sa la Bârnova, mai ales spre a se feri din calea epidemiei de friguri care a bântuit Iașul în vremea domniei sale. Cronica Ghiculeștilor ne spune că domnitorul a făcut aici diverse amenajări, a refăcut clădirile din incintă care erau degradate complet și a înălțat zid de împrejmuire prevăzut cu creneluri și foișor de pază. “Și văzând Grigore Voda, acolo la mănăstire, casele stricate și pustii…, s-a apucat cu cheltuiala sa și a făcut niște case minunate și un râmnic mare ziditu cu piatră prin prejur și deasupra râmnicului cerdacu cum se vede”.
Mănăstirea Bârnova a avut multe moșii, printre care Buhaiul, Cascariu, Dumbrăvița, Puțineni (jud. Dorohoi), Bâlca, Păunești, Borșani, părți din Fierbinți și Haret (jud. Putna), Capotești, Petrești, Scânteia, Valea Satului, Belcești și Filozofu (jud. Vaslui), Iezerul de la Dorohoi etc.
La 15 septembrie 1863, prin efectul Legii secularizării averilor mănăstirești, domeniile și bunurile mănăstirii trec în proprietatea statului, în timp ce Palatul doamnei Dafina este transformat în școala satului și casă parohială. Ca urmare a pierderii proprietăților care aduceau venituri mănăstirii și a plecării călugărilor la alte mănăstiri, biserica s-a ruinat, catapeteasma putrezind cu totul. O primă serie de lucrări de restaurare s-au efectuat în 1875.
Ulterior, în anul 1902, s-au efectuat o serie de reparații interioare și s-a înlocuit catapeteasma cu cheltuiala preotului paroh Gh. Mereuță și a soției sale, Eufrosina, prin osteneala economului I. Mitescu din Iași. Cu această ocazie s-a amplasat o placă metalică pe peretele estic al pridvorului, având următoarea inscripție: "Această sf. biserică zidită de fericitul ctitor MIRON BÂRNOVSKI V.V. la 1630, acum în anul 1902, catapiteasma ajungend în stare cu totul putredă s'a făcut din nou împreună și cu alte reparațiuni interne cu cheltuiala smeritului preot paroh GH. MIREUȚĂ și soția sa EFROSINA, prin osteneala Economului I. Mitescu din Iași, în ḑilele MAJESTĂȚEI SALE CAROL I REGELE ROMÂNIEI, sub Arhipăstoria Înalt Prea sf. PARTHENIE MITROPOLIT MOLDOVEI."
La începutul secolului al XX-lea, istoricul N.A. Bogdan își exprima regretul că acest monument istoric era ignorat de contemporanii săi. "Ce pacat că un monument așa de frumos cum este acesta, așa de inpunător, trainic și vrednic de a fi cercetat de lume, stă mai deșert cu anii, căci mai nimene din lumea romînească nu'l cunoaște, cum este el situat în singuratatea în care se găsește, și cu nepasarea celor ce ar trebui să vegheze asupra unor atari sfinte locașuri." În două perioade: 1908-1945 și 1950-1990, lăcașul de cult a avut statut de parohie, iar între anii 1945-1950 a fost mănăstire de maici.
La intervenția Comisiei Monumentelor Istorice, între anii 1968-1970 s-au efectuat lucrări de restaurare a monumentului istoric. În acea perioadă s-a restaurat turnul clopotniță de la intrare și s-a înlocuit tabla de pe acoperișul bisericii cu tablă galvanizată.În iulie 1991, după o perioadă de părăsire a mănăstirii în timpul regimului comunist, timp în care biserica și Palatul domnesc al doamnei Dafina au început să se ruineze, tradiția monastică a revenit la Bârnova, mitropolitul Daniel Ciobotea al Moldovei și Bucovinei redându-i statutul de mănăstire de călugări și acordând binecuvântare ieromonahului Calistrat Chifan de a se ocupa de reorganizarea mănăstirii. Începând din anul 1997, starețul mănăstirii este protosinghelul Paisie Furdui, iar Mănăstirea dispune de o obște monahală tânără.
Ieromonahul Calistrat Chifan, duhovnicul care s-a ocupat de renașterea vieții monahale la Bârnova, a fost pus sub canon în anul 2003, interzicându-i-se să oficieze ceremonii religioase și sfintele taine. Monahul a fost acuzat de neascultare față de ierarhi, tunderea în monahism a unor tineri minori fără respectarea canoanelor bisericești, folosirea necanonică a bunurilor aduse mănăstirii de către credincioși, clevetirea și discreditarea ierarhilor și a preoților. După un canon de șase ani, la 1 martie 2009, Consistoriul eparhial a hotărât să-l dezlege de canon, mutându-l la Mănăstirea Vlădiceni.
Planul arhitectural al Mănăstirii Bârnova este asemănător cu cel al Mănăstirii Dragomirna, ea făcând parte din ansamblul marilor ctitorii arhitecturale din Moldova care sintetizează din acest punct de vedere elementele arhitecturale românești cu cele bizantine, transmise prin Țara Românească.
Ascunsă în codrii seculari ai Iașului, incinta Mănăstirii Bârnova este protejată de ziduri înconjurătoare de apărare, cu metereze. La poartă este un turn clopotniță, prin care se intră în Mănăstire. Atât clopotnița, cât și zidurile de incintă sunt lipsite de vreo inscripție.
Biserica are o înfățișare exterioară măreață, fiind construită în stilul Galatei, în plan triconc, cu două turle, din care una masivă, deasupra pridvorului și alta mai subțire, octogonală, ornamentată în exterior. Pentru prima dată în Moldova, la bisericile lui Miron Barnoschi-Movilă apare turnul-clopotniță lipit de biserică, amplasat deasupra pridvorului. Acesta schimbă și îngreuiază înfățișarea exterioară a bisericii în ansamblul ei. Turla de deasupra pridvorului este un element de fortificație, având la primul etaj o tainiță în care puteau fi ascunse odoarele bisericii la vreme de primejdie și la etajul al doilea o încăpere cu rol de apărare, având practicate în ziduri metereze pentru tras cu pușca. În această turlă se intra printr-o ușă secretă, ascunsă în epocă de spătarul unei strane bisericești din pronaos. De asemenea, se remarcă și prezența contraforturilor laterale masive pe colțurile pridvorului.
Gheorghe Balș constată că Bârnova ca elansare și zveltețe a formelor sale nu se ridică la nivelul Dragomirnei, deși arhitecții moldoveni din acea vreme au împrumutat planul acestei monumentale biserici.
Biserica Mănăstirii Bârnova este împărțită, conform tradiției bizantine, în pridvor, pronaos, naos și altar. Pridvorul este dreptunghiular, sprijinit în exterior, la colțuri, de contraforturi masive. În interior are o boltă cu două calote, care sunt ornamentate de jur împrejur de torsade timbrate cu scuturi mici. Pronaosul este asemănător cu cel al Mănăstirii Dragomirna, dar cu boltiri mai simple și lipsit de ornamentarea fastuoasă a ctitoriei lui Anastasie Crimca. Între pronaos și naos lipsește peretele despărțitor, fiind înlocuit cu trei arcade și doi pilaștri groși, reprezentând una dintre caracteristicile arhitecturii bisericești din secolul al XVII-lea din Moldova, prototipul acestei noi împărțiri găsindu-se pentru prima dată la Mănăstirea Galata.
Naosul prezintă particularitatea de a transmite greutatea turlei pe zidurile laterale prin arcuri transversale, întocmai ca la Mănăstirea Dragomirna. În schimb, lipsesc nervurile împodobite cu torsade, precum și arcaturile încrucișate ale bolții. O catapeteasmă mare desparte naosul de altar. Biserica Mănăstirii Bârnova nu este pictată.
În pronaos, în partea dreaptă, lângă peretele de sud și în peretele de sud, se află două pietre de mormânt: a domnitorului Eustratie Dabija și a domniței Maria, fiica lui Dabija.
Pe piatra de mormânt, frumos sculptată în marmură, a domnitorului din anul 1666, este următoarea inscripție în limba slavonă:
Cea de-a doua piatră de mormânt este a domniței Maria, unica fiică a lui Dabija Vodă și a Doamnei Dafina, decedată în anul 1677, la vârsta de 15 ani. În partea superioară a pietrei este încrustată stema Moldovei, capul de bour fiind încoronat și având o stea în opt colțuri între coarne, iar de o parte și de alta soarele și luna. În partea inferioară a pietrei se află un ornament compozit de tip oriental, reprezentând 3 vase cu flori încadrate de 2 chiparoși. Inscripția în limba greacă (de fapt o veritabilă tânguire) ocupă cea mai mare a pietrei:
De asemenea, tot în pronaos, dar în partea stângă, spre peretele nordic al bisericii, se mai găsește o altă piatră de mormânt, având o inscripție în limba slavonă săpată într-un chenar jur-împrejurul pietrei. În centrul pietrei sunt flori stilizate, iar la cele patru colțuri câte o rozetă. Textul inscripției este următorul: "Această piatră au făcut-o și înfrumusețat-o pan Ștefan ceașnic și cneaghina sa Agrăina pentru (...)"
În inventarul bisericii se află un Epitaf brodat cu fir, având următoarea inscripție în limba greacă: "S-a dat acest aer în sfânta mănăstire a sfinților mucenici Gheorghe și Ioan a Bârnovei de către roaba lui Dumnezeu Maria Ușeroaia spre pomenire ei și a părinților. 1671"
Mănăstirea Bârnova este înconjurată de un zid de incintă construit din piatră, cu o înălțime de circa 5 metri. Zidurile înconjoară mănăstirea din toate părțile, având o formă de patrulater cu laturile de 102x95 m, precum și o grosime de 1,35 m (la bază) și de 1,00 m (înspre partea superioară). Materialele de construcție provin din rezervația paleontologică Repedea aflată în apropiere, fiind calcare sarmatice sfărâmicioase, de slabă calitate. Rezistența scăzută la intemperii a acestor materiale a făcut ca zidul să se ruineze în timp, el fiind refăcut între anii 1985-1987 pe porțiunile căzute.Zidul era susținut de contraforturi pe toate laturile, dar în prezent s-au mai păstrat doar două dintre acestea pe latura de vest a incintei. Pentru mărirea rezistenței zidăriei s-au introdus în zid bârne groase de stejar. Mănăstirea Bârnova fiind o construcție fortificată cu rol de apărare a avut în interior un drum de strajă din lemn, care înconjura zidurile de jur împrejur, precum și metereze.
În incinta mănăstirii se poate intra pe două căi de acces: pe sub turnul clopotniță de pe latura de est și printr-o poartă de mici dimensiuni practicată într-un turn de pe latura de vest, boltită sub un arc de piatră.
Ca și zidul de incintă, și turnul clopotniță amplasat pe latura de est a incintei, era construit din calcar sarmatic de Repedea, material sfărâmicios ales probabil pentru motivul că era mai ușor de adus de la cariera aflată în împrejurimi.
Turnul are două etaje; la parter se află o intrare boltită în incinta mănăstirii, la primul etaj se află tainița, având ferestre dreptunghiulare de dimensiuni mici, iar la al doilea etaj este camera clopotelor cu ferestre de dimensiuni mari, terminate la partea superioară în acolade. Acoperișul turnului are forma unui bulb alungit. Intrarea în turn se face pe o scară de zid aflată pe latura nordică.
În curtea Mănăstirii se află Palatul Domnesc al doamnei Dafina, construit odată cu mănăstirea și la care arheologii au identificat trei niveluri de construcție, puse în evidență de cele trei niveluri de pardoseală deasupra pivniței, datate 1629?, 1667 și 1728.
În anul 1678, doamna Dafina Dabija a dăruit Mănăstirii Bârnova, unde era înmormântat soțul ei, mai multe sate lăsate de acesta cu limbă de moarte. Doamna Dafina a refăcut casa egumenească, locuind o perioadă în ea.
În anul 1728, domnitorul Grigore al II-lea Ghica se mută vremelnic împreună cu toată curtea sa la Bârnova, mai ales spre a se feri din calea epidemiei de friguri care a bântuit Iașul în vremea domniei sale. Cronica Ghiculeștilor ne spune că domnitorul a făcut aici diverse amenajări, a refăcut clădirile din incintă care erau degradate complet și a înălțat zid de împrejmuire prevăzut cu creneluri și foișor de pază. “Și văzând Grigore Vodă, acolo la mănăstire, casele stricate și pustii…, s-a apucat cu cheltuiala sa și a făcut niște case minunate și un râmnic mare ziditu cu piatră prin prejur și deasupra râmnicului cerdacu cum se vede”. Domnitorul a amenajat la Mănăstirea Bârnova o reședință de vară.
În anul 1875, clădirea a suferit unele refaceri. În a doua jumătate a secolului al XX-lea, latura stângă a clădirii s-a degradat puternic. Autorii lucrărilor de restaurare începute în 1999 au protejat provizoriu clădirea printr-o șarpantă din lemn peste care s-a pus o învelitoare din pânză bituminată. Zidurile sunt ruinate în prezent, în jurul cărora schelele ridicate în urmă cu ani au putrezit.În comunicarea "Scoaterea din pericol a clădirilor de patrimoniu" prezentată la Conferința Internațională de Structuri Portante Istorice din anul 2007, profesorul Virgil Polizu considera Casa Egumenească a Mănăstirii Bârnova ca monument aflat în stare de ruină și propunea o serie de intervenții de primă necesitate:
scoaterea umidității din ziduri prin crearea unui dren interior pe axul subsolului și acoperire de protecție
asigurarea structurii portante prin adăugarea de schele-eșafodaj de susținere, sprijiniri de rigidizare, injectări de plombe și completări ale zidurilor prăbușite.
În incinta mănăstirii, la mică distanță de absida altarului bisericii, se află niște ruine ale unor beciuri construite în secolul al XVII-lea. Tavanul beciurilor este boltit, el fiind confecționat din piatră. Stratul de pământ care le acoperea a fost îndepărtat cu prilejul efectuării lucrărilor de restaurare, dorindu-se ca beciurile să fie astfel mai bine puse în valoare.
Fiind complet neprotejate, există pericolul ca aceste beciuri să se surpe.În partea sudică a bisericii, în spatele pridvorului, se află o criptă cu un frumos monument funerar deasupra ei, operă a sculptorului V. Scutari. Aici au fost înmormântați preotul Gheorghe Mireuță (1835 - 12 septembrie 1908) și soția sa, presvitera Efrosina (1848 - ?).
Al. Andronic - "Biserica Bîrnova", în vol. Mitropolia Moldovei și Sucevei - "Monumente istorice bisericești din Mitropolia Moldovei și Sucevei" (Ed. Mitropoliei Moldovei și Sucevei, Iași, 1974), p. 277-278.
N.A. Bogdan - "Orașul Iași, monografie istorică și socială, ilustrată" (Ed. Tehnopress, Iași, 2004), p. 460-461
Miron Costin - "Letopisețul Țărîi Moldovei de la Aaron vodă încoace". Reprodus în "Cartea Cronicilor" (Ed. Junimea, Iași, 1986)
Nicolae Dascălu, Sorin Iftimi - "Pelerin în Iași" (Ed. Trinitas, Iași, 2000), p. 112-113
Elena Gherman, Adriana Moglan - "Rezultatele preliminare ale cercetării arheologice de la Mănăstirea Bârnova și implicațiile ei asupra restaurării", în "Monumentul - tradiție și viitor" (Ed. Junimea, Iași, 2000), p. 147-148.
A. Golimas - "Al doilea hram al m-rii Bîrnova", în "Revista istorică română" (RIR), 19043, f. 4, p. 133-134.
Nicolae Iorga - "Istoria românilor prin călători" (Ed. Eminescu, București, 1981)
Nicolae Stoicescu - "Mănăstirea Bîrnova-Iași", în "Mitropolia Olteniei", anul XXI (1969), nr. 11-12, p. 916.
Maria Magdalena Székely - "Un document de la Miron vodă Barnovschi", în "Studii și materiale de istorie medie" (SMIM), anul XXIII (2005), p. 253–256.

Mănăstirea Mihai Vodă este una din cele mai vechi construcții din București păstrate până astăzi, ctitorie a lui Mihai Viteazul. Zidită în anul 1594 și așezată în centrul unei incinte înconjurate cu ziduri, sub forma unei cetăți, complexul mănăstirii a suferit mai multe transformări de-a lungul timpului, îndeplinind variate funcții, cum ar fi: reședință domnească, spital militar, școală de medicină, Arhivele Statului. În incinta complexului mănăstirii, în centrul curții, se găsea un sit arheologic din perioada geto-dacică (mileniul I î.Hr., inclusiv locuiri ulterioare), unde s-au găsit o vatră, numeroase vase precum și alte vestigii.
Din complexul Mănăstirii Mihai Vodă a făcut parte și Biserica Albă - Postăvari (ca metoc al mănăstirii), care a fost construită în 1564, reconstruită în 1856-1857 și apoi demolată în 1984. În prezent, din întreg ansamblul mănăstirii s-au mai păstrat doar biserica și o clopotniță. Acestea se află amplasate pe Strada Sapienței nr. 35 din sectorul 5 al municipiului București, în spatele unor blocuri construite în timpul regimului comunist, din apropierea Splaiului Independenței și a parcului Izvor.
În 1813 Mănăstirea Mihai-Vodă „era printre mănăstirile mari ale țării”.Mănăstirea Mihai Vodă este inclusă în Lista monumentelor istorice din România, având codul de clasificare  B-II-a-A-19644.
Ctitorită în anul 1594 de voievodul Mihai Viteazul, în timpul în care era ban al Olteniei, biserica a fost amplasată pe vârful dealului din fața Podului Mihai Vodă, deal care mai târziu se va numi Dealul Mihai Vodă. Construcția a fost ridicată pe locul unei bisericuțe din secolul al XV-lea, construită probabil din lemn  de către Vlad Dracul (conform unor documente din 1696).. În curtea  acestei bisericii, sub un păr, a fost decapitat de către turci fiul lui Vlad Călugărul, Prințul Vlăduț, la vârsta de 16 ani, după doar 2 ani de domnie.Unele documente din 1433 numesc Biserica Sf. Niculae sau Sfântul Nicolae din Pâlcov. Între anii 1558-1559 aflându-se în ruină, bisericuța este refăcută de jupâneasa Caplea din Stănești, urmașă a boierului Mogoș, mătușă a boierilor Buzești. Jupâneasa dotează așezământul cu cele necesare rânduielilor bisericești și închină biserica ca metoh mănăstirii Simonopetra de la Muntele Athos. La moartea sa, în jurul anului 1585, va fi îngropată aici, iar mănăstirea primește numele de Mănăstirea postelnicesei Caplea sau Mănăstirea Sf. Nicolae al postelnicesei. La porunca lui Petru Cercel, fratele lui Mihai Viteazul, rămășițele trupești ale jupânesei sunt dezgropate și mutate la Mănăstirea Bolintin, iar așezământul este distrus și călugării alungați. La mănăstirea Bolintin datorită unor neînțelegeri ale călugărilor asupra drepturilor de proprietate, cedate de jupâneasa Caplea, aceștia au dezgropat-o și i-au împrăștiat oasele.Cândva înainte de anul 1591, mănăstirea refăcută de jupâneasa Caplea a fost reconstruită ca schit și a primit numele de Biserica Albă-Postăvari. Conform unor legende, aici ar fi existat o icoană făcătoare de minuni la care Mihai Viteazul s-a închinat și a făcut legământul construirii mănăstirii Mihai Vodă, ținând cont și de o tradiție a vremii conform căreia o mănăstire nouă trebuia construită pe ruinele uneia vechi.
Există și o legendă, cu mai multe versiuni, care explică motivația construirii acestei mănăstiri, de către Mihai Viteazul. Conform acestei legende, într-o iarnă deosebit de geroasă, undeva între anii 1589-1591, Mihai, fiul vitreg al lui Pătrașcu Vodă cel Bun este prins din porunca lui Alexandru-Vodă cel Rău, pe motiv că ar fi uneltit pentru a ajunge la domnie. Mihai este dus spre Piața Sf. Anton, locul în care trebuia să fie executat prin decapitare. Drumul spre piață trecea pe lângă Biserica Albă Postăvari de sub Dealul Spirei, iar Mihai cu permisiunea gărzilor se oprește la Sfânta Liturghie a bisericii și se închină la icoana Sfântului Nicolae, făcând totodată și legământul de a construi o mânăstire pe dealul din apropiere, dacă va scăpa cu viață din această situație. Versiunile legendei oferă două variante prin care Mihai a scăpat de osânda pregătită de Alexandru-Vodă cel Rău. Prima vorbește despre o garanție depusă de 12 boieri, iar a doua accentuează calitățile fizice ale lui Mihai, ,,un bărbat falnic și deosebit de arătos”. La vederea lui Mihai, gâdele înspăimântat ar fi aruncat securea și ar fi fugit. Conform acestei variante Mihai ar fi fost eliberat la presiunea membrilor comunității, strânși la locul execuției. Eliberat, Mihai își ține promisiunea luată în fața lui Dumnezeu și construiește mănăstirea.
Cea mai veche menționare documentară a Mănăstirii Mihai Vodă se găsește în grammata patriarhală din 1591 întocmită de egumenul Evghenie de la Mănăstirea Simonopetra de la muntele Athos. Conform acestui document Evghenie i-a cerut lui Mihai Viteazul să clădească o nouă mănăstire, cea veche, Biserica Albă-Postăvari, metoh al Mănăstirii de la Athos aflându-se în apropierea unei mlaștini aducătoare de boli.
Conform documentului din 1591 ctitoria lui Mihai Viteazul avea statut de stavropighie patriarhală și era în jurisdicția canonică a patriarhiei de la Constantinopol. Ulterior bisericii i se vor adăuga turnul clopotniță, mai multe case domnești, case pentru stareți, o sală de mese (trapeză) și o bucătărie (cuhnie), pivnițe. Banul Mihai va înzestra mănăstirea cu mai multe moșii (13 sate dăruite de Mihai, dar și un sat dar din partea soției acestuia, doamna Stanca), cumpărate cu suma de 472.000 aspri. Podul peste râul Dâmbovița, care făcea legătura cu mănăstirea a fost construit tot în această perioadă, sub îndrumarea lui Mihai Viteazul.Conform unei inscripții de pe fronstispiciul bisericii: „La 1594 s-a zidit această biserică, iar ușa în anul 1711, pe timpul egumenului Iosif din Milos”, se poate deduce că înălțarea edificiul s-a finalizat în anul 1594. Cinci ani mai târziu (august 1599), Mihai, printr-un act păstrat până în zilele noastre, a închinat locașul sfânt Mănăstirii Simonopetra de pe Muntele Athos.
În anul 1595, lunile august-octombrie, armata lui Mihai Viteazu este atacată în interiorul mănăstirii de armatele otomane conduse de Sinan Pașa.
În secolul al XVII-lea mănăstirea a primit donații din partea voievozilor Alexandru Iliaș, Alexandru al II Basarab și Antonie, iar acestea au permis celor care o administrau să o păstreze la adevărata sa valoare. În anii următori apar și vizitatori străini care au remarcat frumusețea deosebită a mănăstirii. Un astfel de călător a fost în anul 1654 Paul din Alepo. Acesta îl însoțea pe Macarie Zaim, Patriarhul de Antiohia într-o vizită la Mănăstirea Mihai Vodă. Paul descrie mănăstirea ca o construcție „splendidă, măreață, cu cele 3 cupole ale sale.”
În anul 1666 călătorul turc Evliya Celebi, cronicar de război, descrie mănăstirea ca fiind construită din piatră, așezată pe un deal, având ca anexe 100 de încăperi. Acesta notează în jurnalul său măreția mănăstirii-cetate și locul său între celelalte mănăstiri din jur:
La începutul secolului XVIII, în 1711, datorită unui egumen grec, bisericii îi sunt adăugate ornamente sculptate la ferestre și uși și îi sunt adăugate sculpturi la ușa principală.
În 1761 lăcașul de cult suferă un incendiu, starea de ruinare agravându-se în anii următori.
În 1775, în apropierea mănăstirii este construită Noua Curte Domnească, denumită ulterior Curtea Arsă datorită unui incendiu devastator, fapt care a permis mănăstirii să devină reședință domnească pentru unele figuri istorice ale României. Pentru scurte perioade de timp, în casele domnești ridicate în jurul mănăstirii de Mihai Viteazul și-au avut reședința domnească Constantin Mavrocordat (1738), Alexandru Constantin Moruzzi (1793-1796), Alexandru Ipsilanti (1796-1797).
În anul 1794 diplomatul englez sir Robert Ainslie, vizitând Bucureștiul, ajunge și la curtea domnească de la Mănăstirea Mihai Vodă, pe care o descrie ca fiind o clădire spațioasă așezată pe o ridicătură de teren, aproape de malurile râului Dâmbovița, având o vedere plăcută asupra regiunilor învecinate.În 26 octombrie 1802 are loc în România un cutremur de gradul 7,9. Mișcarea tectonică afectează destul de mult edificiul construit de Mihai Viteazul.
În 1825 clădirile complexului mănăstirii au fost reparate pentru a-i servi primului domn pământean, Grigore al IV-lea Ghica, ca reședință domnească, între anii 1822-1828. Între anii 1827-1837 mănăstirea este restaurată, iar în 1838 a fost zugrăvită pe dinăuntru, din inițiativa arhimandritului Teodosie Contopulo. Acesta adaugă bisericii un pridvor și repară turla mare. Cutremurul de gradul 7,5 din data de 23 ianuarie 1838 afectează din nou mănăstirea.
Între anii 1828-1829, în timpul războiului ruso-turc casele domnești sunt transformate în spital, deservind armata rusă. În perioada următoare clădirile complexului funcționează ca spital militar pentru oastea română. Începând cu anul 1855, până în anul 1862 a funcționat aici școala de medicină. În anii 1854, 1876, 1897 au loc o serie de reparații ale construcțiilor din interiorul mănăstirii.
Până în anul 1848 slujbele în Mănăstirea Mihai Vodă au fost efectuate în limba greacă. În 1848 enoriașii au cerut reprezentanților guvernului Gheorghe Bibescu să se folosească limba română în oficierea liturghiilor.După Unirea Principatelor, din 1862, arhivele statului au fost unificate și puse sub conducerea Ministerului Instrucțiunii și al Cultelor. În 1864, în timpul guvernului Crețulescu, arhivele sunt reorganizate și intră sub conducerea lui Cezar Boliac. Tot acum arhivele primesc o locație nouă, Mănăstirea Mihai Vodă, devenită proprietatea statului după secularizarea averilor mănăstirești. În momentul în care mănăstirea trece în proprietatea Arhivelor Statului, construcția se afla într-o stare avansată de degradare.
În anul 1877 mănăstirea găzduiește sediul uneia din primăriile de sector precum și poliția sectorului.
Edificiul este restaurat complet în 1900 datorită insistențelor directorului Arhivelor Statului din acea vreme, Dimitrie Onciul. Datorită strădaniei acestuia de a readuce la o formă demnă de „cel mai de seamă monument al Bucureștilor”, bustul lui Dimitrie Onciul a fost amplasat alături de bustul cărturarului Bogdan Petriceicu Hașdeu în grădina din fața bisericii. Ambele busturi au fost turnate în bronz și realizate de sculptorul Mihai Onofrei. 
În perioada următoare, între anii 1900-1916, complexul este transformat pentru a răspunde nevoilor Arhivelor Naționale și este construit printre altele Palatul Arhivelor Naționale, viitorul sediul al Arhivelor statului, conform planurilor arhitecților Petre Antonescu, Cristofi Cerchez, Al. Băicoianu și M. Gabrielescu. Palatul a fost ridicat pe locul vechilor pivnițe ale mănăstirii, aripa de nord fiind renovată între anii 1940-1941.
Începând cu anul 1920, odată cu înființarea Ordinului Mihai Viteazul de către regele Ferdinand și transformarea bisericii în sediul cavalerilor Ordinului, mănăstirea devine locul în care militarii vor depune jurământul de credință.
Între anii 1928-1935 mănăstirea a fost renovată din nou, de Comisia Monumentelor Istorice a vremii, sub îndrumarea arhitectului Emil I. Costescu. Pictura interioară este refăcută de către Costin Petrescu într-un stil neobizantin. În această perioadă biserica este recunoscută ca un simbol estetic și istoric al Bucureștilor, Cincinati I. Sfințescu într-o carte din 1932 vorbea astfel despre aceasta: „Biserica Mihai Vodă de la Arhivele statului îndeplinește condițiile unei valorificări istorice și cată a fi păstrată și ca valoare estetică, nu numai istorică. Arhivele Statului înconjurătoare asigură aici liniștea și reculegerea necesară.”  În prezent mănăstirea păstrează forma pe care a primit-o după renovarea condusă de Costescu.
În anul 1935 în interiorul mănăstirii Mihai Vodă sunt depozitate, la insistențele lui Nicolae Titulescu, 1455 de lăzi cu arhive, transportate Moscova, împreună cu Tezaurul României.
Între anii 1928-1940 au fost descoperite cele șapte morminte din interiorul bisericii. Un singur mormânt, cel al lui Ioan, fiului lui Grigore Ghica, în prezent se află în curtea mănăstirii, a fost găsit intact. Pietrele tombale ale celorlalte 6 morminte au fost folosite la reconstrucția pardoselii după cutremurul din 1838.
Între anii 1954-1956 se continuă reparațiile și modernizări demarate în timpul războiului (1940-1943), iar în 23 aprilie 1955 prin Hotărârea de guvern nr. 1160 Complexul Mănăstirii este declarat monument istoric.
Deși ansamblul Mănăstirii Mihai Vodă, format din turnul clopotniței și biserica mănăstirii, a fost considerat și în perioada comunistă unul dintre cele mai prețioase monumente ale Bucureștiului , un edificiu reprezentativ pentru arhitectura românească a secolului al XVI-lea, nu a scăpat de politica de excludere a lăcașelor de cult din perimetrul vizual, adoptată în cei 10 ani (1980-1990) de lucrări la construcția Centrului Civic din București.
În perioada comunistă între anii 1977-1989 au fost demolate 20 de biserici, iar altele 8 au fost mutate în alte amplasamente. În ultima categorie se înscrie și Biserica Mihai Vodă; acesteia dar și altor biserici din București, li s-a rezervat o soartă care este valabilă și în prezent - să fie ascunse de ochii trecătorilor în spatele unor blocuri înalte.
În ianuarie 1985 biserica a fost propusă pentru demolare și la scurt timp propunerea a fost pusă în practică. Anexele mănăstirii precum și zidul au fost dărâmate și nu mult a mai trebuit ca întregul complex să fie demolat.
Datorită protestelor și memoriilor trimise de unii intelectuali ai vremii (printre care Constantin Noica, Geo Bogza, Mihail Șora, Dan Nasta, Zoe Dumitrescu Bușulenga, Răzvan Theodorescu, Dinu C. Giurescu, Grigore Ionescu și Peter Derer) către mai multe instituții (Patriarhie, Consiliul pentru Cultură din Comitetul Central etc.), Biserica Mănăstirii Mihai Vodă și turnul clopotniței au putut fi salvate.Pentru a face loc simbolului comunismului din România, Casa Poporului, dar și pentru a-i mulțumi pe protestatari, persoanele de decizie ale regimului au ajuns la un compromis și anume mutarea bisericii de pe dealul pe care a fost ctitorită de Mihai Viteazul. Translatarea în pantă a bisericii, pe o distanță de 289 m și coborâtă pe verticală cu 6,2 m, a avut loc în anul 1985. Operațiune în sine de translatare a edificiului, de pe Dealul Mihai Vodă, fosta stradă a Arhivelor nr.2 și până în locul în care se află și astăzi, Strada Sapienței nr.4, în apropierea malului Dâmboviței, a fost considerată la vremea respectivă o performanță deosebită.
Unele din osemintele aflate în curtea mănăstirii au fost împachetate în grabă și au putut fi salvate și transportate în noua locație, altele nu au mai putut fi recuperate.
Biserica cu o fațadă asemănătoare Mănăstirii Dealu este împărțită în 2 registre. Planul mănăstirii este realizat după tipul bizantin și are forma unui trilob lung cu absida altarului flancată de două absidiole dreptunghiulare: proscomidia și diaconicul, ambele supraînălțate prin 2 turnuri mai mici. Inițial biserica a fost construită în cărămidă goală, fără tencuială și fără pietre cioplite. În anii '30 renovarea a inclus și reconstrucția turnurilor, după modelul celor vechi, conform planurilor detaliate ale restaurării precedente.
La început pronaosul mănăstirii era despărțit de naos prin 3 arcade, arcade des utilizate în construcția de biserici din România, sprijinite pe doi stâlpi izolați.
Valoarea estetică deosebită a mănăstirii este dată de arhitectura exterioară, care „reprezintă chintesența formelor căutate în tot lungul ultimilor ani ai secolului al XVI-lea”. Fațadele mănăstirii sunt împărțite de un brâu median în două registre, construite din fâșii alternative de cărămidă aparentă și zone tencuite, conform unei tradiții de a construi astfel de edificii din secolul al XVI-lea. Zidurile sunt decorate cu o serie de arcade oarbe, raportate la fața zidului, încadrate de ciubuce rotunjite de cărămidă, asemănătoare cu cele de la Mănăstirea Dealu, dar mai însuflețite și mai atrăgătoare decât acestea, datorită diferenței de material folosit și a culorilor acestora. Ramele ușilor și ale ferestrelor sunt realizate din piatră și sunt împodobite cu sculpturi de la începutul secolului al XVIII-lea de către un egumen grec (1711). Construcția are și câteva rânduri de cărămidă special tăiată și așezată în dinți de fierăstrău, reprezintă transpunerea unui model folosit și la construcția Mănăstirii Curtea de Argeș.
În interiorul bisericii pereții sunt pictați cu ctitorii lăcașului de cult: Mihai Viteazul, soția acestuia Stanca, Boierul Stoica și voievodul Constantin cu soția lui, Ioana.
În fundul curții, în axa mare a bisericii a existat o clopotniță, care era totodată și turnul de intrare în mănăstire. Clopotnița, deși a fost refăcută de mai multe ori de-a lungul timpului, s-a deteriorat, încă din anul 1938 aceasta era deja o ruină.
Conform inventarului întocmit între anii 1865-1867, în timpul secularizării averilor mănăstirești, Mănăstirea Mihai Vodă prezenta mai  multe elemente de patrimoniu deosebit de prețioase. Printre acestea pot fi amintite: o cruce de sidef, o ușă sculptată din lemn, foarte veche - prezenta și o inscripție în slavonă, 2 vase de argint - unul prezenta un înscris de la Mihai Viteazul, iar al doilea din 1685, un potir din 1620, un disc de argint aurit.
Pe lângă toate acestea au existat de-a lungul vremii diverse înscrisuri pe pereții mănăstirii (pisanii) și diverse tablouri votive. Din inscripțiile dispărute doar două au fost copiate și s-au păstrat până în zilele noastre.
În anul 1994 Biserica Mihai Vodă este redeschisă pentru credincioși. Tot acum are loc restaurarea picturii neobizantine din biserică a lui Costin Petrescu, de către pictorii Mihai și Ștefania Stinghe, Irina Petrescu restaurează icoana Maicii Domnului Hodighitria, sunt refăcute stranele și este pardosită biserica cu marmură.În 2004 sunt coborâte din clopotniță, locul în care au fost depozitate osemintele în 1985, în timpul translatării bisericii. Osemintele sunt îngropate în grădina din curtea bisericii și este așezată la capătul acestora o cruce de piatră sculptată.
În prezent în interiorul bisericii există o raclă în care sunt păstrate moaștele următorilor Sfinți: Sf. Ioan Iacob Hozevitul, Sf. Xenia Petrovna, Sf. Teofil, Sf. Mc. Sevastiana, Sf. Mc. Ciprian, Sf. Mc. Iustina, Sf. Mc. Clement, Sf. Mc. Trifon, Cuv. Auxenție, Sf. Dionisie Zakynthos, Sf. Mc. Anastasie, Sf. Mc. Panaghiotis, Sf. Spiridon, Sf. Nifon II, Sf. Ignatie Zagorski, Sf. Prooroc Ioan Botezătorul, Cuv. Sava cel Sfințit, Sf. Mc. Eustatie, Sf. Mc. Theodor Stratilat, Cuv. Paisie, Cuv. Stelian Paflagonul, Sf. Mc. Mercurie, Sf. Mc. Arhidiacon Ștefan, Sf. Apostol Andrei, Sf. Mc. Dimitrie, Sf. Mc. Haralambie.
De-a lungul timpului mai multe fețe bisericești au slujit în biserica din cadrul mănăstirii, din această listă fac parte și următorii:
Ignatie Berindei, Sebastian Bonifaciu, Iuliu Buta - România. Ghid Turistic (Ed. Sport-Turism, București, 1983)
Mariana Celac, Octavian Carabela, Marcu Marcu-Lăpădat - București : arhitectură și modernitate un ghid adnotat (Ed. Simetria, 2005)
Silvia Colfescu - București. Ghid turistic, istoric, artistic (Ed. Vremea, București,  2007)
Florian Georgescu, Paul Cernovodeanu, Alexandru Cebuc - Monumente din București (Ed. Meridiane, București, 1966)
Grigore Ionescu - București. Ghid istoric și artistic (Fundația pentru literatură și artă Regele Carol II, București, 1938)
Nicolae Iorga,  Istoria Bisericii Românești și a vieții religioase a românilor, (Iași, Junimea, 2001);
Cincinat I. Sfințescu - Estetica Bucureștiului (Tipografia Bucovina I.E. Torouțiu, București, 1932)
Claudia Tița-Mircea - Biserica Mănăstirii Mihai Vodă; monumentele Bucureștiului istoric (ASA, București, 2006)
Se află în România. ICOANA care le ajută pe FEMEI să devină MAME /VIDEO, 4 mai 2013, Roxana Roseti, Evenimentul zilei
Mănăstirea lui Mihai Viteazul, 16 octombrie 2011, Alina Stănculescu, Ziarul Lumina
Translarea Bisericii „Mihai Vodă“ din București, 27 ianuarie 2011, Adrian Nicolae Petcu, Ziarul Lumina
Mănăstirea Mihai Vodă din București la 1901, 21 august 2010, Adrian Nicolae Petcu, Ziarul Lumina
Lăcașul renăscut al lui Mihai Viteazul, 18 septembrie 2012, Cristian Bostan, Ziarul Lumina
Mănăstirea unde Mihai Vodă „a căzut ca un copaciu“, 7 noiembrie 2011, Dumitru Manolache, Ziarul Lumina
Mănăstirea care a ținut între zidurile ei secretele Statului, 14 august 2008, Diac. George Aniculoaie, Ziarul Lumina
FOTOGALERIE Demolarea complexului Mihai Vodă, 12 februarie 2013, Oana Marinache, Adevărul
