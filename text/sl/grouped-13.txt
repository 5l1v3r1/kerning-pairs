
Izrael (hebrejsko יִשְרָאֵל‎, Yisra'el, arabsko إسرائيل, Isrā'īl in angleško Israel), uradno Država Izrael (hebrejsko מְדִינַת יִשְרָאֵל, Medinat Yisra'el, arabsko دَوْلَةْ إِسْرَائِيل, Dawlat Isrā'īl) je visoko razvita bližnjevzhodna država.
Leži na jugozahodnem delu Azije ob jugovzhodnem robu Sredozemskega morja. Na severu meji na Libanon, na vzhodu na Sirijo in Jordanijo, na jugozahodu pa na Egipt, na jugozahodu pa na avtonomno območje Gazo. Po velikosti sicer manjša država je geografsko raznolika in šteje 8.146.300 prebivalcev, od česar 6.137.700 tvorijo Judje. Izrael je tako edina številčno večinska judovska država na svetu. V Izraelu živijo tudi arabski Muslimani, Kristjani, Druzi, Beduini in številne druge verske in etnične manjšine. Večina se jih etnično uvršča med arabsko skupnost. Jeruzalem je glavno in največje mesto.
Izrael predstavlja versko in geografsko središče Hebrejcev in judovstva že iz biblijskih časov. Sodobna država Izrael temelji na odločitvi Organizacije združenih narodov iz leta 1947 o delitvi območja na dve državi: judovsko in arabsko. Delitev so sprejeli judovski voditelji, zavrnili pa arabski. Po razglasitvi neodvisnosti 14. maja 1948 so Izrael združeno napadle arabske države, od takrat pa je sledilo več vojn. Nekatere državne meje ostajajo nedoločene oz. niso dvostransko priznane. Po dosegu mirovnega dogovora z Egiptom in Jordanijo, mirovni procesi s Palestinci ostajajo neuspešni.
Izrael je razvita država z močno parlamentarno demokracijo in parlamentarnim sistemom. Vodja parlamenta je premier, Kneset pa predstavlja najvišje zakonodajno telo. Državno gospodarstvo je, ocenjujoč po BDP-ju, 41. največje na svetu. Med bližnjevzhodnimi državami se Izrael uvršča na prvo mesto po indeksu človeškega razvoja, pričakovana življenjska doba v državi pa se uvršča med najvišje v svetu.
V zadnjih tri tisoč letih pomeni Izrael v splošnem in religioznem smislu tako območje Izraela kot celoten judovski narod. Prva zgodovinska omemba besede Izrael je na zmagoslavni granitni plošči faraona  Merneptaha iz poznega 13. stoletja pr. n. št., ki je vladal Egiptu od leta 1213 do 1203 p.n.š. Zadnji dve vrsti hieroglifov se nanašata na njegovo zmagovito bojevanje v Kananu. Merneptah navaja, da je med drugim porazil Aškelon, Gezer, Yanoam in Izrael. Omenjeno je, da je po vojaškem pohodu ostal Izrael opustošen in brez semen (naraščaja). Plošča je bila odkrita leta 1896 v Tebah. Nerazjasnjeno ostaja, ali se hieroglifski napis Izrael ("yzyrjAr", v angleški transkripciji "Ysyriar") na njej nanaša na ljudstvo ali na domovino. Merneptahova plošča je sedaj v Egiptovskem muzeju v Kairu znana tudi kot Izraelska plošča.
V prvi Mojzesovi knjigi dobi očak Jakob po borbi z Božjim angelom novo ime "Izrael". Ocenjuje se, da izvira beseda iz hebrejskega glagola śarar ("vladati, biti močan, imeti oblast") in torej pomeni "Bog vlada" oziroma "Bog sodi". Jakob (kasneje Izrael) naj bi imel dvanajst sinov, katerih imena je nosilo dvanajst izraelskih rodov.
Ime sodobne države je Medinat Yisrael ali Država Izrael, potem ko so bila zavrnjena druga imena, kot Eretz Israel (dežela Izrael), Zion in Judeja. V prvih tednih po razglasitvi neodvisnosti ga je izbrala vlada in formalno objavil minister za zunanje zadeve Moshe Sharett.
Dežela Izrael predstavlja Judom sveto območje že iz bibličnih časov. Tora razodeva, da je Bog ozemlje namenil trem očakom judovskega ljudstva, kot njihovo domovino. Čas razodetja je ocenjen na drugo tisočletje pred našim štetjem. V 11. stoletju pr. n š. so bile ustanovljene prve izraelske kraljevine in države, ki so s prekinitvami vladale območju okoli tisoč let. Na območju tedanjih kraljestev se nahajajo v judaizmu najsvetejše kulturno-zgodovinske točke.
Po obdobjih izraelskih kraljevin in pred pričetkom islamskih osvajanj, so si ozemlje za različna časovna obdobja lastili Asirci, Babilonci, Perzijci, Grki, Rimljani, Sasanidi in Bizantinci.
Številčna prisotnost Judov je pričela upadati po neuspešni vojaški ubranitvi pred Rimljani leta 132 pr. n. št. Med letoma 628 in 629 je bizantinski kralj Heraklej vodil masovni poboj Judov na območju Judeje ter zaukazal njihov izgon.  V tem času je judovska skupnost dosegla najnižjo število v zgodovini. Večji del preostale skupnosti se je preselil na območje Galileje, del pa je nadaljeval naseljevanje Judeje. V obdobju 7. stoletja sta bili na območju napisani dve izmed svetih del judovske kulture: Mišna in del Talmuda. Leta 636 našega štetja, so območje Bizantincem prevzeli islamski osvajalci. Abasidi, Omajadi in križarji so zavzemali nadzor nad deželo v prihodnjih šestih stoletjih, dokler te leta 1260 niso osvojili Mameluki iz Egipta. Leta 1516 je območje Izraela postalo del Otomanskega cesarstva vse do 20. stoletja.
V disapori živeči Judje so si dlje časa prizadevali za ponovno naselitev ozemlja Izraela. Želja in hrepenenje sta zapisana v Bibliji in nastopata kot osrednji motiv v judovskem molitveniku. V 12. stoletju so zaradi katoliških preganjanj v Evropi Judje pričeli številčnejše naseljevati Sveto deželo. Število judovskih priseljencev na območje Izraela je vidno naraslo po izgonu Judov iz Španije leta 1492. V 16. stoletju so večje skupine pričele naseljevati štiri sveta mesta v judovski kulturi, v 18. stoletju pa so celotne skupnosti Hasidijskih Judov pričele naseljevati ozemlje Izraela. 
Prvi večji moderni val judovskih imigracij, znan tudi pod imenom Prva Alija, se je pričel leta 1881 kot posledica pogromov nad Judi v vzhodni Evropi. V tem času je Theodor Hertzl pričel gibanje mednarodnega političnega sionizma, nacionalističnega gibanja, ki si je prizadevalo za ustanovitev judovske države. V letu 1896 je objavil delo Judovska država, istega leta pa je organiziral prvi svetovni sionistični kongres.
Druga Alija je bila organizirana po pogromih v Kišinjevu, ko je v Sveto deželo prispelo okoli 40.000 Judov. Tako v prvem, kot tudi v drugem valu imigracij, je bila večina pripadnikov ortodoksnega Judaizma, a je drugi val naselitve vključeval tudi socialistične aktiviste, ki so širom Izraela pričeli ustanavljati kibuce.
Med prvo svetovno vojno je bila v Združenem kraljestvu podpisana Balfourjeva deklaracija, listina, ki je soglašala z ustanovitvijo judovske domovine. V tem času je v deželi organizirano delovalo več sionističnih skupnosti, ki so temeljile na prostovoljcih. Nasprotovanje Arabcev judovskim imigrantom je vodilo do nasilnih izgredov med 4. in 7. majem 1920, ko so muslimani napadli več judovskih naselbin. Ubitih je bilo 5 Judov, ranjenih 218, okoli 300 pa se jih je moralo preseliti. Pasivna reakcija in ukrepi britanskih oblasti so vodili do nastanka organizacije Hagana. Incident je pomenil spodkopavanje zaupanja med Judi, Arabci in Britanci.
Leta 1922 je Društvo narodov Veliki Britaniji zagotovilo nov mandat nadzora in upravljanja nad Palestino. Takrat je bila etnična sestava ozemlja mešana; večje naselbine kot so Jeruzalem, so bile večinsko judovske.
Pogromi, omejitev priseljevanja Judov v ZDA in ekonomska kriza v Evropi so vodili do tretje (1919 - 1923) in četrte (1924 - 1929) Alije, ko je v Sveto deželo imigriralo okoli 100.000 Judov. Od leta 1921 so Britanci pričeli omejevati število judovskih priseljencev, ozemlje predvideno za judovsko domovino, pa so preselili na območje za reko Jordan. 
Vzpon nacizma v Nemčiji je vodil do pete Alije (1929 - 1939), ko je na ozemlje Palestine prispelo okoli 250.000 Judov, večina od teh je bila prebežnikov iz nacistične Nemčije. V teh letih so Judje pričeli z industrializacijo Palestine, kjer je do tedaj prevladovalo kmetijstvo. Imigracije so vodile do upora s strani Arabcev, največji nemiri so potekali med letoma 1936 in 1939. Velika Britanija je v izogib konfliktom leta 1939 podpisala sporazum, s katerim je dovoljevala imigracijo 75000 Judov v petih letih, nadaljnje imigradije pa bi lahko potekale le ob soglasju Arabcev. V prvih letih 2. svetovne vojne so se Britanci zbali nemškega prodora skozi Severno Afriko, zato so pričeli s podporo Hagane, ustanovili pa so tudi judovsko brigado, ki se je borila v Afriki in kasneje v Italiji.
Ko je med obdobjem holokavsta večina držav zavračala judovske begunce, so organizirano potekale ilegalne imigracije, s katerimi so želel rešiti Jude pred nacisti in fašisti. Kljub prizadevanju judovskih organizacij je v tem obdobju iz Evrope uspelo zbežati relativno majhnemu številu Judov.  Kasnejša izraelska ministrica in premierka Golda Meir je v knjigi Moje življenje opisovala lastne diplomatske napore, da bi katerakoli izmed evropskih ali ameriških držav sprejela judovske begunce, katerim zaradi številčne letne kvote, ni bilo dovoljeno oditi v Palestino, četudi jim je grozila smrt. Izmed več kot stotih diplomatov, predloga ni podprl niti eden posameznik. Ob koncu 2. svetovne vojne je kljub britanski blokadi priseljevanja judovska skupnost sestavljala že 33 % izraelske populacije.
Po letu 1945 so se pričeli intenzivnejši konflikti med judovsko in britansko stranjo. Ti so bili pred tem zaradi maloštevilčnosti Judov in strahu pred nemškim vdorom (kot posledica morebitnega poraza Britancev na Bližnjem vzhodu) redki. Po koncu 2. svetovne vojne se je selitev Judov povečala, kar je povzročilo nezadovoljstvo arabskega prebivalstva in britanske oblasti. Britanci so izvajali široke ukrepe, ki naj bi preprečevali preveliko migracijo, tako v evropskih pristaniščih, kot tudi v vzhodnem Sredozemlju. Sistem kvot priseljevanja je ostal, večino prestreženih Judov pa so namestili v taborišču na Cipru. Kljub temu pa Britancem ni uspelo zaustaviti številnih ilegalnih migracij in tihotapljenja orožja na ozemlje Palestine. Sionistične milice Irgun, Hagana in Lehi so kljub preteklemu zavezništvu z Britanci začeli izvajati teroristične akcije proti britanskim silam in pri tem napadale policijske postaje, naftne rafinerije ter cestne in železniške povezave. Britanci so se odzvali z obsežnimi preiskavami v večjih mestih in kibucih, v katerih so aretirali več pripadnikov skrajnih judovskih skupin in zasegli večje količine orožja.
Nasilje je doseglo vrhunec v letu 1946 z bombnim napadom na sedež britanske uprave v hotelu King David v Jeruzalemu, ki ga je izvedel Irgun. V napadu je umrlo 91 ljudi, še 46 pa je bilo ranjenih. Zaradi smrti mnogih javnih uslužbencev in uničenja številnih pisarn in arhivov pa je bilo vodenje Palestine precej oteženo do konca mandata. Britanci so posledično uvedli stroge ukrepe, ki pa so postali predmet kritike ZDA. Te so celo zagrozile z zamrznitvijo kreditov, ki so reševali zaradi vojne oslabljeno Veliko Britanijo. Dodaten problem so Britancem predstavljale tudi sabotaže judovskih oboroženih skupin, ki so se infiltrirale tudi v britanske vrste in tako dobivale pravočasne informacije o načrtovanih akcijah britanskih sil. Britanske sile so se posledično umaknile v varovana območja, ki pa niso bila popolna zaščita pred napadi. Večina protiterorističnih akcij zaradi mednarodnih kritik, slabe gospodarske situacije doma in nekooperativnega prebivalstva Palestine, ni bila uspešnih. Irgun in Lehi sta v letih 1946 in 1947 preko svojih celic izvedla bombni napad na britansko ambasado v Rimu, nekaj bombnih napadov pa je bilo izvedenih tudi v Londonu, kar je Britance še dodatno demoraliziralo.
V letu 1947 je bilo v Palestini stacioniranih že približno 10% vojaških sil britanskega imperija, kar je Palestino spremenilo v policijsko državo, stroški vodenja Palestine pa so vrtoglavo narastli. Velika Britanija je že oktobra 1946 začela z načrtom prenosa palestinskega vprašanja na OZN in začela z evakuacijo nenujnega osebja iz Palestine. Kot razlog za to je navedla neuspeh v mirovnih pogajanjih med Judi in Arabci Novonastala Organizacija združenih narodov je 29. novembra 1947 sprejela ločitveni načrt, ki je ozemlje Izraela razdelil na dve državi: eno judovsko in eno arabsko v razmerju velikosti 56% : 44%. V izogib konfliktu glede statusa mesta Jeruzalem, je OZN kraj predvidel kot mednarodno nevtralno območje, s posebnim političnim nadzorom. Judovska stran je načrt sprejela, medtem ko je arabska stran načrt zavrnila.
1. decembra 1947 je arabski politični vrh razglasil trodnevni protest. Med tem časom so oborožene arabske tolpe napadale judovske tarče. Ko je judovska stran ob napadih pričela z obrambnimi napadi, je prišlo do državljanske vojne med Arabci in Judi. Vrhovni jeruzalemski mufti, Haj Amin al-Husseini je arabske Palestince ob tem pozval k sveti vojni: „Razglašam sveto vojno, bratje muslimani! Pobijte Jude! Vse jih pobijte!“. S tem se je v Palestini začela petmesečna palestinska državljanska vojna med Judi in lokalnim arabskim prebivalstvom, kasneje pa so se v spopade vključili tudi prostovoljci iz arabskih držav. Med tem časom se je zaradi akcij judovskih milic in pomanjkanja sredstev za uspešen odpor 250.000 Arabcev izselilo ali pa je bilo med državljansko vojno izseljenih. Britanske sile, ki so bile uradno določene za zagotavljanje reda in miru v Palestini, so spopade preprečevale le v manjši meri; večino aktivnosti so vložile v postopen umik osebja iz Palestine.
14. maja 1948, dan pred zaključkom britanskega mandata na ozemlju Izraela, je Judovska agencija razglasila neodvisnost dežele. Istega dne je bilo določeno ime dežele, ki je bilo prej zaradi nasprotujočih si predlogov nejasno. Zadnje britanske sile so Izrael zapustile 30. junija 1948.
Naslednjega dne je pet arabskih držav – Egipt, Jordanija, Sirija, Libanon in Irak - napadlo Izrael in pričelo Arabsko-Izraelsko vojno. Sudan, Jemen in Saudska Arabija so v vojno vključenim arabskim deželam poslale svoje vojaške enote. Po letu dni vojaškega bojevanja je bilo sklenjenih več sporazumov, ki so določili začasne državne meje Izraela. Zahodni breg in arabska stran Jeruzalema sta bili priključeni Jordaniji, Egipt pa je prevzel začasni nadzor nad Gazo. Ozemlje Izraela se je povečalo za tretjino. 11. maja 1949 je bil Izrael sprejet v svet Združenih narodov. Med vojno je bilo iz območja Izraela izseljenih okoli 711.000 Arabcev. Status palestinskih beguncev danes ostaja glavno jedro spora v izraelsko-palestinskem konfliktu
V prvih letih obstoja države Izrael je dominantno vlogo v izraelski notranji politiki odigrala Delavska sionistična stranka, pod vodstvom 1. predsednika Izraela Davida Ben Guriona. V istem obdobju so sledile masovne imigracije Judov preživelih v holokavstu in v arabskih državah živečih Judov, kjer so se po ustanovitvi države pričeli vrstiti napadi na tam živeče Jude. Število prebivalcev se je iz 800.000 leta 1948, povečalo na dva milijona v letu 1958. Večina priseljencev je bila beguncev brez materialne imovine, kateri so bili nastanjeni v začasnih kampih – leta 1952 je v teh živelo preko 10% prebivalcev. Potreba po rešitvi socialno-ekonomske stiske je vodila do podpisa sporazuma med Nemčijo in Izraelom. Ta je določal finančno nadomestilo za 500.000 preživelih judovskih beguncev, ki so po nacističnih razlastninjenjih ostali brez domov in materialne posesti. 
Izraelske oblasti so dodale, da finančno poplačilo za šest milijonov človeških žrtev, ne bo mogoče nikoli in v nobeni obliki. Sodelovanje med nemškimi in izraelskimi oblastmi je povzročilo množične proteste med Judi v Izraelu in po svetu. Ti so nasprotovali kakršnikoli ideji sodelovanja z Nemci ter nasprotovali nemškemu finančnemu poplačilu.V obdobju petdesetih let prejšnjega stoletja je Izrael postal pogosta tarča palestinskih skrajnežev, ki so nasilne akcije izvajali po vzoru gverilcev. V letu 1956 se je Izrael pridružil tajni zvezi s Francijo in Veliko Britanijo, cilj pa je bil ponoven nadzor nad Sueškim prekopom. Tega so nacionalizirali Egipčani in med drugim začeli s prepovedjo plovbe izraelskih ladij skozi prekop ter s tem odrezali izraelsko pristanišče Eilat na jugu države. Pod pritiskom Sovjetske zveze in Združenih držav Amerike se je bil Izrael prisiljen umakniti s Sueškega prekopa, kar je sprostilo mednarodni plovni promet po Rdečem morju in Sueškem kanalu.V šestdesetih letih je Izrael pod okriljem obveščevalne službe Mosad ujel nacističnega zločinca Adolfa Eichmanna, ki je odločilno sodeloval pri organizacijski izvedbi holokavsta in se je po 2. svetovni vojni skrival v Argentini. Sojenje je imelo pomemben vpliv na javno obravnavo holokavsta širom držav po svetu. Do danes Eichmann ostaja edina oseba usmrčena s strani izraelskih oblasti.
Arabski nacionalisti pod vodstvom  Jaserja Arafata so neprekinjeno zavračali priznanje države Izrael in pozivali k njenemu uničenju. Leta 1967 so Egipt, Sirija in Jordanija namestile številčne vojaške enote ob mejo z Izraelom, izgnale mirovne sile Združenih narodov in blokirale izraelski dostop do Rdečega morja. Uradni Izrael je dejanja sosed prepoznal kot potencialno vojaško nevarnost in na njih odgovoril z vojaško opozorilno akcijo. Ta je pomenil začetek šestdnevne vojne, kjer je Izrael dosegel odločilno zmago, saj je tekom vojaške akcije zavzel Sinajski polotok, Gazo, Zahodni Breg in Golansko planoto.
Zelena linija, določena leta 1949, je postala administrativna meja med Izraelom in okupiranim ozemljem. Meje Jeruzalema so bile razširjene, po vojni so vključevale tudi vzhodni del mesta. Leta 1980 v Jeruzalemu sprejet zakon je ponovno določil predhodno mejo in pričel mednarodni spor glede statusa mesta Jeruzalem.
Neuspeh združenih arabskih sil v vojaških akcijah zoper Izrael, je vodil v porast nasilnih dejanj separatističnih sil in posameznih aktivistov. Ena opaznejših je bila  Palestinska osvobodilna organizacija (PLO), ki se je zavzemala za »oborožen boj, kot edini način osvoboditve ozemlja«. V šestdesetih in sedemdesetih letih so palestinske oborožene skupine sprožile val napadov na izraelske tarče po svetu, vključujoč umor izraelskih tekmovalcev na olimpijskih poletnih igrah 1972 v Münchnu. Na umor 11 atletov je Izrael odgovoril z vojaško akcijo, kjer je izsledil odgovorne za napad in nanje izvršil atentat. Med letoma 1969 in 1970 je bil Izrael vpleten v vojno z Egiptom.
6. oktobra 1973, na praznik Jom Kipur, ki velja za najsvetejši dan v judovski kulturi, so egiptovske in sirijske vojaške sile presenetile z močnim oboroženim napadom na Izrael. Vojna se je zaključila 26. oktobra, ko je Izrael uspešno premagal ter porazil vojski obeh držav, a utrpel močne civilne izgube. Notranja preiskava je zavrnila možnost krivde oblasti za vojno, a je nejevolja javnosti zaradi človeških izgub, prisilila takratno izraelsko premierko Goldo Meir v odstop.Demokratične državne volitve v izraelski parlament (kneset) leta 1977 so pomenile poglaviten preobrat v zgodovini izraelske notranje politike, saj si je večino glasov in s tem politično oblast v državi pridobil Likud, stranka s politične desnice. Istega leta je egipčanski predsednik Anwar El Sadat obiskal Izrael in spregovoril pred parlamentom, kar je pomenilo prvo priznanje države Izraela s strani katere od arabskih držav. V naslednjih dveh letih sta egiptovski predsednik in Menachem Begin, takratni izraelski premier, podpisala dogovor in mirovno pogodbo. Izrael je v sklopu dogovora umaknil svoje sile s Sinajskega polotoka in se strinjal za začetek pogajanj za avtonomijo Palestine, ki je bila ob zadnji vojni določena z mirovno črto. Slednja še ni bila izvršena.
7. junija 1981 je Izrael z bombardiranji onemogočil delovanje nuklearnih reaktorjev v Iraku. Obveščevalna agencija Mosad je pred tem prejela podatke, da naj bi Irak območje uporabljal za razvoj vojaških sredstev zoper Izrael. Leta 1982 je Izrael posegel v libanonsko državljansko vojno ter uničil vojaške baze, s katerih je palestinska osvobodilna fronta izstreljevala rakete na sever Izraela. Posredovanje je pomenilo začetek prve libanonske vojne, ki je potekala med Libanonom in Izraelom. Po tej se je Izrael umaknil z večine libanonskih območij, do leta 2000 pa vztrajal pri obmejni varnostni coni na jugu Libanona. Leta 1987 se je pričela Prva intifada, palestinska vstaja zoper Izrael. Število nasilnih akcij je bilo v visokem porastu zlasti na okupiranih območjih. V naslednjih šestih letih je bilo ubitih več kot 1000 ljudi, večina od teh Palestincev v medsebojnih notranjih spopadih. Med Zalivsko vojno leta 1991 je večina Palestincev s palestinsko osvobodilno fronto na čelu, podpirala režim Sadama Husseina in iraške zračne napade na Izrael.
Leta 1992 je novi izraelski premier postal levičarski politik Jicak Rabin in skupaj s Delavsko stranko promoviral mirovne procese in kompromise s sosednjimi državami. Istega leta sta predsednik Izraela Šimon Peres in predsednik palestinske fronte Mahmoud Abbas, v Oslu podpisala mirovni sporazum, ki je zagotavljal palestinsko politično avtonomijo v Gazi in na Zahodnem bregu. Sporazum je s strani Palestincev pomenil priznanje izraelske države in njene pravice do obstoja ter končanje terorizma. Leta 1994 sta mirovni sporazum podpisala tudi Izrael in Jordanija, s čimer je Jordanija postala druga arabska država, ki je normalizirala odnose z Izraelom.
Začetno arabsko odobravanje ob podpisu sporazuma je bilo načeto z incidentom v Hebronu, kjer je izraelski ekstremist v mošeji (nekdanji sinagogi) ubil več ljudi. Neodobravanje se je stopnjevalo s slabšanjem ekonomskih razmer v državi ter nadaljevanjem naseljevanj judovskih območij na območju Zahodnega brega in Gaze. Na drugi strani pa je izraelsko odobravanje splahnelo z nadaljevanjem palestinskih samomorilnih akcij. V teh je med letom 1992 in 1999 umrlo preko 135 judovskih civilistov. Med zapuščanjem mirovnega shoda novembra 1995 je mladi judovski ekstremist Yigal Amir streljal na Jicaka Rabina in ga ubil. Atenat je šokiral izraelsko javnost.
Konec devetdesetih let se je Izrael pod vodstvom Benjamina Netanyaha umaknil iz Hebrona. Ob tem je bil podpisan sporazum, ki je na območju dajal polno avtoriteto palestinski strani. Leta 1999 izbran premier Ehud Barak, je umaknil vojaške sile z juga Libanona in nadaljeval pogajanja s palestinsko stranjo, pod vodstvom Jaserja Arafata. Leta 2000 se je z njim sestal tedanji ameriški predsednik Bill Clinton. Izraelska stran je takrat ponudila predlog ustanovitve neodvisne palestinske države, kar pa je Arafat zavrnil. Po neuspelih pogajanjih se je pričela Druga intifada, ko se je število palestinskih samomorilnih napadov znatno povečalo.Na izrednih volitvah leta 2001 je bil za premierja izvoljen Ariel Sharon. Ta je pričel z dokončnim enostranskim umikom izraelskih sil z območja Gaze. V istem času se je pričela gradnja varnostnega zidu med Zahodnim bregom in izraelskim teritorijem. Julija 2006 je Hezbollah pričel z obstreljevanjem in raketiranjem judovskih naseljih na severu Izraela, pri čemer sta bila ubita dva človeka. Incident je zanetil mesec dni trajajočo Drugo libanonsko vojno.Maja 2008 je Izrael javno oznanil, da že leto dni tečejo mirovna pogajanja s Sirijo s posredništvom Turčije. Po »končanju ognja« med Izraelom in palestinsko stranjo, je Hamas julija 2008 enostransko prekinil in pričel z raketiranjem judovskih naselij na osrednjem delu Izraela v bližini Gaze. Izrael je na napade odgovoril z ofenzivo Gaze, ki je trajala med decembrom 2008 in januarjem 2009. V pričetku januarja je Izrael napovedal obsežno akcijo na območju Gaze, kjer so uničili glavne vojaške postojanke Hamasa ter zajeli več pomembnih pripadnikov Hamasovih sil. V sledečih dneh se je Izrael pričel umikati z območja Gaze.
Izrael leži ob vzhodnem delu Sredozemskega morja in meji na Libanon na severu, na Jordanijo na vzhodu, Sirijo na severovzhodu in na Egipt na jugozahodu. Celoten teritorij, vključujoč zasedena območja med šestdnevno vojno, meri 20.770 km². 2 % površine prekriva voda. Celoten pravni teritorij z Golansko planoto in vzhodnim Jeruzalemom, znaša 22.072 km². Skupna površina izraelskega teritorija in Zahodnega brega ter Gaze – slednja premoreta lastno samoupravo, znaša 27.799 km².Kljub majhni površini, Izrael premore različna naravno-geografska področja. Jug države zavzema puščava Negev, medtem ko se na severu nahajajo hribovita in gorska območja Golanske planote, Galieje in Karmela. Zahod države meji na sredozemsko morje; ob obali živi preko 70% izraelske populacije. Vzhod države meji na nižinsko raven na meji z Jordanijo. Območje je del 6.500 kilometrov dolge tektonske prelomnice, ki ob Mrtvem morju tvori najnižjo kopensko točko na Zemlji več kot 400 metrov pod običajno morsko gladino. Jug dežele se zaključi z Akabskim zalivom, ki je del Rdečega morja.
V Izraelu in na Sinaju so edinstveni erozijski krogi (hebrejsko makhteshim), ki tvorijo obsežne zemeljske kraterje. Največji med njimi, Makhtesh Ramon v puščavi Negev, obsega 40 kilometrov dolgo in 8 kilometrov široko območje. Naravovarstveno poročilo navaja, da ima Izrael največje število rastlinskih posebnosti v svetu, neozirajoč se na velikost dežele.
Temperature v Izraelu močno nihajo, zlasti tekom zime. Hribovita in gorska območja takrat premorejo nizke temperature, izrazit veter, večkrat tudi sneg. Na tem območju se nahaja večje zimsko smučarsko središče. V Jeruzalemu v povprečju sneži vsaj enkrat med zimo. Obalni središči, Tel Aviv in Haifa, imata izrazito sredozemsko podnebje z zmerno hladnimi, deževnimi zimami in dolgimi, vročimi poletji. Najvišja temperatura v Aziji (53,7°C) je bila izmerjena v Izraelu leta 1942, na severu jordanske nižine. Med majem in septembrom je dež redek. Ob nezadostnih količinah pitne vode je Izrael razvil več varčevalnih tehnik na račun koriščenja vode. Ena od teh je kapljična tehnika namakanja obdelovalnih površin. Velik del Izraelcev sončno energijo izkorišča za solarno ogrevanje bivalnih površin, s čimer je Izrael vodilen med deželami v svetu po izkoristku sončne energije na prebivalca.
Izrael deluje v okviru parlamentarnega sistema kot demokratična republika s splošno volilno pravico. Predsednik Izraela je glavni voditelj v državi, a so njegove dolžnosti omejene in večinoma le protokolarnega značaja. Parlamentarni poslanec (navadno vodja največje stranke), ki ga podpre večina v parlamentu, je izvoljen za premierja. Premier je voditelj vlade in državnega kabineta. Izrael zastopa 120 poslancev, ki zasedajo v Knesetu. Sedeži v Knesetu se proporcionalno razdelijo po volitvah, kjer sta za vstop stranke v parlament potreben minimum 2% glasov.
Parlamentarne volitve se izvedejo vsaka štiri leta; toliko traja posamičen mandat. Neuspešna tvorba koalicije ali izglasovanje nezaupnice pogosto predhodno razrešita parlament, nakar so izvedene predčasne volitve. Povprečno trajanje mandata izraelskega parlamenta znaša 22 mesecev. Mirovni procesi, vloga religije v državi in politični škandali so povzročili že številne razpade koalicij in ponovne predhodne volitve.  Temeljno pravo Izraela sestavlja nepisana ustava. V letu 2003 je Kneset pričel osnovati pisano in kodificirano ustavo.
Izrael ima tri stopenjsko sodišče. Najnižja so okrajna sodišča, locirana v večini mest po državi. Nad njimi so okrožna sodišča, ki služijo kot prizivna sodišča in prvostopenjska sodišča. Nahajajo se v šestih državnih okrožjih. Tretje in najvišje sodišče predstavlja vrhovno sodišče s sedežem v Jeruzalemu. Ima dvojno vlogo: najprej je najvišje in vrhovno sodišče države. Drugo, kot sodišče zadnje stopnje, dovoljuje posameznikom; državljanom in nedržavljanom, vlaganje prošnje oziroma ponovnih zahtev sodnih postopkov zoper državne oblasti.Izraelski pravni sistem združuje angleško pravo, civilno pravo in judovsko pravo. Temelji na načelu stare decisis (precedens) in na adverzialnem sistemu, kjer obe strani predložita dokaze pred sodišče. Sodbo določijo profesionalni razsodniki in izvedenci in ne porota civilnih državljanov. Poroke in ločitve sodijo pod pristojnost verskih sodišč: judovskih, muslimanskih, krščanskih in za Druze. Odbori in komisije, katere predstavljajo člani kneseta, vrhovno sodišče in člani sodišč izberejo sodnike.Temeljno pravo, ki se nanaša na človeško dostojanstvo in svobodo, ščiti in varuje človeške pravice in svoboščine. Glede na upoštevanje človekovih svoboščin in političnih pravic, je bil Izrael s strani mednarodne organizacije Freedom House ocenjen kot »svobodna dežela«, območja pod nadzorom palestinskih oblasti pa so bila ocenjena kot »nesvobodna«. Človekoljubne organizacije, kot je Amnesty International, pogosto kritizirajo Izrael v primeru vojnih stanj med Izraelom in sosednjimi deželami. Svoboščine omogočajo ustanovitve neodvisnih skupin, ki kritično obravnavajo morebitne kršitve demokratičnih načel. Ena od teh je B'Tselem, izraelska organizacijo za človekove pravice.
Izrael je razdeljen na šest glavnih upravnih območij, znanih tudi pod imenom mehozot; okrožja Center, Haifa, Jeruzalem, Sever, Jug in Tel Aviv. Ta so nadaljnje individualno razdeljena na petnajst okrajev. Skupno devetdeset okrajev se naravno deli na petdeset naravno-geografskih regij. 
V statističnem smislu je država razdeljena na tri metropolitska območja; Tel Aviv in Gush Dan (3.150.000 milijona prebivalcev), Haifa (1.000.000 prebivalcev) in Beer Ševa (531.600 prebivalcev). Največje mesto v državi, tako v smislu prebivalstva kot po velikosti območja, je Jeruzalem s 732.100 prebivalci. Razteza se na 126 km². Sledijo Tel Aviv (384.6000), Haifa (267.000) in Rišon le Sion (222.3000).
Leta 1967, med šestdnevno vojno, je Izrael prevzel nadzor nad Zahodnim bregom, vzhodnim delom Jeruzalema, Gazo in Golansko planoto. Prevzet je bil tudi začasen nadzor nad Sinajskim polotokom, ki pa je bil vrnjen Egiptu leta 1979 v sklopu mirovne pogodbe.
Med zasedbo teritorijev so na vsakem od ozemelj nastale judovske naselbine, naseljene z izraelskimi prebivalci. Izrael je na območju Golanske planote in vzhodnega Jeruzalema uveljavil civilen zakonik, s katerim je omenjena ozemlja uradno priključil kot del države in ponudil tamkajšnjim prebivalcem (tako Judom kot ostalim) možnost pridobitve državljanstva, v kolikor so za to zaprosili. Nasprotno je Zahodni breg ostal pod vojaškim nadzorom, medtem ko so Palestinci in mednarodna skupnost na območju Gaze videli možnost nastanka neodvisne države. Organizacija združenih narodov je polnopravno priključeni območji označila za neveljavni ter jih še danes priznava kot okupirana območja.
Status vzhodnega dela mesta Jeruzalem predstavlja eno od glavnih ovir nadaljevanja mirovnih procesov med uradnim Izraelom in predstavniki palestinske oblasti. Organizacija združenih narodov je sporna območja uvrstila v varnostno resolucijo, katera od Izraela zahteva umik izraelskih sil s teritorijev. To naj bi po sklepu omogočilo normaliziranje odnosov z arabskimi državami.Zahodni breg je bil priključen Jordaniji leta 1948, čemur je sledila arabska zavrnitev možnosti oblikovanja dveh neodvisnih držav na območju: judovske in arabske. To priključitev je priznala le Velika Britanija, po tej pa so političen nadzor nad območjem dobile palestinske sile. Zahodni breg je Izrael okupiral leta 1967 med šestdnevno vojno. Večinsko prebivalstvo predstavljajo arabski Palestinci, kar vključuje begunce, ki so domove zapustili ali bili primorani zapustiti med vojno leta 1948. Od izraelske okupacije leta 1967 do leta 1993 so bili prebivalci pod izraelsko vojaško oblastjo. Od mirovnega dogovora leta 1993 pa je nadzor nad večino krajev na Zahodnem bregu prevzela Izrael od takrat ohranja le delen vojaški nadzor, ki se je v preteklosti okrepil med obdobji vojn in palestinskih nasilnih vstaj. V odgovor na povečane nasilne akcije s strani palestinskih skrajnežev zoper izraelske civiliste tekom Druge intifade se je pričel graditi varnostni zid, ki ločuje Izrael od Zahodnega brega. Ta je zgrajen delno, v prekinjenih fazah.Območje Gaze je bilo s strani Egipta okupirano med letoma 1948 in 1967, med letoma 1967 in 2005 pa je nadzor nad območjem prevzel Izrael. Leta 2005 je Izrael v sklopu mirovnega dogovora z območja Gaze pričel izseljevati izraelske državljane in prazniti judovske naselbine. Umaknjene so bile tudi izraelske vojaške sile. Ohranja pa nadzor nad zračnimi in pomorskimi silami na območju Gaze ter občasno tja pošilja vojaške enote. Sporazum med Izraelom, Evropsko unijo, Egiptom in palestinskimi oblastmi je predvideval odprtje meje med Gazo in Egiptom. Izvolitev radikalne palestinske politične stranke Hamas, je uresničitev sporazuma otežila, zaradi česar je meja med Egiptom in Gazo večino časa ostala zaprta. Notranji nadzor, od prvih samostojnih volitev v Gazi, ohranja Hamas. Ta je ostale politične stranke prepovedal, zaradi česar Hamas ohranja popoln politični nadzor v tej palestinski entiteti.
Izrael ima vzpostavljene diplomatske odnose s 161 državami sveta ter ima 94 diplomatskih misij po svetu. Od držav članic arabske lige imajo le tri normaliziran odnos z Izraelom; Egipt in Jordanija s podpisom mirovnega sporazuma leta 1979 oziroma leta 1994, ter Mavretanija, ki se je  leta 1999 odločila za poln diplomatski stik. Dve ostali članici arabske lige, Maroko in Tunizija, ohranjata delne diplomatske stike z Izraelom. Ti so bili zaostreni ob začetku Druge intifade leta 2000. Od leta 2003 so vezi z Marokom okrepljene, državo pa je obiskal tudi izraelski zunanji minister.Zaradi vojne v Gazi leta 2009, so Mavretanija, Katar, Bolivija in Venezuela zamrznile politične in ekonomske vezi z Izraelom. Po izraelskem pravu, so Libanon, Sirija, Saudska Arabija, Irak in Jemen, pojmovane kot ne-prijateljske države. Teh izraelski državljani ne morejo obiskati brez pritrditve notranjega ministrstva. Od leta 1995 je Izrael član skupine za Mediteranski dialog, katere cilj je pospeševanje sodelovanja med sedmimi državami.
Zunanji odnosi z ZDA, Turčijo, Nemčijo, Veliko Britanijo in Indijo so za Izrael politično in ekonomasko zelo pomembni. Združene države so kot prve priznale Izrael kot neodvisno državo, čemur je sledila Sovjetska zveza. Združene države na območju bližnjega vzhoda ohranjajo najmočnejše vezi z Izraelom, zaradi »skupnih demokratičnih vrednot, verskih sorodnosti in varnostnih interesov«.  Obojestranski dobri odnosi in skupni interesi so zastopani na več področjih, ZDA pa nastopajo kot posrednik v mirovnih dialogih med izraelsko in arabsko stranjo. Pogledi med državama se najbolj razhajajo v nekaterih spornih vprašanjih, med katere sodijo status Golanske planote, status mesta Jeruzalem in judovskih naselij na zasedenih območjih.Izrael in Turčija sta vzpostavila polne diplomatske odnose leta 1991, že od razglasitve neodvisnosti Izraela pa je Turčija sodelovala z državo. Muslimanske države v regiji, s katerimi ima Turčija dober prijateljski odnos, so v preteklosti večkrat od Turčije zahtevale oslabitev stikov z Izraelom. Po vojni v Gazi leta 2009 so se odnosi med državama nekoliko ohladili.Nemčija in Izrael trdno sodelujeta na znanstvenem in izobraževalnem področju, ohranjata pa tudi tesne vezi na gospodarskem in vojaškem področju. Indija je vzpostavila poln diplomatski stik z Izraelom leta 1992. Državi od takrat sodelujeta na kulturnem in vojaškem področju. Velika Britanija ohranja močne diplomatske odnose z Izraelom vse od njegove ustanovitve dalje. Leta 2007 sta Izrael dvakrat obiskala visoka predstavnika britanske vlade. Odnosi med državama so se okrepila v času mandata Tonya Blaira, ki si je prizadeval za ureditev vprašanja razglasitve neodvisne palestinske države. Razlog za čvrstost odnosov med državama se lahko pripisuje britanskemu mandatu nad Palestino pred razglasitvijo neodvisne dežele Izrael. 
Iran je z Izraelom ohranjal diplomatski stik le določen čas. Po Iranski revoluciji je Iran preklical priznanje obstoja izraelske države.
Izraelske obrambne sile sestavljajo tri osrednje enote: vojska, zračne sile in mornarica. Obrambne sile so bile ustanovljene leta 1948, med Arabsko-Izraelsko vojno, z združenjem dveh obrambnih sil, ki sta delovali pred razglasitvijo države. IDF je povezan z vojaškim obveščevalnim uradom, kateri deluje z Mosadom. Obrambne sile so v svoji kratki zgodovini obstoja posredovale v več vojnah in konfliktih ob mejnih območjih. Število in uspešnost vojaških posredovanj izraelske obrambne sile uvršča v vrh najbolj izurjenih in uspešnih vojaških sil sveta.Večina Izraelcev vstopi v vojsko z dopolnjenim osemnajstim letom starosti. Moški služijo tri leta, ženske pa dve leti obveznega vojaškega roka. Po odsluženem roku imajo moški status rezervista, s čimer so vsako leto primorani izpolniti nekaj tednov vojaške obveznosti. Status rezervista preneha po dopolnjenem štiridesetem letu starosti. Nasprotno je med ženskami, kjer je večina oproščena statusa rezervistke. Arabski državljani (z izjemo Druzov) in tisti, ki neprenehoma opravljajo verske študije (ortodoksni Judje), so oproščeni služenja vojaškega roka. Status ortodoksnih Judov, ki praviloma ne opravljajo vojaškega služenja, je predmet številnih polemik. Vsi tisti, ki so oproščeni služenja vojaškega roka, lahko tega nadomestijo s služenjem v bolnišnicah, šolah, dobrodelnih organizacijah in ostalih ustanovah. S tovrstnim programom imajo obrambne sile približno 168.000 aktivnih vojakov in 408.000 rezervistov.Državne vojaške sile slonijo na visoko razvitem tehnološkem vojaškem sistemu, izdelanem v glavnem v Izraelu, nekaj orožja pa je tudi uvoženega. Najpomembnejši vojaški sponzor uvoza vojaške opreme so ZDA. Med letoma 2008 in 2017 bodo ZDA po pričakovanjih Izraelu namenile 30 milijard dolarjev vojaške pomoči.  Država premore najbolj razvit vojaški sistem zračnih izstrelkov. Po jomkipurski vojni je Izrael razvil mrežo obveščevalnih satelitov, katerih namen je pridobivanje strateško pomembnih informacij. Sistem teh je eden izmed skupno sedmih uspešno delujočih na svetu. Izrael je razvil glavni bojni tank Merkavo. Vse od ustanovitve dalje, je Izrael vlagal znaten delež bruto domačega proizvoda v namen obrambe. Leta 1984 je bilo v vojaške namene zagotovljenih 24% celotnega BDP-ja, do danes pa je število padlo na 7,3 %.V mednarodni politični javnosti se pojavljajo ugibanja, ali Izrael poseduje jedrsko orožje. Država namreč ni podpisnik Pogodbe o neširjenju jedrskega orožja. Zoper jedrskih zmogljivosti ohranja lastno politiko nadzora.
Po Zalivski vojni leta 1991, ko je Irak zračno napadel Izrael, je v veljavo stopil zakon, ki gospodinjstva obvezuje, da je vsaj ena izmed sob neprepustna za kemične in biološke substance.
Izrael velja za eno najrazvitejših azijskih držav v ekonomskem in industrijskem smislu. V zahodnem delu Azije zaseda tretje mesto po višini BDP na prebivalca (za Turčijo in Saudsko Arabijo: izvoznico nafte). Ima drugo najvišje število mladih inovativnih podjetij (takoj za ZDA). Premore tudi največje število podjetij izven Severne Amerike, ki kotirajo na ameriški borzi.
V letu 2008 je imel Izrael štirideseti najvišji BDP na globalni ravni ter dvaindvajseti najvišji BDP v razmerju na prebivalca. Skupni domači proizvod je dosegel 232,7 milijard dolarjev, kar na prebivalca v letnem razmerju znaša 33.299 dolarjev. V letu 2007 je bil Izrael povabljen v Organizacijo za gospodarsko sodelovanje in razvoj (OECD), ki podpira sodelovanje med državami, ki si prizadevajo za demokratična načela in delujejo v sklopu svobodnega trga. Nacionalna valuta, izraelski novi Šekel, je uvrščen med sedemnajst prosto konvertibilnih valut.Ob skromnih naravnih virih je Izrael razvil močan agrikulturni in industrijski sektor. Že od začetka je zlasti kmetijska pridelava usmerjena v izrazito samooskrbno pridelavo (kibuci). Najpomembnejši uvozni izdelki v Izrael so fosilna goriva, različne surovine ter vojaška oprema. Skupni uvoz je v letu 2006 dosegel 47,8 milijard dolarjev. Glavni izvoz predstavljajo sadje, zelenjava, farmacevtski izdelki, računalniška oprema, kemikalije, vojaška tehnologija in diamanti. Skupni izvoz je leta 2006 dosegel 42,86 milijard dolarjev.
Izrael je globalno najuspešnejša država v ohranjanju voda in v uporabi geotermalne energije.  Po razvijanju tehnologije, katera temelji na nizki porabi energije, po uspešnem razvijanju komunikacijskih sredstev ter software opreme ter znanosti, je Izrael primerljiv s t. i. Silicijevo dolino v Kaliforniji. Prvi Inteloviin Microsoftovi raziskovalni in razvojni centri, postavljeni izven ZDA, so bili zgrajeni v Izraelu. Podjetjema je sledilo še več drugih uglednih (Motorola, IBM, Cisco Sytems,...), ki so v Izraelu zgradili podjetja pod lastnim okriljem. Leta 2007 je podjetje ameriškega milijarderja Warrena Buffeta kupilo izraelsko podjetje Iscar v vrednosti 4 milijarde dolarjev.Od sedemdesetih let dalje Izrael prejema ekonomsko podporo ZDA. V letu 2007 so ZDA odobrile posojilo v vrednosti 30 milijard dolarjev za dobo naslednjih desetih let.
Turizem, zlasti verski turizem, tvori pomembno vejo nacionalne industrije. Ugodne klimatske temperature, v povezavi z mediteranskimi plažami, ki so v glavnem peščene, tvorijo drug pomemben dejavnik, ki privablja turiste. Med pomembnejše motive za turistični obisk dežele sodijo še bogata arheološka središča, kulturno-zgodovinska in verska središča ter široka geografska razprostranost. Varnostne težave pogosto vodijo do upada števila tujih turistov, a je v zadnjih letih število turistov ponovno v porastu. V letu 2008 je Izrael obiskalo nekaj več kot tri milijone tujih turistov.
Izrael ima 18.096 kilometrov asfaltiranih cest in 2,4 milijona registriranih osebnih vozil, kar je relativno malo, primerjajoč z ostalimi razvitimi državami.
 Na rednih avtobusnih progah vozi 5715 avtobusov. Skupna dolžina železnic je 949 kilometrov, te pa so v lasti države.
V Izraelu se nahajata dve mednarodni letališči. Največje in najpomembnejše je Mednarodno letališče Ben Gurion, v bližini Tel Aviva. Leta 2008 je slednje štelo preko 11,5 milijona potnikov, izbrano pa je bilo za najboljše letališče na območju Bližnjega vzhoda.  Drugo mednarodno letališče Ovda, opazno manjše, se nahaja na jugu v okolici Eilata. Širom države se nahaja več manjših letališč, ki služijo za notranji zračni promet. Pristanišče Haifa je najstarejše na sredozemski obali, medtem ko je pristanišče Ashdod eno redkih pristanišč z izrazito poglobljenim morskim dnom, ki je bilo zgrajeno na odprtem morju. Nekoliko manjše pristanišče Eilat se nahaja na jugu države ob Rdečem morju in služi zlasti za trgovanje z daljnim vzhodom.
Izrael ima v povprečju najdaljšo obdobje šolanja na prebivalca v regiji jugozahodne Azije. Skupaj z Japonsko zaseda drugo mesto (za Južno Korejo) v celotni azijski regiji po najdaljšem obdobju šolanja.  V regiji ima Izrael najvišjo stopnjo pismenosti.  Državni zakon o izobraževanju, izdan leta 1953, priznava pet tipov šol: javne sekularne, javne verske, ultra ortodoksne, arabske šole ter šole, ki se nahajajo v zunanjih naselbinah. Največjo skupino tvorijo javne sekularne šole, katere obiskuje večina judovskih in ne-arabskih otrok. Večina Arabcev v Izraelu pošilja otroke v arabske šole, kjer pouk poteka v arabščini.Izobraževanje je zakonsko obvezno med tretjim in osemnajstim letom starosti.  Šolanje je razdeljeno na tri stopnje: osnovno šolanje (prvi do šesti razred), srednjo šolo (sedmi do deveti razred) ter višjo šolo (deseti do dvanajsti razred). Višja šola se zaključi z nacionalnim šolskim preizkusom (Bagrut). Obvezni predmeti za preizkus vključujejo matematiko, religiozni pouk, hebrejščino in literaturo, angleščino, zgodovino in državljansko vzgojo. V muslimanskih in krščanskih šolah ter v šolah Druzov je religiozni pouk ustrezno prirejen. V letu 2003 je več kot polovica tistih, ki so zaključevali šolanje, opravila nacionalni preizkus.
Osem javnih izraelskih univerz je ločenih od države. Hebrejska univerza v Jeruzalemu je izraelska najstarejša in vsebuje nacionalno in univerzitetno knjižnico, ki premore največjo zbirko del pomembnih za razumevanje judovske zgodovine, religije in družbe. Jeruzalemska univerza se redno uvršča med sto najboljših na svetu. Ostala pomembnejša univerzitetna središča so Technicon, Inštitut za znanost Weizmann, Univerza v Tel Avivu, Univerza Ball-Llan, Univerza v Haifi in Univerza Ben Gurion v Negevu. Sedem izraelskih univerz se redno uvršča med najboljše ocenjenih 500 univerz na svetu. Izrael se uvršča na prvo mesto v svetu po številu univerzitetnih diplom v razmerju na prebivalca; univerzitetno izobrazbo ima namreč preko 24% prebivalcev.
 Od leta 2002, je pet Izraelcev prejelo Nobelovo nagrado. Po številu izdanih znanstvenih del (v razmerju na prebivalca) sodi Izrael na prvo mesto v svetu.Izraelske univerze se uvrščajo med najboljših sto v svetu na področju matematike (Univerza v Tel Avivu, Technicon in Hebrejska univerza v Jeruzalemu), fizike in kemije (Univerza v Tel Avivu, Hebrejska univerza in Inštitut za znanost Weizmman), računalniške znanosti (Univerza v Tel Avivu, Hebrejska univerza, Inštitut za znanost Weizmman, Univerza Ball-Llam) in Technicon) ter ekonomije (Univerza v Tel Avivu ter Hebrejska univerza).
V letu 2009 se je Izrael uvrstil na drugo mesto v svetu na področju vesoljne znanosti. Od leta 1988 je izraelska zračna industrija razvila in zgradila preko dvanajst komercialnih in vohunskih satelitov, kateri so bili poslani v vesolje iz izraelskega zračnega prostora. Izraelski sateliti so ocenjeni kot eni najbolj naprednih v svetu. V letu 2003 je Ilan Ramon postal prvi izraelski astronavt ki je poletel v vesolje v raketoplanu Columbia.V Izraelu je bil razvit sistem koriščenja sončne energije, izraelski inženirji pa na tem področju konstantno delujejo v korist zmanjševanja porabe energije ter v tovrstnih podjetjih v tujini. Več kot 90 % izraelskih gospodinjstev uporablja sončno energijo za segrevanje vode, kar je najvišji odstotek med državami v svetu. Država na račun izkoriščanja sončne energije prihrani 8 % električne energije na leto. Uporabo in razvoj sončne energije je omogočilo ugodno podnebje s precejšnjim številom sončnih dni. V puščavi Negev je bilo zgrajenih več raziskovalnih in razvojnih centrov na področju razvoja te energije.
Leta 2008 je Izrael štel 7,28 milijona prebivalcev. Uradna jezika sta hebrejščina in arabščina. Temeljni jezik je hebrejski, katerega kot maternega govori večina prebivalcev. Arabski jezik je uporabljen med arabsko manjšino in med Judi, ki so imigrirali iz arabskih dežel (arabski Judje in njihovi potomci tvorijo približno 40% državne populacije). Leta 2008 je arabska manjšina predstavljala preko 20  % prebivalstva.Večina Izraelcev dobro govori angleški jezik, med televizijskimi programi v Izraelu so številni v angleškem jeziku. Večina šol prične z učenjem angleščine zgodaj; najkasneje v četrtem razredu osnovne šole. Posledica masovnih imigracij iz različnih del sveta, je opazna raznovrstnost govorjenih jezikov. Posledica množičnih priselitev sovjetskih Judov v devetdesetih letih prejšnjega stoletja je razširila uporabo ruščine. Več kot milijon ruskih imigrantov je povečalo prebivalstvo Izraela za 20 %. Ocenjeno je, da 300.000 prebivalcev ruskega porekla ni Judov.Etiopski Judje, ki kot ena zadnjih množično priseljenih skupnosti tvori 120.000 prebivalcev, uporabljajo za prvi jezik zlasti amharščino. Med pogostimi tujimi uporabljenimi jeziki so tudi francoščina (številčna judovska skupnost iz Francije), poljščina, nemščina, španščina in razni jeziki judovskih etničnih podskupin (npr. ladino in jidiš).
V zadnjem desetletju je sledil močan porast tuje delovne sile v državi. Začasni delavci prihajajo zlasti iz Romunije, Tajske, Kitajske in številnih afriških in južnoameriških dežel. Številni imigranti so v Izraelu nastanjeni ilegalno, zaradi česar je številčna ocena težja, ocenjuje pa se da je teh preko 200.000. Izrael je v zadnjih sprejel več kot 16.000 afriških imigrantov, večinoma beguncev iz Darfurja v Sudanu.V zadnjem desetletju se je v Izrael priselilo več palestinskih homoseksualnih parov, ki jim je v konzervativnem islamskem okolju grozila kazenska sankcija. Izrael je vodilna država v svetu po javni podpori istospolnih porokam: te podpira  preko 61 % prebivalcev. Podpore posvojitev otrok istospolnih parov podpira 60 % Izraelcev.Emigracije iz Izraela, zlasti v Združene države Amerike in v Kanado, so ocenjene kot skromne. Kljub temu uradni organi večkrat izpostavljajo problem emigracij, saj te predstavljajo resno grožnjo prihodnosti Izraela. Zunaj države naj bi živelo med 600.000 in 750.000 Izraelcev; največ v ZDA in v Kanadi. Leta 2007 je Izrael zapustilo okoli 20.000 prebivalcev, priselilo pa se jih je okoli 14.500. Izselitev je prvič po dvajsetih letih (po ekonomski krizi v osemdesetih) presegla število priseljencev.Leta 2009 je v naseljih na Zahodnem bregu živelo okoli 300.000 izraelskih državljanov. Večina teh živi v naseljih, ki so bila ustanovljena pred razglasitvijo neodvisnosti, največje med temi je Hebron. Okoli 18.000 Judov živi na območju Golanske planote. Leta 2006 je 250.000 Judov živelo na območju vzhodnega Jeruzalema. Skupno število izraelskih naseljencev na bližnjem območju je okoli 500.000 (6,5 % celotne izraelske populacije). Okoli 7.800 Izraelcev je živelo na območju Gaze, dokler niso bili leta 2005 premeščeni v sklopu mirovnega načrta s Palestino.
Izrael je bil ustanovljen kot domovina Judov z vsega sveta, zato je pogosto oklican kot „Judovska država“. Zakon o vrnitvi, daje pravico vsem Judom in osebam z judovskimi predniki (vsaj eden od starih staršev mora biti Jud) pridobitev izraelskega državljanstva. 75,5 odstotka izraelske populacije predstavljajo Judje različnih etničnih in verskih judovskih ločin. Okoli 68 % izraelskih Judov je rojenih v Izraelu, 22 % je imigrantov iz Evrope in z Amerike ter 10 % iz Azije in z Afrike (vključujoč arabski svet). Verska opredelitev izraelskih Judov je raznolika: 55 % se jih opisuje za tradicionalne Jude, 20 % za sekularne, 17 % za pravoverne Jude in 8 % za Haredi Jude.
Z 16 % predstavljajo muslimani največjo versko manjšino v državi. Okoli 2 % prebivalstva predstavljajo kristjani in 1,5 % Druzi. Med kristjane se štejejo tako arabski kristjani, kot mesijanski Judje. Ostale verske skupnosti, kot na primer Budisti in Hindujci so zastopani v številčno manjših skupnostih.
Mesto Jeruzalem nosi posebno vlogo tako v judovski, islamski, kot tudi v krščanski kulturi. Večina pomembnih kulturno-zgodovinskih točk se nahaja v starem Jeruzalemu. V judaizmu nosi največjo vlogo Zid žalovanja, v islamu je pomembna mošeja Al Aksa, v krščanstvu pa zlasti Bazilika Svetega groba. Preostala pomembna verska središča se nahajajo zlasti na Zahodnem bregu. Pomembnejša med temi so kraj Jezusovega rojstva, Jama Patriarhov ter grobnica Jožefa in Rachel.
Svetovno središče bahajske vere predstavlja bahajski center v Haifi. Duhovni vodja in začetnik religije je pokopan v Akru. Z izjemo osebja, ki vzdržuje objekt, v Izraelu ni prisotnih članov bahajske skupnosti. Center predstavlja kraj rednega romanja bahajskih vernikov.
Uradna jezika Republike Izraela sta Hebrejščina in Arabščina. Kljub temu, je večina uradnih napisov zapisana tudi v angleškem jeziku. Novembra 2009 so v Izraelu razpravljali, ali je lahko tujim podjetjem dovoljeno izpolnjevanje uradnih listin tudi v angleškem jeziku.  Za gluhoneme osebe so uradni in bančni dokumenti dostopni v znakovnem jeziku.
Izraelska kulturna raznolikost izhaja iz pestre sestave prebivalstva: Judje iz vsega sveta po prihodu v Izrael nadaljujejo z lokalno prirejenimi kulturnimi tradicijami, ki so se razvijale znotraj skupnosti skozi stoletja. Izrael je tako postal dom domala vseh judovskih ločin in njihovih običajev. Izrael je edina dežela na svetu, ki se časovno orientira po hebrejskem koledarju. Delo in šolske počitnice potekajo v času judovskih praznikov, uradni dan tedenskega počitka pa je Šabat, kar pa ne velja za ne-Judovske prebivalce Izraela.  Izraelska arabska manjšina pušča vidne sledove v izraelski kulturi na arhitekturnem, glasbenem in kulinaričnem področju.
V literaturi se praviloma uporablja moderna hebrejščina, vendar pomemben delež judovske literature izhaja tudi v jidišu in v ostalih manjših etničnih judovskih jezikih, katerih populacije govorcev je sicer močno skrčil holokavst. Del literarnih del je objavljen tudi v angleščini. Po zakonu, morata dve kopiji vsake izdane knjige v Izraelu biti shranjeni v judovski nacionalni in univerzitetni knjižnici v Jeruzalemu. Od leta 2001 zakon vsebuje dodatek, ki navaja da morajo biti shranjeni tudi vsi javno objavljeni avdio in video posnetki ter ostala izdana gradiva.  V letu 2006 je bilo 85 % gradiv izdanih in shranjenih v hebrejskem jeziku. Teden hebrejske knjige, največji izraelski knjižni sejem, poteka vsako leto v juniju.
Izraelska glasba vsebuje številne kulturne vplive; od sefardske glasbe, hasidskih melodij, grške romaniotske glasbe ter modernih zvrsti, kot sta pop in rock. Tradicionalna ljudska glasba, znana pod imenom „Pesmi dežele Izrael“, kot najpogostejšo tematiko izraža težnjo po judovski domovini. Izraelski filharmonični orkester deluje več kot sedemdeset let in letno izvede več kot dvesto koncertov.  Iz Izraela prihaja tudi nekaj mednarodno priznanih glasbenikov, kot so Itzhak Perlman, Ofra Haza ter Dana International. Dežela je trikrat slavila na Pesmi Evrovizije; leta 1978, 1979 ter leta 1998. Na tekmovanju sicer Izrael sodeluje od leta 1973, festival pa je kot zmagovalna država gostil dvakrat.
Zelo obiskovana so tudi gledališča in teatri, ki nadaljuje močno tradicijo jidiš teatrov iz vzhodne Evrope. Najstarejše gledališče deluje v Tel Avivu od leta 1918.Izraelski muzeji tvorijo eno najpomembnejših kulturnih institucij v državi. Glede na število prebivalcev, ima Izrael najvišje število muzejev v svetu. Izraelski muzej v Jeruzalemu hrani obsežno zbirko judovskih eksponatov in predmetov evropske umetnosti. Jad Vašem, muzej holokavsta, hrani največjo zbirko dokumentov na to temo. Poleg osrednjih muzejev v večjih mestih, se priznane kulturne ustanove nahajajo tudi v kibucih.
Šport v tradicionalni judovski kulturi ni imel pomembne vloge, kar izvira iz tretjega stoletja p.n.š., ko so Grki vladali v deželi Izrael. Atletske ideale spoštovane pri starih Grkih so konzervativnejši Judje razumeli kot vpliv tuje kulture in nezaželen vpliv helenističnih vrednot. Judje so se redko udeleževali olimpijskih iger, saj so takrat udeleženci prinašati darove grškemu bogu Herkulu. Pri Rimljanih je bil šport povezan s krutostjo in nasiljem gladiatorskih borb. Četudi je Herod po deželi gradil stadione in spodbujal tekmovanja v boksu, lokostrelstvu, tekih in v gladiatorskih veščinah, to ni bistveno spremenilo stališča do športa. Negativno mnenje o športu je med nekaterimi ultra ortodoksnimi judovskimi skupnostmi ostalo do danes.
Ne oziraje se na tradicionalna gledanja na šport je rabin, zdravnik in filozof Mojzes Maimonides že v 12. stoletju poudarjal pomen telesnih aktivnosti in ohranjanja telesne forme. Takšno stališče je dobilo nov zagon v 19. stoletju s kampanjo telesne kulture zdravnika, pisca in političnega voditelja Maxa Nordaua, soustanovitelja svetovne sionistične organizacije. V začetku 20. stoletja je glavni palestinski rabin Abraham Isaac Kook razglašal, da »telo služi duši in samo zdravo telo lahko zagotavlja zdravega duha«.
V začetku 20. stoletja je bilo v Evropi ustanovljeno Makabsko gibanje. Poimenuje se po svetopisemskem junaku Judi Makabejcu. Ker so atletske igre in tekmovanja pod vplivom grške kulture v Jeruzalem pripeljali njegovi nasprotniki, proti katerim se je boril, jih je ukinil takoj, ko je prevzel nadzor nad mestom.
Do leta 1914 je bilo v Evropi ustanovljenih več kot sto makabskih in podobnih klubov. Največji med njimi so ustvarili nekatere najboljše državne ekipe, vključno z nogometnimi, ki so igrale v najvišjih nacionalnih ligah.
Leta 1932 so organizirali prve Makabske igre oziroma Makabijada, ki imajo svoj vzor v modernih olimpijskih igrah. Sedaj jih v Izraelu organizirajo vsaka štiri leta. Glede na število udeležencev so med petimi največjimi športnimi dogodki na svetu. Mednarodni olimpijski komite jih priznava kot regionalne igre. Na sedemnajsti Makabijadi leta 2005 je bilo več kot 7.700 udeležencev iz 55 držav.
Med rekreativnimi športi je zelo priljubljeno plavanje, jogging, kolesarjenje in pohodništvo. Na peščenih plažah igrajo Matkot; igro s kratkimi lesenimi reketi in enako žogico kot pri squashu. Igra je tako priljubljena, da ji pravijo neuradni nacionalni šport. V zadnjih letih narašča število igralcev odbojke na mivki. V hokeju na ledu, ki ga igrajo od leta 1986 imajo tisoč igralcev, prav toliko kot v baseballu.
Danes sta najbolj priljubljena športa nogomet in košarka. Ligat ha'Al je prva državna nogometna liga, Ligat Winner pa prva državna košarkarska liga. Košarkarski klub Maccabi Tel Aviv je petkratni zmagovalec Evrolige. Nacionalni šahovski center Beer Ševa, kjer šah učijo že v otroških vrtcih, je dom številnih šahovskih prvakov iz nekdanje Sovjetske zveze in prizorišče svetovnega ekipnega šahovskega prvenstva leta 2005. Leta 2007 je Izraelec Boris Gelfand dosegel drugo mesto na svetovnem šahovskem prvenstvu. Športniki so dosegli vidne rezultate tudi v rokometu, atletiki in drugje. Priljubljenost tenisa narašča. Tenisačica Shahar Pe'er je bila leta 2007 petnajsta na WTA lestvici. V Izraelu deluje 60 nacionalnih športnih zvez.
Število arabskih športnikov narašča. Eden najboljših izraelskih nogometašev, Abbas Suan je izraelski Arabec.Izrael je v svetovnem vrhu na področju športne rehabilitacije. Številni športni klubi s pomočjo športa pomagajo invalidom pri aktivnem življenju. Na paraolimpijskih igrah so osvojili izraelski športniki številne medalje.
Leta 1972 je enajst izraelskih športnikov umrlo kot žrtve oboroženega napada na olimpijskih igrah v Münchnu. Doslej so izraelski olimpijci osvojili šest olimpijskih medalj na letnih olimpijskih igrah. Prvo medaljo je osvojil Yael Arad leta 1992 v Judu. Leta 2004 je Gal Fridman osvojil prvo zlato medaljo v surfanju na vodi.
V bližini Netanye deluje izraelski nacionalni institut za šport s 37 vrhunskimi športnimi objekti in napravami.

Japonska (japonsko 日本 Nippon ali Nihon, formalno 日本国 Nippon-koku ali Nihon-koku »Japonska država«) je otoška država na Daljnem vzhodu. Leži v Tihem oceanu, vzhodno od Azijske celine. Na zahodu jo obliva Japonsko morje, razprostira se od Ohotskega morja na severu do Vzhodnokitajskega morja in Kitajske na jugozahodu. Na zahodu jo Korejska ožina loči od Korejskega polotoka. Japonsko ime za državo pomeni »izvor sonca«, od koder izhaja sinonim »dežela vzhajajočega sonca«.
Japonsko otočje sestavlja okoli 7.000 otokov, od katerih predstavljajo štirje največji, Kjušu, Šikoku, Honšu in Hokaido, 97% kopnega. Država je razdeljena na 47 prefektur in 8 regij.
Arheološke najdbe na otočju segajo v mlajši paleolitik (35.000 pr. n. št.). Prve pisne omembe v kitajskih zgodovinskih spisih segajo v 1. stoletje – stik s Kitajsko je pomembno vplival na japonsko zgodovino. V 16. stoletju je sledilo obdobje izolacijske politike, ki so jo šele leta 1853 prekinile Združene države Amerike z vojaškim pritiskom. Pomembne vojaške zmage in vse močnejši militaristični ustroj v času Prve kitajsko-japonske vojne, Rusko-japonske vojne in v Prvi svetovni vojni so privedle do ozemeljskih pridobitev in želje po nadaljnjem širjenju po vzhodni in jugovzhodni Aziji. Druga kitajsko-japonska vojna in dogodki Druge svetovne vojne kot izpolnitvi imperialističnih teženj so se končali z japonsko predajo 15. avgusta 1945, ki je sledila bombardiranju Hirošime in Nagasakija z jedrskima bombama. Leta 1947 je bila sprejeta nova ustava, po kateri je Japonska postala ustavna monarhija s cesarjem in dvodomnim parlamentom.
Japonska je članica Združenih narodov, OECD, G7, G8 in G20 ter številnih drugih organizacij. Slovi po tehnološki razvitosti in visoko izobraženi delovni sili z enim najvišjih odstotkov terciarno izobraženih odraslih. Njeno gospodarstvo je tretje največje na svetu nominalno, četrti največji izvoznik in uvoznik. Kljub temu, da se je odrekla pravici do napovedi vojne, vzdržuje sodobno vojsko z osmim največjim proračunom za samoobrambo in mirovne misije. Prebivalstvo Japonske dosega eno najvišjih pričakovanih življenjskih dob in visok indeks človekovega razvoja. Znana je po zgodovinski in sodobni kinematografiji, bogati kulinariki in mnogim prispevkom k razvoju človeštva v znanosti in tehnologiji.
Ostanki paleolitske kulture na Japonskih tleh segajo 35.000 let v preteklost. Od takrat naj bilo Japonsko otočje poseljeno neprekinjeno. Obdobju mezolitske in neolitske kulture z začetki okoli 14.000 let pr. n. št. pravimo tudi Džomonska kultura. Ljudje so se ukvarjali predvsem z lovom, nabiranjem in primitivno obliko kmetijstva, živeli pa v enostavnih zemljankah. Gre za prednike današnjih ljudstev Ajnu in Jamato. Okrašeno glineno posodje iz tega obdobja je eno najstarejših na svetu. Okoli leta 300 pr. n. št. se je na otočje preseljevalo ljudstvo Jajoj iz južne Kitajske in se pomešalo med domorodno prebivalstvo, kar imenujemo obdobje Jajoj.. S seboj so prinesli znanje o obdelavi kovin, nove načine lončarstva in namakalno/mokro pridelavo riža.
Japonska se v pisani besedi prvič pojavi v Knjigi Hanov. Glede na Zapiske treh kraljestev se je najmočnejše kraljestvo na otočju v tretjem stoletju imenovalo Jamataj. Budizem se je na Japonsko razširil iz kraljestva Baekje na jugozahodu Korejskega polotoka. Navkljub uporom proti uveljavitvi nove religije se je ta s popularnostjo pri višjih slojih (pomemben pobudnik te spremembe je bil princ Šotoku) in nadaljnjim razvojem Japonskega budizma z vplivi s Kitajske hitro uveljavil. V obdobju Asuka (592–710) je postal budizem glavna religija na otočju.
V obdobju Nara (710–784) se pojavijo zametki centralizirane države s cesarskim dvorom v Hejdžu (današnja Nara). Na dvoru nastaja literatura, umetnost in arhitektura z vplivi budizma. Leta 784 cesar Kanmu prestavi prestolnico v Nagaoko, deset let kasneje pa v Hej'an.
V obdobju Hej'an (749–1185) vznikne značilno japonska kultura z lastno umetnostjo, poezijo in prozo. Med najbolj znanimi deli obdobja sta roman Princ in dvorne gospe in besedilo Japonske himne Cesarska vladavina.
Za fevdalno dobo je značilen pojav samurajev kot vodilnega sloja v tedanji družbi. Po zmagi nad klanom Tajra 1185 je cesar Go-Toba samuraja Minamoto no Joritoma povzdignil v šoguna, ta pa je prestolnico preselil v Kamakuro, s čimer se prične obdobje Kamakura (1185-1333). Po njegovi smrti se je preko regentov na oblast zavihtel klan Hodžo. Šogunat v Kamakuri je sprejel Zen budizem kot religijo samurajskega sloja ter uspešno prestal dva poskusa invazij Mongolov (1274 in 1281). Svoj konec je šogunat doživel leta 1333 s porazom proti cesarju Go-Dajgu.
Ponovni preobrat se je zgodil že leta 1336, ko je Takaudži Ašikaga premagal cesarja in leta 1338 ustanovil šogunat v Kjotu. Obdobje Muromači (1336–1573) pod vladavino šogunata Ašikaga zaznamujejo kulturni nazori z vplivi Zen budizma. Mnogo običajev, ki jih danes poznamo kot tradicionalna japonska kultura, izhaja iz tega obdobja (čajna ceremonija, ikebana, no drama, sumi-e slikarska tehnika). Zaradi vse večje moči fevdalnih gospodov (dajmjojev) je leta 1467 izbruhnila civilna vojna, s čimer se začne stoletje trajajoče obdobje Sengoku, čas stalnih družbenih pretresov, vojaških sporov in politične nestabilnosti.V 16. stoletju portugalski trgovci in jezuitski misijonarji prvič dosežejo Japonsko, kar požene trgovinsko in kulturno izmenjavo z Zahodom. Evropska tehnologija in strelivo sta omogočila Nobunagu Odu zmago nad mnogimi dajmjoji in prevzem oblasti nad razdeljeno državo, si čimer se začne Obdobje Azuči-Momojama (1573–1603). Po atentatu na Nobunaga leta 1582 je oblast prevzel Hidejoši Tojotomi, znan tudi kot »Veliki združevalec«, saj mu je do leta 1590 uspelo podjarmiti vse nasprotnike enotne oblasti. Njegov vpliv se je zmanjšal po dveh neuspelih poskusih invazij na Korejski polotok v letih 1592 in 1597.
Po smrti Hidejošija leta 1598 je državo namesto njegovega sina vodil regent Iejasu Tokugava. Svoj položaj je izkoristil za pridobivanje politične in vojaške moči. Leta 1600 je v bitki pri Sekigahari premagal nasprotujoče klane, zaradi česar ga je cesar Go-Jozej leta 1603 imenoval za šoguna, v Edu (današnji Tokio) je bil ustanovljen šogunat Tokugava, kar štejemo kot začetek obdobja Edo (1603–1868). Zakoni takratne oblasti so na novo definirali odgovornosti in dejavnosti dajmjojev v zakoniku buke šohatto in samurajev, s čimer se je oblast centralizirala, cesarska oblast je izgubljala na moči. Leta 1639 je stopila v veljavo izolacijska politika, s čimer se je država zaprla pred vplivi Zahoda. Pojavilo se je raziskovanje japonske narodne identitete kokugaku, odmik od preučevanja kitajske, konfucijanske in budistične miselnosti. Na nizozemski otoški enklavi Dedžima pri Nagasakiju so na Japonsko še vedno prihajale knjige in z njimi znanstvene ideje iz Evrope in preostalega sveta.
31. marca 1854 je ameriški admiral Matthew Perry s "Črnimi ladjami" ameriške mornarice izsilil odprtje Japonske preostalemu svetu (konvencija v Kanagavi). Nezadovoljstvo višjih slojev nad šogunatom zaradi takšne politike je privedlo do Bošinske vojne, v kateri je šogunat izgubil vso moč. Zmagovalci so vzpostavili centralizirano državo pod vodstvom cesarja Mejdžija (Obnova Mejdži).V Obdobju Mejdži (1868–1912) je Japonska aktivno prevzemala zahodnjaške modele političnega vladanja (ustava Mejdži je bila podlaga za sestavo parlamenta), sodstva, vojske in industrializacije. Japonsko cesarstvo je doživelo ekonomski razcvet, želelo si je razširiti vpliv na interesna območja v Aziji. Zmagi v Prvi kitajsko-japonski vojni (1894–1895) in Rusko-japonski vojni (1904–1905) sta Japonski prinesli oblast nad Tajvanom, Korejo in južno polovico Sahalina. V letih med 1873 in 1935 se je število prebivalstva podvojilo na 70 milijonov. Zaradi sodelovanja z zavezniki v prvi svetovni vojni je Japonska pridobila nemška ozemlja na Daljnem vzhodu.
Obdobje vladavine cesarja Tajša (1912–1926) je bilo kratkotrajno in krhko demokratično obdobje med vsesplošnim premikom proti fašizmu in totalitarizmu. Pod pretvezo ohranjanja miru so bili sprejeti zakoni, ki so kaznovali politične disidente.
V obdobju vladavine cesarja Hirohita (1926–1989) se je krepila japonska ekspanzionistična in militaristična nastrojenost. Leta 1931 je Japonska vojska okupirala Mandžurijo, 1933 izstopila iz Društva narodov in se s podpisom Trojnega pakta 27. septembra 1940 pridružila silam osi. V drugi kitajsko-japonski vojni (1937-1945) je Japonska pridobila ozemlja na Kitajskem (tudi glavno mesto Nandžing), po ameriškem embargu na nafto kot posledica invazije na Francosko Indokino je Japonska vojska 7. in 8. decembra 1941 napadla Pearl Harbor, Britansko Malajo, Singapur in Hong Kong ter razglasila vojno z Združenimi državami Amerike in Britanskim imperijem.Sovjetska invazija Mandžurije leta 1945 in jedrsko bombardiranje Hirošime in Nagasakija je Japonsko prisililo v brezpogojno predajo 15. avgusta 1945. Vojna je stala države vzhodne in jugovzhodne Azije več 10 milijonov življenj, večina Japonska industrije in infrastrukture je bilo uničene. Kolonijam Japonskega cesarstva je bila vrnjena neodvisnost, vojnim zločincem so sodili na Tokijskih procesih (izvzeti so bili člani cesarske družine in člani Enote za bakteriološke raziskave).
Leta 1947 je Japonska sprejela novo ustavo s poudarkom na idejah liberalne demokracije. Leta 1952 se je z Sporazumom v San Franciscu končala zavezniška okupacija Japonske, leta 1956 se je pridružila Združenim narodom. Do devetdesetih se je japonsko gospodarstvo predvsem zaradi ekonomskih intervencij japonske vlade in finančne podpore Združenih držav Amerike hitro razvijalo, kar imenujemo tudi »japonski ekonomski čudež«.
V obdobju vladavine cesarja Akihita (1989–2019) na začetku devetdesetih japonsko gospodarstvo doživelo večjo recesijo, iz katere se je država pobrala šele na začetku 21. stoletja. 11. marca 2011 je Japonsko prizadel eden največjih potresov v zapisani zgodovini. Sprožil je jedrsko nesrečo v jedrski elektrarni Fukušima Dajiči, eno največjih v zgodovini pridobivanja jedrske energije.1. maja 2019 je po abdikaciji cesarja Akihita, prvi po letu 1817, cesar postal njegov sin Naruhito. Z menjavo cesarja se je začelo tudi novo obdobje Rejva.
Japonsko sestavlja 6.852 otokov, ki se raztezajo vzdolž pacifiške obale vzhodne Azije. Glavni otoki od severa proti jugu so Hokaido (北海道), Honšu (本州), Šikoku (四国) in Kjušu (九州). Skupaj z otočjem Rjukju (琉球諸島 Rjukju-šoto), ki leži južno od Kjušuja in vključuje otok Okinava, sestavljajo Japonsko otočje. Okoli 73% Japonske je gozdnate, gorate in neprimerne za kmetijstvo, industrijo ali poselitev. Poseljena območja so že iz časa paleolitika predvsem na obalnih in rečnih ravnicah. Država spada med najgosteje poseljene na svetu.Japonski otoki so del pacifiškega ognjenega obroča, obširne vulkanske cone, ki obroblja Pacifik. Nastali so zaradi subdukcije Filipinske plošče pod celinsko Amursko in Okinavsko ploščo na jugu ter subdukcijo Pacifiške plošče pod Ohotsko ploščo na severu. Japonska je bila včasih del Evrazije, a so jo subdukcijski tokovi premaknili proti vzhodu, zaradi česar se je pred 15 milijoni let odprlo Japonsko morje.Na otočju je 108 aktivnih ognjenikov. Nekaj se jih je odprlo tudi v zadnjem stoletju, med njimi Šova-šinzan na Hokajdu in Mjodžin-šo na skalovju Bejonesu-recugan v Pacifiku. Uničujoči potresi, ki jih pogosto spremljajo cunamiji, se pojavijo nekajkrat vsako stoletje. Tokijski potres leta 1923 je ubil preko 140.000 ljudi in sprožil uničujoče požare. Znana sta tudi Veliki potres v Hanšinu iz leta 1995 in Potres Tohoku iz leta 2011 s stopnjo 9,1.
Na Japonskem prevladuje zmerno podnebje z velikimi razlikami med severom in jugom države. Delimo jo na 6 podnebnih območij:
Hokaido: vlažno celinsko podnebje z dolgimi zimami in zelo toplimi do svežimi poletji; padavine niso obilne, pozimi lahko zapade veliko snega
Japonsko morje: hladni severozahodni vetrovi prinesejo na zahodno obalo Honšuja veliko snega, regija je hladnejša od pacifiške obale, fen lahko poleti prinese vroče temperature
Osrednje višavje Čuo Koči: vlažno celinsko podnebje; velika temperaturna razlika med poletjem in zimo ter dnevom in nočjo, malo padavin s snegom pozimi
Notranje morje Seto Najkaj: gorovja regije Čugoku in Šikoku ščitijo otoke pred sezonskimi vetrovi, zato je vreme čez leto zmerno
Tihi ocean: vlažno subtropsko podnebje z zmernimi zimami z občasnim snegom in vročimi poletji, ki jih prinese sezonski jugovzhodnik
Otočje Rjukju: subtropsko podnebje s toplimi zimami in vročimi poletji, veliko deževja, predvsem med deževno doboPovprečna zimska temperatura je 5,1 °C, poletna pa 25,2 °C. Temperaturni rekord iz 12. avgusta 2013 je znašal 41,0 °C. Glavna deževna doba cuju traja od začetka maja na Okinavi, na severnem Hokaidu pa šele od konca julija. Na Honšuju traja šest tednov, spremlja pa jo veliko padavin in tajfunski vetrovi na koncu poletja in na začetku jeseni.
Na Japonskem najdemo preko 90.000 vrst živali, med drugim rjavi medved, japonski makak, japonski rakunji pes in japonski orjaški močerad. Velika raznolikost je posledica podnebja in geografije otokov, ki so razdeljeni na devet ekoregij, vse od subtropskega vlažnega listnatega gozda na jugu do zmernega iglastega gozda na severu. Japonska ima vzpostavljeno omrežje narodnih parkov in 37 zaščitenih mokrišč Ramsar. Štirje naravni spomeniki (starodavni gozd Jakušima, polotok Širetoko, otočje Bonin in gorovje in brezovi gozdovi Širakami Sanči) so vpisani v UNESCO-v seznam svetovne dediščine.
V času hitrega gospodarskega okrevanja po drugi svetovni vojni so okoljske probleme povečini zanemarjali, kar je ustrezalo rasti posla velikih korporacij. Posledično je bilo onesnaževanje v petdesetih in šestdesetih letih prejšnjega stoletja obsežno. V luči zaskrbljenosti nad posledicami takšnega neukrepanja je bil leta 1970 sprejet zakon za zaščito okolja. Naftna kriza leta 1973 je spodbudila razvoj trajnostne in ekonomične rabe energentov, saj je Japonska revna s surovinami in odvisna od uvoza le-teh. Sodobni naravovarstveni problemi so onesnaženost mestnega zraka, upravljanje z odpadki, evtrofikacija voda, ohranjanje narave, podnebne spremembe, ravnanje s kemikalijami in mednarodno sodelovanje za preprečitev posledic globalnega segrevanja.Junija 2015 je bilo v načrtovanju ali gradnji 40 elektrarn na premog, kar je Japonski prislužilo »nagrado« za njihovo »delo na ukrepih, ki zavirajo dejavnost pri varovanju podnebja«. Uvršča se na 39. mesto indeksa EPI, ki meri zavezanost držav k ukrepanju v smeri trajnosti. Kot gostiteljica in podpisnica kjotskega protokola mora zmanjšati izpuste ogljikovega dioksida in uvesti druge ukrepe za zmanjšanje vpliva na podnebne spremembe.
Japonska je ustavna monarhija z zelo omejeno cesarjevo pristojnostjo. Cesarja ustava definira kot »simbol države in enotnosti ljudstva«. Izvršno vejo oblasti v državi vodi predsednik vlade s svojim ministrskim kabinetom. Zakonodajno vejo oblasti predstavlja dvodomni narodni parlament Kokkai (国会), sestavljen iz predstavniškega doma (465 sedežev, menja se na štiri leta) in svetniškega doma (265 sedežev, menja se na šest let). Poslance in svetnike volijo vsi državljani, stari najmanj 18 let, na tajnem glasovanju. Socialno liberalna Ustavna demokratska stranka (CDP) in konzervativna Liberalna demokratska stranka (LDP) prevladujeta v parlamentu. LDP je od konca ameriške zasedbe leta 1955 skoraj vedno najuspešnejša in ima (od novembra 2017) 283 sedežev v spodnjem ter 125 v zgornjem domu parlamenta. Samo med leti 1993-94 in 2009-12 ni bila uspešna. Japonski premier je na čelu vlade, imenuje ga parlament izmed svojih poslancev, potrjuje pa ga cesar. Je vodja kabineta, v katerega imenuje ministre, lahko pa jih tudi razreši dolžnosti. Trenutni premier je Šinzo Abe iz vrst LDP.
V japonski zgodovini je na pravni sistem v državi močno vplivalo kitajsko pravo, na primer preko teksta Kudžikata Isadamegaki v obdobju Edo. Od 19. stoletja se je pravni sistem začel upirati na civilno pravo v Evropi, predvsem na nemško. Leta 1896 je prišel v veljavo civilni kodeks po osnutku nemškega Bürgerliches Gesetzbuch, ki je obveljal do danes z nekaj povojnimi prilagoditvami. Japonsko pravosodje je razdeljeno na štiri stebre: vrhovno sodišče in trije nižji nivoji.Glavni korpus zakonikov, na katerih temelji japonski pravni red se imenuje Šest kodeksov.
Japonska je razdeljena na več regij. Honšu, največji in najbolj naseljeni otok, je razdeljen na pet regij. Ostali otoki predstavljajo samostojne regije. Od severa proti jugu si sledijo:
Honšu: Regija Tohoku – na severovzhodu otoka, kjer sta večji mesti Sendai in Fukušima.
Regija Kanto – mesta Tokio, Kawasaki, Yokohama, Yokosuka. Vključuje tudi prefekture Gunma, Saitama, Čiba, Točigi in Ibaraki.
Čubu – hribovita srednja regija na področju Japonskih Alp. Regija, ki meji na Japonsko morje, se imenuje Hokuriku, na Pacifik pa meji regija Tokai. Večji mesti v regiji Hokuriku sta Niigata in Kanazawa, v regiji Tokai pa Nagoja (četrto največje japonsko mesto) in Šizuoka.
Regija Kinki oz. Kansai – starodavno kulturno in trgovsko središče, z mesti Osaka, Kjoto, Kobe, Nara in Wakayama; vštevši prefekturo Šiga.
Šikoku – najmanjši od štirih glavnih otokov, znan po budističnih romarjih. Večji mesti sta Matsuyama in Takamatsu.
Kjušu – najjužnejši izmed štirih glavnih otokov. Pomembnejša mesta so Fukuoka, Kitakjušu in Nagasaki.
Okinava – subtropska južna veriga otokov, ki poteka v smeri proti Tajvanu. Glavno mesto je Naha.
Japonska ustava deli državo na 47 prefektur, ki administrativne obveznosti opravljajo neodvisno od centralne vlade; vodi jih guverner (知事 čidži). Delimo jih na 43 pravih prefektur (県 ken), 1 metropolo (都 to) - Tokio, 2 mestni prefekturi (府 fu) – Osaka in Kjoto –, in 1 okrožje (道 dō) – Hokaido. Od severa proti jugu si sledijo:
Japonska je članica mnogih mednarodnih organizacijː G7, G8, G20, ZN, APEC, ASEAN prostotrgovinsko območje, z Avstralijo (marec 2007) in Indijo (oktober 2008) ima podpisan varnostni pakt. Od konca druge svetovne vojne je tesno ekonomsko in varnostno povezana z Združenimi državami Amerike, ki so pomemben izvozni in primaren uvozni partner. Na japonskih tleh je stalno operativna ameriška vojaška baza.Japonska ima nerazrešena ozemeljska vprašanja o Kurilskih otokih (Rusija), Skalovju Liancourt (v japonščini Takešima), otočju Senaku (Tajvan in Kitajska) in atolu Okinotorišima. Polemičnost teh ozemelj je predvsem v nadzorovanju naravnih bogastev.
Odnosi z Korejo so napeti zaradi ravnanja Japoncev med kolonialno oblastjo. Med največjimi očitki so spolno suženstvo ("ženske za lagodje"), za katerega sploh ni točno znano število žrtev (več deset ali celo sto tisoč), kulturno zatiranje s prepovedjo korejščine v šolah, prisvajanje japonskih imen. Med letoma 1910 in 1945 je Japonska popravljala korejsko infrastrukturo in na Korejski polotok naselila okoli 800.000 Japoncev. Leta 2015 se je Japonska uradno opravičila in priznala spolno suženjstvo, preživele žrtvam je izplačala odškodnino. Državi sta postali veliki gospodarski zaveznici, njuni voditelji aktivno sodelujejo pri reševanju težav v regiji, predvsem glede Severne Koreje in druge svetovne vojne. Na odmevnejšem obisku leta 2017 na vrhu G20 sta se voditelja držav pogovarjala o sodelovanju in razreševanju glede severnokorejske krize, zavzela sta se tudi za graditev pozitivnih odnosov v regiji ter za pritiske na Kitajsko, da poostri sankcije proti Severni Koreji. Od devetdesetih je zelo močan uvoz korejske glasbe (K-pop), televizije (K-drame) in filmov, saj je bil izničen korejski zakon o prepovedi kulturne izmenjave med državama; pojav se imenuje korejski val (한류 Hallju?).
Japonska namenja veliko denarja vojski in obrambi. Japonska vojska (Japonske samoobrambne sile) se deli na kopenske, zračne in pomorske sile. Glede na zakonodajo ne sme napovedati vojne ali uporabiti sile v mednarodnih sporih; japonska vlada izvršuje prepoved izvoza strelnega orožja. V zadnjih letih se predsednik vlade Šinzo Abe zavzema za večjo vlogo Japonske pri zagotavljanju varnosti v regiji, tudi s pomočjo sosednjim državam. Glede na Indeks svetovnega miru je Japonska na prvem mestu med azijskimi državami. V zadnjem času so bile japonske vojaške sile uporabljene v mirovnih misijah v Iraku. Japonska poslovna federacija prepričuje japonsko vlado k ukinitvi prepovedi izvoza orožja, da bi se država lahko pridružila mednarodnim projektom na področju oboroževanja.V 21. stoletju se je z globalizacijo moč v regiji prerazporedila. Varnostna slika Japonske se je spremenila predvsem zaradi severnokorejske jedrske grožnje, spopada pa se tudi s spletnim in mednarodnim terorizmom. Za ohranjanje miru so ustanovili narodni varnostni svet, ki je razvil varnostno strategijo ter smernice. Varnostni pakt med Japonsko in ZDA je temelj japonske zunanje politike. Od leta 1956 je članica OZN, dvajset let pa je bila tudi nestalna članica Varnostnega sveta. Je članica G4, s čimer si išče stalno mesto v Varnostnem svetu.
Japonska je po Združenih državah Amerike in Kitajski nominalno gledano tretje največje gospodarstvo na svetu. Tokijska borza spada med največje v Aziji. Leta 2016 je bil japonski javni dolg ocenjen na 230 % letnega BDP. Storitveni sektor predstavlja tri četrtine BDP, ima pa tudi zelo visoko razvit industrijski sektor, ki proizvaja visokotehnološka vozila, elektroniko, orodje, jeklo, ladje, kemikalije, tekstil in procesirano hrano. Kmetijski sektor obdeluje 13% japonskega ozemlja, ujamejo 15% vseh rib na svetu. Brezposelnost je nizka pri okoli 4 %, a vseeno 17 % ljudi živi pod pragom revščine. Omejena količina pozidljivih zemljišč vpliva na gradnjo in trg z nepremičninami.Japonska izvaža največ na ameriški (20 %) in kitajski trg (18 %), sledijo Južna Koreja (7 %), Hong Kong (6 %) in Tajska (5 %). Glavni izvozni proizvodi so orodje, motorna vozila, železo, jeklo, polprevodniki in avtomobilski deli. Največ uvaža iz Kitajske (25 %) in ZDA (11 %), sledita Avstralija (5 %) in Južna Koreja (4 %). Glavni uvozni proizvodi so stroji in orodje, fosilna goriva, živila (govedina), kemikalije, tekstil in surovine za industrijo. Administracija Džun'ičira Koizumija je sprožila reforme, ki so povzročile porast tujih investicij.
Japonska je 27. med 189 državami po indeksu enostavnosti sklepanja poslov in enega najmanjših davčnih prihodkov med razvitimi državami. Japonski kapitalizem ima nekaj posebnosti, kot je sistem vseživljenjske zaposlitve, napredovanje po starosti in vpliv t.i. korporacij kejrecu, aktivizem lastnikov delnic je redek, podjetja so vodena po metodah, kot je »Metoda Tojota«. Znane znamke iz Japonske so Toyota, Honda, Canon, Nissan, Sony, Mitsubishi, Panasonic, Uniqlo, Lexus, Subaru, Nintendo, Bridgestone, Mazda in Suzuki.
Sodobna rast se je začela v obdobju Edo, ki je dalo cestni sistem in sistem vodooskrbe, pa tudi razvoj določenih finančnih inšturmentov, bankirstvo in borze. S sprejetjem tržnega gospodarstva v obdobju Mejdži so se ustanavljala uspešna podjetja, ki so Japonsko popeljala na vrh razvitih držav. Med 1960 in 1980 je gospodarska rast v povprečju dosegala 7,5 %, v osemdesetih in na začetku devetdesetih po naftni krizi pa 3,2 %. V devetdesetih se je rast zaradi poka finančnega mehurčka upočasnjevala, kar imenujemo tudi izgubljeno desetletje. Premiki v smeri okrevanja so bili počasni, ovirala jih je tudi globalna upočasnitev okoli preloma tisočletja. Po letu 2005 je Japonska doživljala solidno rast okoli 2,8%, večje nazadovanje pa je prinesla finančna kriza 2008. Danes se uvršča visoko na lestvicah konkurenčnosti (6. mesto za leti 2015 in 2016) in gospodarske svobode.
Samo 12 % japonskega ozemlja je primernega za kmetijstvo, zato je razvit sistem teras, ki da ene največjih žetev na enoto površine. Prehrambena samozadostnosti dosežena v 50 %, kmetijstvo pa predstavlja samo 1,4 % BDP. Vlada izdaja subvencije in ščiti kultivacijo v manjšem obsegu. Kmetje se spopadajo s pomanjkanjem nasledstva in staranjem delovne sile. Riž predstavlja skoraj vso proizvodnjo žitaric in je visoko zaščiten s tarifami pri 777,7 %. Japonska je drugi največji uvoznik kmetijskih proizvodov. Leta 1996 se je uvrstila na četrto mesto po količini ulova rib, leta 2010 je ulovila preko 4,5 milijonov ton rib. Danes predstavlja japonski ulov 15 % svetovnega, mnogi tudi trdijo, da je Japonska kriva za počasno izumiranje nekaterih ribjih vrst, kot so tuni. Sporen je tudi kvazi-komercialen lov na kite.
Industrija predstavlja 27,5 % BDP. Pomembnejše industrije so avtomobilska, motorska, elektronska, orodjarska, kovinska, ladjedelniška, kemična in predelovalna. Japonska je tretji največji proizvajalec avtomobilov, Tojota pa največji posamezni proizvajalec. Potrošniška elektronika se je preselila na Kitajsko, v ZDA in Južno Korejo. Za ladjedelništvo se pričakuje, da bo ostalo na Japonskem.Storitveni sektor predstavlja tri četrtine BDP. Glavne industrije so bankirstvo, zavarovalništvo, nepremičnine, trgovina, transport in telekomunikacije. Štiri od petih največjih časopisov na svetu je iz Japonske. Največji poslovni konglomerati kejrecu v državi so skupine Mitsubishi, Sumitomo, Fuyo, Mitsui, Dai-Ichi Kangyo in Sanwa.
Turizem doživlja v zadnjih letih razcvet. Leta 2013 je število tujih obiskovalcev prvič preseglo 10 milijonov, leta 2015 že skoraj 20 milijonov. Pričakovanja japonske vlade so, da se bo turistični obisk do leta 2030 povzpel na 60 milijonov. Japonska ima 20 znamenitosti zapisanih na Unescov seznam svetovne dediščine, med njimi grad Himedži, zgodovinske spomenike starodavnega Kjota in Nare. Popularne destinacije so Tokio, Hirošima, gora Fudži, smučišči Niseko in Kohaido, Okinava, vlak šinkansen in uporaba obširne mreže hotelov rjokan in vrelcev tople vode onsen.
Japonska je vodilna država na področju znanstvenega raziskovanja v naravoslovju in inženirstvu, njen prispevek je pomemben v kmetijstvu, elektroniki (kar 16 % vsega zlata in 22 % vsega srebra je v japonski elektroniki), industrijski robotiki (na Japonskem je bilo leta 2013 v uporabi kar 20% vseh robotov), optiki, kemikalijah, polprevodnikih, raznih vejah inženirstva in raziskovanja živih bitij. Na indeksu inovativnosti Bloomberg se ponaša z drugim mestom. 700.000 raziskovalcev deluje s proračunom, velikim kar 130 milijard dolarjev, kar je v deležu BDP na tretjem mestu sveta. Japonski znanstveniki so prejeli 22 Nobelovih nagrad iz fizike, kemije ali medicine in 3 Fieldsove nagrade za matematiko.Japonska agencija za raziskovanje vesolja (JAXA) razvija satelite in vesoljska plovila, sodeluje v planetarnih, vesoljskih in aviacijskih raziskavah, na Mednarodni vesoljski postaji. Misije so poslali proti Merkurju, Veneri in Luni, kjer nameravajo do leta 2030 zgraditi bazno postajo. Pomembnejši projekti so Kibo, Akacuki, Mercury Magnetspheri Orbiter, SELENE in H-IIA.
Japonska ima v omrežju 1,2 milijonov kilometrov cest kar 63.000 kilometrov avtocest in hitrih cest, ki povezujejo večja mesta med otoki Honšu, Šikoku ter Kjušu, na Hokaidu in v obliki hitre ceste na Okinavi. Novi in rabljeni avtomobili so poceni s poudarkom na energijski učinkovitosti. Uporaba avtomobilov je nizka, s samo 50 % povprečja držav G8. Železniško omrežje je privatizirano, znani so hitri in točni vlaki Šinkansen z rednimi hitrostmi vlakov do 320 km/h. V državi je 175 letališč, letališče Haneda je drugo najprometnejše v Aziji, pomemno je tudi letališče Narita, Kansaj in Čubu. Pristanišče v Nagoji je največje v državi, predstavlja kar 10% trgovinske izmenjave na Japonskem.Leta 2011 je bilo 46,1% energije pridobljene iz nafte, 21,3% iz premoga, 21,4% iz zemeljskega plina, 4,0% iz jedrske energije in 3,3% iz vodne energije. Jedrska energija je istega leta predstavljala 9,2% proizvodnje električne energije (še leto prej 24,9%), zmanjšanje se je zgodilo na račun jedrske nesreče v Jedrski elektrarni Fukušima Daj'iči in posledičnih protestov proti uporabi jedrski elektrarn. Japonska je zelo odvisna od uvoza energije, saj nima večjih domačih rezerv.Vlada upravlja oskrbo z vodo in komunalne storitve preko ministrstev. Dostop do obeh omrežij je univerzalen, 3 % ljudi dobivajo vodo iz zasebnih vodnjakov, predvsem na podeželju. Vsa zbrana odpadna voda se vrača v omrežje, kjer jo obdelajo v sekundarnih čistilnih napravah ali pa je očiščena takoj. Vsa odpadna voda, ki je speljana v polzaprta morja (15 % vse odpadne vode), kot so Tokijski zaliv, Osaški zaliv in jezero Biva, je prečiščena še na terciarnem nivoju. Večji problemi, s katerimi se spopadajo, je zmanjševanje in staranje prebivalstva, manjšanje investicij, večanje pojavnosti suš, ipd.
Kar 80 % od 128 milijonov prebivalcev Japonske živi na Honšuju. Kot družba so jezikovno, etnično in kulturno homogeni; 98,5 % prebivalcev je Japoncev, ostalo so tuji delavci iz Koreje, Kitajske, Filipinov in potomci Japoncev iz Brazilije, Peruja in ZDA. Prevladajoča etnična skupina so ljudstvo Jamato, pomembnejše manjšine so domorodno ljudstvo Ainu in ljudstva z otočja Rjukju ter socialna manjšina burakuminov. Prebivalci Japonske dosegajo v povprečju drugo najvišjo pričakovano starost ob rojstvu (83,5 let za obdobje 2010–2015). Država se spopada z demografsko katastrofo, saj naj bi bilo do leta 2050 kar 4 % Japoncev starejših od 65 let, prebivalstvo pa naj bi upadlo z 126 milijonov na samo 95 milijonov.
Japonska ustava zagotavlja verske svoboščine vsakemu posamezniku. Več kot 84 % ljudi šteje šintoizem za izvorno religijo na otočju, več kot polovica od teh jih meni, da se je skozi zgodovino združeval z elementi budizma v šinbucu-šugo. Vplivi so prišli tudi iz taoistične in konfucianistične miselnosti. Številke ne pokažejo prave slike glede verske pripadnosti, saj je vsaka družina tradicionalno pripadala eni veri in templju. V sodobnem času naj bi bil delež ljudi, ki zares verujejo, nekje 20–30 %. Navkljub temu je sodelovanje na festivalih, kot je prvi obisk templja v novem letu, zelo pogosto in priljubljeno. Ulice so okrašene ob festivalu Bon, Tanabata in ob božiču. Na Japonskem deluje okoli 100.000 templjev in 78.790 svečenikov.
Šintoizem je prevladujoča veroizpoved na Japonskem, prakticiralo naj bi ga okoli 80 % prebivalstva (obiski templjev, rotenje in priprošnje pri kamijih), vseeno pa se jih samo manjši delež opredeljuje kot šintoiste s pridružitvijo organiziranim sektam, saj uradnih ritualov za pridružitev ni.Budizem je prispel na Japonsko v 6. stoletju iz kraljestva Baekje na Korejskem polotoku.Krščanstvo so prvi širili jezuitski misijonarji leta 1549. Danes je kristjanov manj kot 2,3 %, večinoma na zahodu države, kjer so bili misijoni najbolj aktivni. Leta 2007 je bilo na Japonskem 32.036 župnikov in pastorjev. V zadnjem stoletju je postalo popularno praznovanje zahodnjaških porok, Valentinovega in božiča.Ostale religije, prisotne v državi, so islam (večinoma pri migrantskih delavcih iz Indonezije, Pakistana, Bangladeša in Irana), hinduizem, judaizem in sikhizem.
Več kot 99 % prebivalcev Japonske govori japonščino kot prvi jezik. Spada med aglutinacijske jezike z obsežnim sistemom besednih struktur, glagolskih oblik in besednjakom, prilagojenim vljudnem, ponižnem in častnem govorjenju in naslavljanju v hierarhično urejeni japonski družbi - keigo. Japonska pisava obsega kandžije (kitajske pismenke) in dve kani (silabariji z izvorom v kurzivu in radikalkah kandžijev), poleg tega pa še latinico in arabske števke. Japonske javne in zasebne šole učijo japonski jezik, navadno pa tudi angleški.
Drugi jeziki na otočju so rjukjanski jeziki, okinavski jezik in jezik ljudstva Ainu, ki mu grozi izumrtje, saj ga govori samo nekaj ostarelih prebivalcev Hokaida. Malo otrok se uči te jezike, a se je v zadnjih letih zavednost glede pomena ohranitve jezikov povečala.
S staranjem prebivalstva se pojavljajo socialni problemi, kot sta pomanjkanje delovne sile in večanje socialnih izdatkov za pokojnine in zdravstveno varstvo. Do leta 2050 naj bi se prebivalstvo skrčilo na 95 milijonov. Imigracije in iniciative za povečanje rodnosti so ponujene kot rešitve za zajezitev katastrofe. Japonska sprejme vsako leto zgolj 9.500 novih državljanov za naturalizacijo, leta 2012 je sprejela zgolj 18 prebežnikov. Trpi tudi zaradi visoke samomorilnosti, ki je vodilni razlog za smrt med ljudmi pod 30. letom starosti.
Primarna, sekundarna in univerzitetna delitev šolstva se je uveljavila leta 1872 kot del reform Obnove Mejdži. Osnovna šola (小学校 šogakko) traja 6 let od dopolnjenega 6. leta in je obvezna. Sekundarna izobrazba se deli na obvezno triletno nižjo srednjo šolo (中学校 čugakko) in neobvezno triletno višjo srednjo šolo (高等学校 kotogakko, krajše 高校 koko), ki jo obiskuje 94% vseh učencev z opravljeno nižjo srednjo šolo. Približno 76% dijakov z zaključeno višjo srednjo šolo je nadaljevalo izobraževanje na univerzitetni ravni. Japonski učenci dosegajo najvišje rezultate med vsemi državami OECD pri pismenosti, matematiki in znanostih. Šolnine na višji srednji šoli in univerzi so praviloma visoke. Japonske šole se spopadajo z zelo pogostim zbadanjem in žalitvami med učenci, kar skušajo zajeziti z združitvijo osnovne in nižje srednje šole v en devetletni program.Izobraževanje je igralo ključno vlogo pri hitri povojni gospodarski rasti. Do danes, ko je trg dela vse bolj odvisen od pridobljenega znanja, pomeni višja izobrazba in pridobljene kompetence več priložnosti za zaposlitev in tudi višji položaj na delovnem mestu. Najbolj prestižni izobraževalni ustanovi sta Univerza v Tokiu in Univerza v Kjotu, ki sta imeli kar 16 Nobelovih lavreatov.
Zdravstveno oskrbo na Japonskem zagotavlja državna in lokalna vlada. Univerzalni zdravstveni sistem zagotavlja enakost dostopa storitev vsem, ki so vanj vključeni; državna komisija določa cene storitev. Nezaposleni se lahko vključijo preko lokalnih programov zavarovanja. Od leta 1973 ponuja vlada vsem ostarelim brezplačno zavarovanje. Vsak pacienti si lahko brezplačno izbere zdravnika in zdravstveno ustanovo.
Japonska kultura se je od svojih začetkov zelo spremenila in razvila. Sodobna kultura je mešanica vplivov iz Azije, Evrope in Severne Amerike. Tradicionalne umetnosti zaobjemajo obrti kot so keramika, tekstil, delo z lakom, kovanje mečev in izdelava lutk, predstave bunraku, kabuki, no, tradicionalni plesi in rakugo, prakticiranje čajne ceremonije, borilnih veščin, kaligrafije, tradicionalnih japonskih iger, aranžiranje ikebane, zlaganje origamijev, obiskovanje onsenov, ogled gejšine predstave in podobno.
Japonska arhitektura je mešanica lokalnih in drugih vplivov. Templji v Iseju se smatrajo za prototip japonske tradicionalne arhitekture. Stavbe so lesene, rahlo dvignjene od tal, krite s ploščicami ali drugimi naravnimi materiali. Drsna vrata fusuma so bila postavljena namesto sten, omogočala so prilagajanje prostora za razne priložnosti. Tla so bila sestavljena iz tatamijev. Ljudje so sedeli na tleh ali na blazinah, mize in stoli so se pojavili šele v 20. stoletju. V 19. stoletju so se v življenjski vsakdan, arhitekturo, oblikovanje in gradnjo začele vključevati zahodnjaške, moderne in post-moderne ideje.
Po prihodu budizma na Japonsko so se ulice in mesta začela graditi po modelu šahovnice, nastanek prve prestolnice Nare je bil pod vplivom arhitekture prestolnice dinastij Tang in Sui v Čang'anu. Templji in svetišča so bili grajeni z naprednimi tehnikami obdelave lesa. Uvedli so standardne merske enote, izboljšali načrtovanje in oblikovanje bivalnih prostorov ter vrtov. Uvedba čajne ceremonije je pomenila enostavnost in skromnost v oblikovanju v nasprotju z bohotnostjo aristokracije.
V sodobni zgodovini se je arhitektura spremenila predvsem zaradi ločitve budizma in šintoizma prvič po 1000 letih. Japonska je doživela hitro prisvajanje zahodnih arhitekturnih idej, najprej z uvažanjem tujih strokovnjakov, kasneje pa so v gradnjo vključevali lastne poglede in slog. Večje zanimanje za japonske ideje v svetu se je pokazalo šele po drugi svetovni vojni, zelo vpliven je bil arhitekt Kenzo Tange in teoretičnimi arhitekturnimi gibanji, kakršno je metabolizem.
Najstarejša umetniška dela so bila predvsem kiparska, izdelana iz lesa, in slikarska, nastala pred več kot 2.000 leti. Gre za sintezo med domorodno japonsko estetiko in vključevanjem uvoženih idej, seveda pa so ideje tekle tudi v drugo smer. V 19. stoletju se je v Evropi uveljavil japonizem, ki je močno vplival na razvoj sodobne zahodne umetnosti, predvsem postimpresionizma. Izhajal je iz tiskovin ukijo-e; slog sta gojila npr. Hokusaj in Hirošige.
Japonski strip manga (漫画 improvizirana slika) se je razvil v 20. stoletju in postal popularen po vsem svetu. Japonski animirani filmi (anime) so nastali pod vplivom mang. Prepoznamo ju po značilnem slogu.Japonska glasba je raznolika in spaja različne sloge. Citram podoben koto je prišel s Kitajske v 9. stoletju in se smatra za japonski nacionalni inštrument. V 14. stoletju so igranju na koto pripojili recitacije, nastale so no-drame. Ljudska glasba s kitaro šamisen se je razvila v 16. stoletju. Klasična glasba je prišla iz Zahoda v 19. stoletju in postala pomemben del japonske kulture. Popularna glasba je doživela razcvet v povojni Japonski s pojavom J-popa, japonske popularne glasbe. Karaoke so zelo priljubljena kulturna aktivnost, v sodobnem času celo bolj kot tradicionalno aranžiranje cvetja ali ceremonije s čajem.Med najstarejša literarna dela sodita kroniki Kodžiki in Nihon Šoki ter antologija poezije Man'jošu iz 8. stoletja, napisana s kitajskimi pismenkami. V zgodnjem obdobju Hej'an sta se razvili silibariji kana. Zgodba o sekalcu bambusa je najstarejša japonska pripoved. Opis dvornega življenja iz obdobja Hej'an najdemo v Zgodbah izpod blazine Seja Šonagona in Princu in dvornih gospeh Murasaki Šikibu, najstarejšem romanu na svetu. V obdobju Edo so meščani prehiteli samurajsko aristokracijo po pisanju in branju literature, popularna so bila dela Saikaka in Bašoja, ki je ponovno oživil tradicijo pisanja haikujev, znan je tudi po poetičnem potopisu Oku no Hosomiči. V obdobju Mejdži je tradicionalno umetnost zamenjal zahodnjaški stil pisanja. Nacume Soseki in Mori Ogai sta bila prva sodobna romanopisca, danes so znani tudi Rjunosuke Akutagava, Džun'ičiro Tanizaki, Jukio Mišima ter Haruki Murakami. Japonska ima dva dobitnika Nobelove nagrade za književnost: Jasunarija Kavabata (1968) in Kenzabura Oeja (1994).
Japonska filozofija je mešanica kitajskih, zahodnjaških in domačih elementov. Arheološki dokazi pričajo o obstoju animističnega verovanjai in čaščenja kamijev, svetih bitjih v šintoizmu, ki bivajo na zemlji. Konfucijeva misel je prišla na Japonsko skupaj z budizmom v 5. stoletju. Konfucionistični ideali so se usidrali v japonsko videnje družbe in samega sebe, organizaciji vlade in sodstva. Budizem je globoko vplival na japonsko psihologijo, metafiziko in estetiko. Ideje zvestobe in časti izhajajo iz 16. stoletja. Zahodna filozofija je na Japonsko vstopila šele v 19.stoletju. Pomembna je Kjotska šola filozofije, ki predvsem v domeni filozofije religije in fenomenologije združuje in primerja vplive budistične filozofije z evropsko filozofsko in duhovno mislijo.
Osnova japonske prehrane je japonski riž ali rezanci v juhi z dodatnimi jedmi iz rib, zelenjave in tofuja za dodajanje okusa po principu ičidžu-sansai (ena juha, tri stranske jedi). Rdeče meso je prišlo v japonsko kuhinjo šele v pred okoli 100 leti. Velik poudarek je na sezonskih sestavinah, kvaliteti živil in prezentaciji. Japonske restavracije imajo več zvezdic v Michelinovem vodiču na enoto prebivalstva kot katerakoli druga država.Tradicionalne sladice imenujemo vagaši, izdelane so iz paste iz rdečih fižolčkov in močija. Popularna je aroma zelenega čaja, nastrgan sladoled kakigori, riževo vino sake in pivo.
Državni prazniki na Japonskem so novo leto 1. januarja, Sejdžin no hi (praznik odraščanja) na drugi ponedeljek v januarju, dan ustanovitve Japonske 11. januarja, spomladansko enakonočje 21. marca, rojstni dan cesarja Šova 29. aprila, dan ustave 3. maja, zeleni dan 4. maja, dan otrok 5. maja, dan morja na tretji ponedeljek v juliju, dan gora 11. avgusta, dan spoštovanja ostarelih na tretji ponedeljek v septembru, jesensko enakonočje 23. ali 24. septembra, dan športa na drugi ponedeljek v oktobru, dan kulture 3. novembra, dan dela 23. novembra in cesarjev rojstni dan 23. decembra.
Japonska praznuje tudi mnogo festivalov macuri (祭) z dogodki po celi državi ali pa samo na določenem območju. Najpomembnejši državni festivali so Sejdžin no hi (dan odraščanja) na drugi ponedeljek v januarju, Hinamacuri (festival deklet/lutk) 3. marca, Hanami (opazovanje cvetov češnje) od konca marca do zgodnjega maja, Tanabata (festival zvezd), Šči-go-san (dobesedno 7-5-3, festival za otroke starosti 7, 5 in 3) na 15. november, Omisoka (staro leto) na 31. decembra, večdnevna festivala Secubun (praznuje se ob vsaki zamenjavi letnega časa) in En'niči (festival Buda in kamijev). Pomemben tridnevni budistični festival je Obon (počastitev duš umrlih prednikov). Na šolah se praznujejo tudi razni kulturni festivali, kjer učenci, dijaki in študenti pokažejo svoje delo staršem, sorodnikom ali javnosti v srednjih šolah in na univerzah.
Pomembni elementi festivalskega praznovanja so poleg osrednjega dogajanja tudi stojnice s hrano, zabava, karnevalske igre in povorke, ki jih sponzorirajo templji in svetišča ali pa so povsem sekularni. Pogosti motivi so zapleteno dekorirani splavi, procesije, ki jih organizira vsaka soseska, nameščanje kamijev v ritualna nosila mikošije.
Tradicionalni japonski športi so sumo borbe, japonske borilne veščine judo, karate in kendo. Po Obnovitvi Mejdži so postali popularni tudi zahodnjaški športi. Japonska je že trikrat gostila olimpijske igre, poletne olimpijske igreleta 1964 v Tokiu, zimske olimpijske igre leta 1972 v Saporu in leta 1998 v Naganu. Leta 2020 bo Tokio ponovno gostil poletne olimpijske igre.Baseball je najbolj priljubljen šport, sledijo mu nogomet, golf in avtomobilske dirke.
Najbolj priljubljena medija sta televizija in časopis, a tudi radio in revije. Šele v zadnjem desetletju je postala televizija glavni vir informacij in zabave.  Glavne televiziske mreže so: NHK , Nippon Television (NTV), Tokyo Broadcasting System (TBS), Fuji Network System (FNS), TV Asahi (EX) in TV Tokyo Network (TXN). Novice, varieteji in serije/drame so najbolj priljubljene med gledalci.
Ime Nippon ali Nihon (日本) pomeni »izvor Sonca« in se nanaša na lego japonske ob vzhodni obali azijske celine, kjer pismenka niči 日 predstavlja dan ali sonce, hon 本 pa bazo ali izvor. Iz sklopa se je na Zahodu uveljavil izrek "dežela vzhajajočega Sonca". Najstarejša omemba imena izhaja iz zgodovinskih zapisov kitajske dinastije Tang, imenovanih Stara knjiga dinastije Tang. Nastalo pa je med japonskimi diplomatskimi odpravami na Kitajsko v 7. in 8. stoletju, ko so Japonci zahtevali to poimenovanje za svojo deželo. Morda izvira iz starejšega pisma princa Šotokuja vladarju dinastije Sui iz leta 607, v katerem se poimenuje za "cesarja dežele, kjer sonce vzhaja (日出處天子)". V pismu je bilo zapisano: "Jaz, cesar v deželi, kjer sonce vzhaja, pošiljam pismo cesarju dežele, kjer sonce zahaja."
Pred prevzetjem tega imena sta bili v uporabi imeni Jamato (大和 "Veliki Va") in Vakoku (倭国). Termin va (和) je homofon drugega izraza vo (倭, japonska izgovorjava va), ki je bil na Kitajskem v uporabi za imenovanje Japonske vsaj od 3. stoletja. Druga oblika Vej (委) je bila v uporabi za zgodnjo japonsko državo Nakoku v času dinastije Han, a Japonci niso marali konotacij Va (倭), ki so ga na Kitajskem povezovali s konceptom palčka ali »pigmejca«, zato so ga želeli zamenjati z Va (和), ki pomeni »harmonijo, povezanost«.V evropske jezike je ime verjetno prišlo preko zgodovinske kitajske izgovorjave 日本 Cipangu (kot jo je zapisal Marko Polo) iz stare mandarinščine ali dialekta Wu; še danes pa se pismenki v šanghajskem dialektu bereta kot Zeppen.  Prvi zapis v angleščini sega v leto 1577, kjer gre za prevod pisma iz leta 1565 portugalskega jezuita kot Giapan. Izhaja iz stare malajščine (Džapun ali Džapang), ki si jo je verjetno izposodila iz dialekta katere obmorske narečne skupine na Kitajskem (dialekt Ningpo ali fukineščina), s katero so bili portugalski trgovci v 16. stoletju pogosto v stiku. Portugalski trgovci so jo tudi prvi ponesli v Evropo.
Od Obnove Mejdži do konca druge svetovne vojne je bilo celotno ime za Japonsko Daj Nippon Tejkoku (大日本帝國 »Cesarstvo velike Japonske«). Današnje ime Nihon-koku ali Nippon-koku (日本国) je formalni sodobni ekvivalent s pomenom »japonska država«.
Marinac, Bogdana Čez morje na nepoznani Daljni vzhod, Pomorski muzej Piran,  Piran, 2017 (COBISS)
Lazar, Tomaž Japonsko orožje in bojevniška kultura na Slovenskem, Ljubljana, Narodni muzej Slovenije, 2017, (COBISS)

Kraljéstvo Jerúzalem je bilo krščansko kraljestvo, ustanovljeno na Bližnjem vzhodu  (Levantu) leta 1099 po prvi križarski vojni. Obstajalo je nekaj manj kot dvesto let, do leta 1291, ko so Mameluki osvojili njegovo zadnjo trdnjavo Akko. 
Na začetku je bilo kraljestvo komaj kaj več kot ohlapna zveza mest in vasi, ki so jih osvojili križarji na svojem prvem pohodu. Mnogo se je razpravljalo o tem, ali naj bo kraljestvo posvetna ali teokratska država pod papeževo oblastjo. Zmagali so zagovorniki posvetnega kraljestva in državo so organizirali  po vzoru zahodnoevropskih monarhij, s katerimi so imeli tesne politične in družinske zveze. V primerjavi z evropskimi kraljestvi je bilo relativno majhno in pogosto mu je primanjkovalo finančne in vojaške podpore Evrope. Kraljestvo je bilo tesno povezano z bližnjim armenskim kraljestvom v Kilikiji in Bizantinskim cesarstvom. Obe zvezi sta pomembno vplivali na orientalizacijo zahodnjakov. 
Na višku svoje moči se je kraljestvo raztezalo od današnjega Libanona na severu do Sinajske puščave  na jugu, na vzhod pa v današnjo Jordanijo in Sirijo. Ozemlje so poskušali razširiti tudi v Egipt, kateremu so vladali Fatimidi. Jeruzalemski kralji so imeli delno oblast tudi v drugih križarskih državah: v grofijah Tripoliju in Edesi ter v kneževini Antiohiji.
Muslimani se za kraljestvo na začetku niso preveč zanimali, v 12. stoletju pa je zanimanje zanj začelo rasti. Obudili so idejo svete vojne – džihada, se začeli združevati in ponovno osvajati izgubljena ozemlja. Saladin je leta 1187 osvojil Jeruzalem in do konca 13. stoletja se je kraljestvo postopoma zmanjšalo na ozek pas ozemlja ob sredozemski obali, ki ga je obvladovalo nekaj utrjenih mest. To obdobje se večkrat omenja kot »Kraljestvo Akka«. Kraljestvu je vladala dinastija Lusignanov s Cipra, ki je imela trdne zveze s Tripolijem, Antiohijo in Armenijo. V kraljestvu so imele velik vpliv tudi italijanske mestne države, predvsem Benetke, Pisa in Genova in ne nazadnje tudi cesarji Svetega Rimskega cesarstva.
Sosednja muslimanska ozemlja so se v tem času združila pod Ajubidi in kasneje pod Mameluki iz Egipta. Kraljestvo je kmalu postalo šahovska figura tako v političnem kot v vojaškem smislu. Sredi 13. stoletja so na Bližnji vzhod začeli vdirati Horezmijci in Mongoli, vse preostale križarske trdnjave pa sta osvojila mameluška sultana Halil in Baibar. Zadnja je leta 1291 padla Akka.
Prvo križarsko vojno je napovedal papež Urban II. na cerkvenem koncilu v Clermontu leta 1095. Prvi cilj vojne je bil pomagati Bizantinskemu cesarstvu proti invaziji seldžuških Turkov. Zelo kmalu se je pridružil še drugi: osvoboditev Svete dežele izpod muslimanske oblasti. 
Jeruzalemsko kraljestvo je nastalo po prihodu križarjev junija 1099, še pred osvojitvijo  Jeruzalema. Vanj je bilo vključenih nekaj okoliških mest: Ramla, Lydda, Betlehem in še nekaj drugih. Jeruzalem so križarji osvojili 15. junija in takoj zatem so se začela prerekanja, kdo bo vladar osvojenega ozemlja. Najprimernejša kandidata sta bila Godfrej Bouillonski, vojvoda Spodnje Lorene, in grof Rajmond IV. Touluški. 
Nihče izmed kandidatov ni hotel biti kronan z zlato krono za kralja mesta, v katerem je Kristus nosil krono iz trnja. Rajmond je s tem morda hotel pokazati nekaj pobožnosti, istočasno pa je upal, da bodo plemiči izbrali prav njega. Godfrej je bil med križarji bolj priljubljen in izvolitev za posvetnega vladarja ni škodovala niti njegovi pobožnosti niti ugledu. Po Godfrejevi izvolitvi za kralja 22. junija 1099 je razdraženi Rajmond s svojo vojsko odšel iz mesta. Ustanovitev kraljestva in Godfrejev ugled je podkrepil poraz egipčanske vojske v bitki pri Askalonu 12. avgusta istega leta. Spori med Rajmondom in Godfrejem so se nadaljevali in preprečili, da bi križarji osvojili tudi sam Askalon. 
Na začetku je bilo tudi mnogo negotovosti o načinu vladanja: nekateri križarji in papeški legat Dagobert iz Pise so bili leta 1100 mnenja, da mora biti kraljestvo teokratsko s papežem na čelu. Vzpostavljena je bila katoliška cerkvena hierarhija, ki je zamenjala Vzhodno pravoslavno in Sirijsko pravoslavno oblast. V Jeruzalemu so postavili latinskega patriarha in mnogo volilnih nadškofov in škofov. Viljem iz Tira pravi, da je Godfrej Dagoberta podprl. Godfrej je namreč upal, da se bo križarska vojna nadaljevala z osvojitvijo Egipta, potem pa bi  teokratsko kraljestvo v Jeruzalemu zamenjal s posvetnim kraljestvom v Kairu. V Jeruzalemu se je med njegovo kratko  vladavino poleg cerkvene vzpostavilo tudi nekaj posvetne oblasti. Godfrej je razširil meje kraljestva, tako da je osvojil Jaffo, Haifo in Tiberias, mnoga druga mesta pa je prisilil v plačevanje  davkov. V državi je postavil temelje vazalnega sistema, ustanovil Kneževino Galilejo in Grofijo Jaffo, nekateri pa mu pripisujejo tudi prvo pisno zakonodajo.
Godfrej je leta 1100 zaradi bolezni umrl. Za naslednika so izvolili njegovega brata Baldvina Boulonjskega, čeprav je izvolitvi nasprotoval Dagobert, ki je medtem postal latinski patriarh. Baldvin je zagovarjal posvetno monarhijo po zahodnoevropskem zgledu in se kar sam okronal za kralja Jeruzalema, ker ga Daimbert ni hotel kronati. Ceremonija je zaradi tega potekala v Betlehemu in ne v Jeruzalemu. 
Baldvin je kraljestvo še bolj razširil: zavzel je pristaniško mesto Akko (1104), Bejrut (1110) in Sidon (1111) in svojo suverenost razširil na križarske države na severu: Grofijo Edeso, ki jo je sam ustanovil, Kneževino Antiohijo, po osvojitvi Tripolija leta 1109 pa še na Grofijo Tripoli. Uspešno se je upiral vdorom Fatimidov iz Egipta ter atabegov iz Damaska in Mosula na severozahodu. Po manjšem križarskem pohodu leta 1101 se je število latinskih prebivalcev kraljestva povečalo, vedno večjo vlogo pa so igrale tudi italijanske mestne države Benetke, Pisa in Genova. Njihova ladjevja so sodelovala pri osvajanju pristanišč, v zameno pa so dobile trgovske olajšave. V Jeruzalemu so se ponovno začeli naseljevati Franki, po vojnem pohodu preko reke Jordan leta 1115 pa tudi prvotni kristjani. Kraljestvo nikoli ni prebolelo svoje geografske izolacije od Evrope niti ni pomaknilo svojih meja proti vzhodu, da bi se laže branilo. Kraljestvo je bilo ves čas svojega obstoja omejeno na ozek pas ozemlja med Sredozemskim morjem in reko Jordan. Ozemlja izven teh meja so bila stalen predmet vojaških pohodov in spopadov. 
Baldvin je ob svojem prihodu v Jeruzalem poročen z Armenko Ardo. Kmalu je ugotovil, da v Jeruzalemu ne potrebuje armenske podpore, ki jo je še kako potreboval v Edesi, zato se je leta 1113 bigamno poročil z Adelaido del Vasto, regentko Sicilije. Leta 1117 so ga prepričali, da se je ločil. Rogerij II. Sicilski, Adelaidin sin iz prvega zakona, Jeruzalemu tega nikoli ni odpustil in mu je zato več desetletij odrekal prepotrebno podporo svojega ladjevja.  
Baldvin je leta 1118 med vojaškim pohodom na Egipt  umrl brez naslednika. Krono so ponudili njegovemu bratu Evstahiju III. Boulonjskemu, ki je spremljal Baldvina in Godfreja na križarskem pohodu. Evstahija krona ni zanimala in je zato prešla na Baldvinovega sorodnika, verjetno bratranca, Baldvina Bourškega, ki je pokojnega Baldvina pred tem že nasledil kot grof Edese. 
Tudi Baldvin II. je bil sposoben vladar, ki se je uspešno upiral Fatimidom in Seldžukom. Kljub temu, da je bila Antiohija po bitki na ager sanguinis (krvavem polju) leta 1119 močno oslabljena, so križarske države pod njegovim poveljstvom leta 1125 izvojevale pomembno zmago v bitki pri Azazu. 
V času njegovega vladanja sta bila ustanovljena prva viteška redova: templjarji in  ivanovci. Leta 1120 so bili na koncilu v Nablusu sprejeti najstarejši ohranjeni pisani zakoni kraljestva. Leta 1124 je bila podpisana prva trgovska pogodba z Benetkami, imenovana Pactum Warmundi. Povečana pomorska in vojaška podpora Benetk je pripomogla, da je bil še istega leta osvojen Tir. Vpliv Jeruzalema se  je razširil tudi na Edeso in Antiohijo – Baldvin II. je bil celo regent, ko so njihovi vladarji padli v bitkah. Baldvinovi hčerki Hodierna in Alice sta bili poročeni z grofom Tripolija oziroma knezom Antiohije, najstarejša hči Melisenda pa naj bi bila njegova naslednica. Po Baldvinovi smrti leta 1131 je skupaj z možem Fulkom II. Anžujskim kot sokraljem prav ona nasledila jeruzalemsko krono.
Število latinskih prebivalcev Jeruzalema a je bilo vedno majhno, kjub stalnemu dotoku novih naseljencev in križarjev, ker je večina udeležencev  prvega križarskega pohoda je po končani vojni preprosto odšla domov. Viljem iz Tira je leta 1100 med Godfrejevim obleganjem Arsufa zapisal: »Najdemo lahko komaj tri sto vitezov in dva tisoč vojakov«. Latinci so bili na začetku peščica nekakšnih kolonialistov, ki so vladali mnogo številčnejšim tamkajšnjim  muslimanom, Grkom in Sirijcem.
Jeruzalem je počasi postal »Outremer«, se pravi »prekmorski« in potomci priseljencev sebe niso več imeli za priseljence, ampak za domačine. Čeprav so njihovo jedro še vedno tvorili zahodnoevropski Franki, je postajal njihov način oblačenja, prehranjevanja in trgovanja, predvsem zaradi vpliva Bizantincev, vedno bolj orientalski. Kronist Fulcher iz Chartresa je leta 1124 zapisal: 
Iz nas, ki smo bili zahodnjaki, so naredili vzhodnjake. Bizantinec ali Frank sta se v  tej deželi spremenila  v Galilejca  ali Palestinca, meščani Reimsa in Chartresa so postali meščani Tira in Antiohije. Na rojstne kraje smo že pozabili. Za mnoge so ti kraji neznani in jih zato nič več ne omenjajo.Mnogo križarjev in njihovih potomcev se je naučilo grščine, arabščine in drugih orientalskih jezikov in se poročilo s tukaj rojenimi kristjani, pa tudi z Grki, Sirijci in Armenci, nekateri celo s spreobrnjenimi muslimani. Frankovske kneževine so kljub temu ostale oddaljene evropske kolonije v osrčju islama. 
Fulcher iz Chartresa, udeleženec prvega križarskega pohoda in spovednik Baldvina II. je pisal  svojo kroniko vse do leta 1127. Kronika je bila zelo priljubljena in je bila bogat vir podatkov za zgodovinarje na zahodu, na primer Orderika Vitalisa in Viljema iz Malmesburyja.
Do konca 12. stoletja je v kraljestvo prišlo tudi mnogo romarjev, ki so v Evropi poročali o dogajanju na Vzhodu. Med njimi so bili Anglež Seawulf, ruski opat Danijel, Frank Fretellus, Bizantinec Ivan Fokas in Nemci Ivan iz Wurtzburga in Teoderik. Za njimi ni bilo nobenega očividca dogodkov vse do Viljema iz Tira, ki je bil nadškof v Tiru in jeruzalemski kancler. Viljem je začel pisati kroniko okrog leta 1167 in jo je pisal vse do smrti leta 1184. V kroniko je vključil mnogo podatkov o prvi križarski vojni in dogodkih v letih od Fulkove smrti do svojega časa. Mnogo podatkov je prepisal od Alberta iz Aachna in Fulka samega. Glavni vir informacij z muslimanske strani je Usama ibn Munkid, vojak in pogostokrat ambasador Damaska v Jeruzalemu in Egiptu. V njegovih spominih Kitab al i’tibar so zanimivi opisi križarske družbe na vzhodu. Mnogo podatkov so zbrali tudi popotniki, kot sta bila Benjamin iz Tudela in Ibn Jubair.
V 13. stoletju je Ivan Ibelinski naredil seznam fevdov in njihovih lastnikov. Na žalost je seznam posnetek stanja iz 12. in 13. stoletja in ne navaja niti ne-plemiškega niti ne-latinskega prebivalstva. Kraljestvo je bilo sprva v bistvu osamljena množica lojalnih podložnikov ter nekaj vitezov in plemičev, ki so izvrševali zakone in skrbeli za red v kraljestvu. Ko so v kraljestvo prišli trgovci iz Evrope in vitezi vojaških redov, se je stanje v kraljestvu izboljšalo. Število priseljencev je stalno naraščalo in delež frankovskih prebivalcev v kraljestvu je do leta 1180 narasel na 25-35%. Vrnilo se je tudi mnogo muslimanov, ki so se takoj po padcu Jeruzalema razselili.
Število prebivalcev v kraljestvu je zelo težko je natančno oceniti. V mestih je živelo okrog 120.000 Frankov in 100.000 muslimanov, na podeželju pa še kakšnih 250.000 muslimanov in pravoslavnih katolikov. Viljem iz Tira je zapisal, da so leta 1183 naredili popis prebivalstva, da bi ugotovili, na koliko mož lahko računajo pri obrambi države  in koliko davkov bi lahko zbrali med prebivalci. Popisali so tako kristjane kot muslimane, njihovega števila pa Viljem, na žalost, ni zapisal. 
Kraljestvo je bilo organizirano po fevdalnem sistemu, ki je bil podoben evropskemu, imel pa je nekaj pomembnih razlik. Največja razlika je bila v tem, da je bilo majhno in je imelo malo obdelovalne zemlje. Za razliko od Evrope je imelo že od samega začetka urbano ekonomijo: lastniki zemlje so res bili plemiči, toda ti so raje živeli v Jeruzalemu ali drugih mestih, bliže kraljevemu dvoru in ne na svojem posestvu. Podobno kot v Evropi so imeli svoje vazale, sami pa so bili kraljevi vazali. Kakor koli že, kmetijsko proizvodnjo je obvladoval sistem iqta – muslimanski sistem zemljiškega lastništva in plačevanja davkov, ki ga križarji niso povsem porušili in je bil v grobem podoben evropskemu fevdalnemu sistemu.
Čeprav niso imeli muslimani, Judje in pravoslavni katoliki na podeželju nobenih pravic in so bili teoretično lastnina svojega zemljiškega gospoda, je bila tolerantnost do drugače verujočih zelo visoka, kot povsod na Bližnjem vzhodu. Grki, Sirijci in Judi so živeli tako kot prej, podrejeni svojim zakonom in sodiščem, samo da so prejšnje muslimanske zemljiške lastnike zamenjali križarji. Najnižje na družbeni lestvici so bili seveda muslimani. 
Vodja muslimanske ali sirijske skupnosti je bi rais, nekakšen vaški poglavar, ki je bil sicer podrejen svojemu križarskemu plemiču, v njegovi odsotnosti pa je imel visoko stopnjo avtonomije. V mestih so bili muslimani in pravoslavni katoliki svobodni, v Jeruzalemu pa muslimani niso smeli živeti. Kljub temu so bili drugorazredni državljani in niso igrali nobene vloge niti v politiki niti v sodstvu in zanje vojaška služba ni bila obvezna. Enak družbeni položaj so imeli tudi državljani italijanskih mestnih držav ob sredozemski obali.
V kraljestvu je vedno živelo tudi neugotovljivo število muslimanskih sužnjev. Kristjani zahodne in vzhodne veroizpovedi po zakonu niso mogli biti prodani v suženjstvo, kar seveda ni veljalo za muslimanske vojne ujetnike in kristijane, če so jih ujeli muslimani. Pobeg verjetno ni bil težak in težave s pobeglimi sužnji so bile stalne. Edini zakoniti način, da so se muslimani izognili suženjstvu, je bil prestop v rimsko katoliške vero. 
Kraljestvo je mnogokrat poskusilo vzbuditi zanimanje za priseljevanje Evropejcev, ki bi zmanjšali gospodarsko odvisnost od nezanesljivega arabskega, sirijskega in grškega prebivalstva, vendar kakšnega večjega vala priseljencev nikoli ni bilo. Število frankovskih prebivalcev je bilo kljub prirastku vedno relativno majhno in temu primerno je majhna bila tudi njihova vojska. Pomanjkanje vojnih obveznikov so nekako rešili z ustanovitvijo vojaških redov templjarjev in ivanovcev, ki so na podeželju dostikrat nadomestili viteze. Uradni sedež obeh redov je bil v Jeruzalemu, vitezi sami pa so pogosto živeli po gradovih in so kupovali zemljo, ki je drugi plemiči niso več hoteli imeti. Templjarji in ivanovci so ustanavljali podružnice po Evropi in rekrute pošiljali v Sveto deželo, kar je še bolj utrdilo njihovo moč. Vojaški redi so bili neposredno podrejeni papežu in ne kralju. Bili so popolnoma samostojni in tehnično niso bili zavezani vojaški službi, v resnici pa so sodelovali v prav vseh odločilnih bitkah.
Po izgubi Jeruzalema leta 1187 je frankovsko in italijansko prebivalstvo skoraj v celoti pobegnilo v Evropo.
Zaradi pretežno meščanskega prebivalstva in prisotnosti italijanskih trgovcev se je v državi razvilo bolj trgovsko kot poljedelsko gospodarstvo. Palestina je bila vedno križišče trgovskih poti, zdaj pa se je trgovina razširila še na Evropo. Iz severne Evrope so uvažali predvsem volnene tkanine, v obratni smeri pa so potovale dobrine iz Azije. V Jeruzalemu je cvetela trgovina s svilo, bombažem in začimbami. V Evropo so prvič prišle pomaranče in sladkor, za katere je Viljem iz Tira rekel, da so »neizogibne za vsakdanjo rabo in zdravje«. Pridelovali so tudi pšenico, ječmen, stročnice, oljke, grozdje in datlje. Največji dobiček iz trgovine so imele italijanske države, tudi zaradi ugodnih trgovinskih pogodb, na primer Pactum Warmundi. Dobički iz trgovine z Bližnjim vzhodom je prav gotovo veliko vplivala na renesanso v teh državah. 
Jeruzalem je zbiral denar tudi z davki, najprej od obalnih mest, ki jih ni zasedel, kasneje pa tudi od sosednjih držav, na primer Damaska in Egipta, ki jih križarji niso zasedli. Ko je Baldvin I. zasedel Transjordanijo, so obdavčili tudi trgovske karavane iz Sirije, Egipta in Arabije. Z zbranim denarjem so delno rešili problem premajhnega števila vojaških nabornikov in plačevali najemniške vojake, kar se v Evropi ni dogajalo. Med najemniki so bili poleg Evropejcev pogosto tudi muslimani, med katerimi so bili najbolj znani Turkopoli.
Šolsko središče kraljestva je bil Jeruzalem. Najpomembnejša šola je bila v cerkvi Svetega groba, v kateri so se skupaj šolali otroci plemičev in otroci premožnejših trgovcev – Viljem iz Tira in bodoči kralj Baldvin III. sta bila celo sošolca. V šoli so poučevali samo osnove čitanja in pisanja latinščine, za višjo izobrazbo pa je bilo treba iti na kakšno univerzo v Evropi. Razvoj višjega šolstva v Jeruzalemu ni bil mogoč, ker je bilo vojskovanje mnogo bolj pomembno od filozofije in teologije. Plemstvo in frankovsko prebivalstvo je bilo kljub temu dokaj izobraženo. Med njimi je bilo mnogo pravnikov in klerikov, saj je bil študij prava, zgodovine in drugih akademskih predmetov priljubljena zabava tako v kraljevi kot v drugih plemiških družinah. 
Jeruzalem je imel bogato knjižnico, v kateri niso bila samo antična in srednjeveška latinska dela, ampak tudi arabska literatura, ki so jo verjetno zaplenili Usami ibn Munkidu in njegovemu spremstvu na vojnem pohodu leta 1150. V cerkvi Svetega groba je bil tudi kraljevi skriptorij, v katerem so pisali državne listine in druge pomembnejše dokumente. Poleg latinščine, ki je bila standardni evropski komunikacijski jezik, so se jeruzalemski križarji sporazumevali tudi v francoskem, italijanskem, grškem, armenskem in celo arabskem jeziku.
Največji jeruzalemski arhitekturni podvig je bila prezidava in širitev cerkve Svetega groba v zahodnem gotskem slogu. V razširjeno cerkev so bile vključene vse bližnje kapelice, dela pa so zaključili leta 1149. Izven Jeruzalema so gradili predvsem gradove in trdnjave. Med njimi so najbolj znane Kerak in Montreal v Transjordaniji ter Ibelin v bližini Jaffe.
Križarski slog je bil mešanica zahodnega, bizantinskega in islamskega sloga. Večja mesta so imela kopališča, vodovod in kanalizacijo, česar večina mest po Evropi ni imela. Najlepša primerka križarske umetnosti sta Melisendin psalter, ilustriran rokopis, ki je nastal med letoma 1135 in 1143 in je shranjen v Britanski knjižnici in vklesane Nazaretske kapitale. Priljubljene so bile tudi slike in mozaiki. Na žalost so jih v 13. stoletju mnogo uničili Mameluki.
Ko se je prva križarska vojna končala, je Godfrej razdelil zemljo svojim zvestim vazalom in v kraljestvu je nastala množica zemljiških posestev. Zemljo so delili tudi njegovi nasledniki, pri tem pa so jim pomagali številni državni uradniki. Ker so plemiči raje živeli v Jeruzalemu, kot na podeželju, so imeli na kralja večji vpliv, kot bi ga imeli v Evropi. Plemiči so ustanovili haute cour (zgornji dom), eno najzgodnejših oblik parlamenta, ki se je razvijal tudi v zahodni Evropi. Zgornji dom so sestavljali škofi in višje plemstvo. Odgovoren je bil za voljenje novega kralja ali regenta, če je bilo potrebno, zbiranje davkov, kovanje denarja, dodeljevanje denarja kralju in vzdrževanje vojske. Haute cour je bil edino pravno telo, ki je bilo pristojno za plemstvo. Preiskoval je težka kriminalna dejanja, se pravi umore, rope in izdaje in razsojal tudi v manj pomembnih zadevah, na primer o odškodninah za sužnje, nakupu in prodaji fevdov in kršitvah službenih dolžnosti. Možne kazni so bile zaplemba posestva in izgon, v izjemnih primerih tudi smrt. 
Prve pisne zakone, tako pravi izročilo, je uvedel Godfrej Bouillonski, verjetno pa jih je uvedel že Baldvin II. na koncilu v Nablusu leta 1120. Resnici je težko priti do dna, ker je najstarejši ohranjeni zakonik šele z začetka 13. stoletja - Jeruzalemske sodbe.
Poleg sodišča za plemstvo so obstojala tudi nižja sodišča za ne-plemiče in ne-Latince. Ne-Latincem je delilo pravico Sodišče Cour des Bourgeois. Razsojalo je predvsem o lažjih kriminalnih dejanjih, na primer ropih in tatvinah in v sporih med ne-Latinci, ki so imeli manj zakonskih pravic. Posebna sodišča, na primer Cour de la Fond, je razsojalo v trgovinskih sporih, v obalnih mestih pa so bila sodišča admiralitete Cour de la Mer. Pred ustanovitvijo kraljestva so na Bližnjem vzhodu delovala islamska in pravoslavna sodišča, podatkov o tem, ali so se ohranila in v kakšnem obsegu, pa ni. Rais je na lokalnem nivoju verjetno imel tudi nekaj zakonskih pooblastil. Za težka kriminalna dejanja je bilo za ne-Latince pristojno sodišče Cour des Bourgeois za zelo težke zločine pa celo Haute cour.
Na čelu Haute cour je bil kralj, čeprav je bil po zakonu enak med enakimi - primus inter pares. Kralj in sodišče sta bila običajno v Jeruzalemu. Ker je bil vstop v mesto muslimanom prepovedan in je bilo mesto zato malo naseljeno, je sodišče pogosto zasedalo v drugih večjih mestih – Akki, Nablusu in Tiru – ali kje drugje, če je bilo potrebno.
Baldvina II. je leta 1131 nasledila hči Melisenda, ki je vladala skupaj s svojim možem Fulkom, bivšim grofom Anžujskim. Med njenim vladanjem je Jeruzalem doživel največji razcvet gospodarstva in umetnosti. Fulk, ugleden vojaški poveljnik, se je soočil z novim, doslej neznanim in bolj nevarnim sovražnikom, atabegom Zengijem iz Mosula. Fulku je uspelo vse Zengijeve napade odbiti, vendar ga je Viljem iz Tira kljub temu kritiziral, da ni dovolj zavaroval jeruzalemskih meja. Proti njemu so se obrnile tudi križarske države na severu. Leta 1143 je Fulk v nesreči na lovu umrl. Zengi je njegovo smrt takoj izkoristil in leta 1144 osvojil Edeso. Kraljica Melisenda, ki je postala ragentka v imenu svojega starejšega sina Baldvina III., je na čelo vojske postavila upravnika Menasesa Hiergesa, leta 1147 pa so v kraljestvo prišli križarji drugega križarskega pohoda. 
Med Fulkovim vladanjem je bil z emirjem Damaska sklenjen sklenjen mirovni sporazum, s katerim sta državi zadržali napredovanje Zengija in njegovega sina Nur ad-Dina proti jugu. Na srečanju v Akki leta 1148 sta se križarska kralja Ludvik VII. Francoski in Konrad III. Nemški dogovorila, da bosta kljub sporazumu napadla Damask, ker sta v njem videla lahek plen. Mladi Baldvin III. se je z odločitvijio strinjal, da bi na slavna monarha naredil močan vtis. Sklepu sta ostro nasprotovala kraljica Melisenda in upravnik Manasses, ker bi, po njunem mnenju, moral biti cilj vojnega pohoda Alep, katerega osvojitev bi odprla pot v zasedeno Edeso.
Obleganje Damaska leta 1148 se je končalo s katastrofalnim porazom križarjev, ki je pomenil tudi konec druge križarske vojne.
Melisenda je vladala kot regentka, dokler ni Baldvin odrasel. Leta 1153 je Baldvin strmoglavil njeno vlado in dogovorila sta se za delitev kraljestva: Baldvin je vladal severno od Akke, Melisenda pa južno od Jeruzalema. Oba pa sta se zavedala, da je takšno stanje nevzdržno in Baldvin je kmalu začel osvajati materino ozemlje, porazil Manasesa in oblegal svojo mater v Davidovem stolpu v Jeruzalemu. Melisenda se je vdala in se umaknila z oblasti, toda Baldvin jo je že naslednje leto spet razglasil za regentko in glavno svetovalko. Kmalu zatem je osvojil Askalon, zadnjo utrdbo Fatimidov na palestinski obali, toda razmere v kraljestvu so se kljub temu začele slabšati, ker je Nur ad-Dinu uspelo osvojiti Damask in združiti Sirijo pod svojo oblastjo. 
Baldvin se je moral spoprijeti z velikimi težavami: pestilo ga je kronično pomanjkanje vojakov in opreme za obrambo kraljestva. Razmere so se še poslabšale, ker je oskrbovanje iz Evrope skoraj v celoti presahnilo. Edini zaveznik, ki bi mu lahko pomagal, je bil bizantinski cesar. Baldvin III. je sklenil prvo neposredno zavezništvo z Bizantinskim cesarstvom v zgodovini Jeruzalemskega kraljestva, tako da se je poročil z Teodoro Komneno, nečakinjo cesarja Manuela I. Komnena, Manuel pa je poročil Baldvinovo sestrično Marijo. Zgodovinar križarskih vojn Viljem iz Tira je zapisal, da so upali, da bo Manuelu uspelo »z njegovim obilnim bogastvom omiliti stisko, ki je doletela naše kraljestvo in pretvoriti našo revščino v veliko bogastvo«.
Baldvin je leta 1162, leto za svojo materjo Melisendo, umrl brez potomcev. Prestol je nasledil brat Amalrik I., ki je obnovil zavezništva, ki jih je sklenil Baldvin. Pomen zavezništev se je pokazal že leta 1164, ko so križarji doživeli strašen poraz v bitki pri Harimu, malo pred Antiohijo. Antioški knez Bohemund III. je bil tačas skupaj z mnogimi drugimi veljaki v Nur ad-Dinovem ujetništvu in Almarik se je bal, da bo Antiohija padla. Cesar Manuel je takoj poslal na pomoč veliko vojsko in Nur ad-Din se je umaknil. Malo zatem je Manuel odkupil tudi antioškega kneza. 
Za Almarikovo vladanje je značilno tekmovanje z Manuelom na eni strani ter Nur ad-Dinom in njegovim prebrisanim generalom Saladinom na drugi strani. Cilj tega tekmovanja je bila prevlada nad Egiptom. Amalrikova prva odprava v Egipt se je začela leta 1163. Po dolgi vrsti zavezništev in protizavezništev med Amalrikom, vezirji Egipta in Nur ad-Dinom se je do leta 1169 še štirikrat odpravil v Egipt. Pohode je podpiral cesar Manuel in Amalric se je zato poročil z njegovo nečakinjo Marijo Komneno. Manuel mu je leta 1169 poslal na pomoč ladjevje kakšnih 300 ladij in začeli so oblegati egiptovsko pristaniško mesto Damietto. Zaradi popolnega razdora med križarji in Bizantinci je osvojitev Egipta propadla. Bizantinsko ladjevje je imelo zaloge samo za štiri mesece in preden so bili križarji pripravljeni na napad, so jim zaloge že skoraj pošle, tako da so se morali umakniti. 
Za poraz so krivili drug drugega, istočasno pa so se zavedali, da so drug od drugega zelo odvisni. Zavezništvo je vzdržalo in začeli so načrtovati nov pohod na Egipt, ki je seveda spet propadel. Nazadnje je zmago slavil Nur ad-Din in na egiptovski prestol postavil Saladina. Leta 1174 sta Amalric in Nur ad-Din umrla. Saladin je svojo oblast takoj razširil na Sirijo in popolnoma obkrožil križarsko kraljestvo, po smrti cesarja Manuela leta 1180 pa je Kraljestvo Jeruzalem izgubilo še zadnjega močnega zaveznika.
Amalrika je nasledil sin Baldvin IV., ki je bil že od zgodnjega otroštva gobav. Kljub temu se je izkazal kot učinkovit in energičen kralj in vojaški poveljnik. Na dvor se je vrnila njegova mati Agneza Kurtenejska in na mesto jeruzalemskega patriarha postavila cezarejskega nadškofa Herakliusa, kar je povzročilo veliko zamero pri njegovemu tekmecu Viljemu iz Tira. 
Ko je bil Baldvin IV. še mladoleten, je kot bailli oziroma regent vladal grof Rajmond III. Tripolijski. Baldvin je postal polnoleten leta 1176 in regentstvo, kljub njegovi bolezni, ni bilo več potrebno, Rajmond pa je prestol kljub temu zahteval zase. Bil je namreč kraljev najbližji sorodnik po moški strani. Da bi ublažil pritisk nase, se je kralj občasno obrnil na svojega strica, Joscelina III. Edeškega, ki je zaključil, da Kurteneji kot sorodniki po ženski liniji, ne morejo biti nasledniki jeruzalemskega prestola.
Bolni Baldvin ni imel nobenega potomca, zato bi njegovi naslednici lahko bili sestra Sibila in polsestra Izabela. Baldvinovi svetovalci so zaključili, da bi se morala Sibila poročiti s kakšnim plemičem z zahoda in doseči podporo Evrope, zato so jo leta 1176 poročili z Viljemom Montferraškim, bratrancem kralja Ludvika VIII. in Friderika Barbarosse. Viljem je na žalost že nekaj mesecev zatem leta 1177 umrl, Sibila pa je nosila bodočega kralja Baldvina V. 
Baldvin IV. je leta 1177 porazil Saladina v bitki pri Montgisardu in dal Jeruzalemu nekaj predaha med stalnimi Saladinovimi napadi. Njegovo nasledstvo je bilo kljub temu polno težav. Leta 1180 je preprečil poskuse Rajmonda Tripolijskega, da bi Sibilo poročil z Baldvinom Ibelinskim, tako da je sam organiziral njeno poroko z Guyem Lusignanskim. Guy je bil mlajši brat Amalrika Lusinjanskega, ki se je na dvoru že dokazal in so ga podpirali tudi Kurteneji. Še bolj pomembno, tudi v mednarodnem merilu, je bilo to, da bi bili Lusinjani koristni kot vazali Baldvinovega in Sibilinega bratranca kralja Henrika II. Angleškega. Baldvin je zaročil tudi Sibilo, čeprav je imela komaj osem let, s Humphreyem IV. Toronskim, pastorkom vplivnega Rajnalda Chatillonskega in jo na ta način umaknil pred vplivom Ibelinov in njene matere. Guy je bil imenovan za baillija med kraljevimi napadi bolezni. 
Leta 1183 se je Izabela med Saladinovim obleganjem Keraka poročila s Humphreyem. Baldvina so, oslepelega in hromega, na nosilnici v spremstvu njegove matere prinesli na mestno obzidje. Bil je razočaran nad vojaškimi sposobnostmi svojega namestnika Guya, zato je sklenil, da bo Sibili in Guyu onemogočil dedovanje prestola. Za svojega naslednika Baldvina V. je okronal Sibilinega sina z Baldvinom Montferraškim, čeprav je imel fant komaj pet let. 
Nasledstvena kriza je povzročila iskanje pomoči na zahodu: leta 1184 je po evropskih dvorih potoval patriarh Eraclius, toda pomoči ni dobil. Kronist Ralph Niger je zapisal, da sta njegovo ogromno spremstvo in razkošna oblačila užalila mnogo zahodnjakov. Dobili so namreč občutek, da je vzhod tako bogat, da ne potrebuje nobene pomoči. Eraclius je ponudil kraljestvo Filipu II. Francoskemu in Henriku II. Angleškemu. Henrik je bil Fulkov vnuk in bratranec jeruzalemske kraljeve družine, zato je pred umorom Thomasa Becketa obljubil pomoč, po umoru pa je raje ostal doma, da bi branil svoje ozemlje. Na pomoč svojemu vnuku je prišel edino Viljem V. Montferraški.
Baldvin V. je spomladi 1185 umrl in kralj je postal Baldvin V.. Njegov regent je bil Rajmond Tripolijski, skrbnik pa stari stric Joscelin Edeški. Bil je bolehen otrok in je poleti 1186 umrl. Kraljestvo je prešlo na mater Sibilo pod pogojem, da se njena poroka z Guyem razveljavi. Sibila se je s tem strinjala pod pogojem, da si naslednjega moža lahko izbere sama. Zakon ni bil razveljavljen in Sibila je takoj po svojem kronanju sama okronala še Guya. Rajmond in Ibelini so poskusili narediti državni udar in na prestol postaviti Baldvinovo in Sibilino polsestro Izabelo in njenega moža Humphreya Toronskega. Humphrey je pobegnil k Guyu, razočarani Rajmond pa se je vrnil v Tripoli. Kraljestvo je zapustil tudi Baldvin Ibelinski.
Guy se je izkazal kot katastrofalen vladar. Njegov zvesti zaveznik Rajnald Chantillonski, vladar Transjordanije in Keraka, je z napadi na muslimanske karavane in neposrednim ogrožanjem same Meke izzval Saladina v odkrito vojno. Stvari so se še poslabšale, ko je Rajmond sklenil s Saladinom zavezništvo proti Guyu in dovolil muslimanom, da zasedejo njegov fevd v Tiberiasu. Guy je bil tik pred tem, da napade Rajmonda še pred združitvijo z Balianom Ibelinskim leta 1187. Po združitvi se nista mogla dogovoriti za natančen načrt napada in 4. julija 1187 sta v bitki pri Hattinu doživela katastrofalen poraz. Rajnalda so usmrtili, Guya pa zaprli v Damasku. V naslednjih nekaj mesecih je Saladin z lahkoto pregazil celo kraljestvo, razen pristanišča Tir, ki ga je spretno branil Konrad Montferraški.
Padec Jeruzalema je pomenil tudi padec prvega Jeruzalemskega kraljestva. Večini prebivalcev so po plačilu odkupnine dovolili oditi v Tir, Tripoli ali Egipt, od koder so se mnogi vrnili v Evropo. Tiste, ki niso mogli plačati odkupnine, so prodali v suženjstvo.  Padec mesta je šokiral Evropo in sprožil Tretjo križarsko vojno. Vojna se je začela leta 1189. Vodila sta jo angleški kralj Rihard Levjesrčni in nemški kralj Friderik Barbarossa, ki pa je po poti umrl.
Leta 1189 je Guy Lusinjanski začel oblegati Akko. Med dolgotrajnim obleganjem, ki je trajalo vse do leta 1191, so patriarh Eraclius, kraljica Sibila in njene hčerke zaradi bolezni pomrli. Po Sibilini smrti leta 1190 Guy ni več imel zakonskih pravic do kraljestva in nasledstvo je pripadlo Izabeli. Njena mati Marija in Ibelini, zdaj zvesti Konradovi zavezniki, so ugovarjali, češ da njena poroka s Humphreyem ni zakonita, ker je bila takrat mladoletna in poroko so, kljub oporekanju, razveljavili. Sledilo je prerekanje o nasledstvu med Amalricom I in Agnezo na eni strani ter Sibilo in Guyem na drugi. Nazadnje se je Konrad, ki je bil najbližji sorodnik Baldvina V po moški strani in se je že dokazal kot sposoben vojaški poveljnik, poročil z Izabelo, vendar mu Guy krone ni hotel izročiti. 
Ko sta leta 1191 v tretji križarski vojni na Bližnji vzhod prišla kralja Rihard I. Angleški in Filip II. Francoski, so nasledstveni spori še trajali. Kralja sta se postavila vsak na svojo stran: Rihard je podpiral Guya, svojega vazala iz Poitouja, Filip pa Konrada, bratranca svojega očeta Ludvika VII. Zaradi slabega počutja in slabega zdravja se je Filip kmalu po padcu Ake leta 1191 vrnil domov, Rihard pa je v bitkah pri Arsufu leta 1191 in Jafi leta 1192 dvakrat porazil Saladina in zavzel večino obale. Kraljestvo si kljub temu ni opomoglo in razširilo svojega ozemlja globlje na celino. Aprila 1192 je bil za kralja enoglasno izvoljen Konrad, nekaj dni kasneje pa so ga ubili. Čez osem dni se je noseča Izabela poročila z grofom Henrikom II. Šampanjskim, Rihardovim in Filipovim nečakom. Za odškodnino je Guy prodal Rihardu Kraljestvo Ciper. 
Tretja križarska vojna se je končala s podpisom mirovne pogodbe v Ramli leta 1192. Saladin je romarjem zagotovil varnost, s čimer so križarji izpolnili svojo zaobljubo in se vrnili domov, domači križarski velikaši pa so iz Ake in drugih obalnih mest poskušali obnoviti kraljestvo. Kmalu po Rihardovem odhodu je Saladin umrl in v njegovem kraljestvu se je začela državljanska vojna.
Naslednjih sto let je bilo Kraljestvo Jeruzalem drobna državica, naslonjena na sirijsko obalo. Glavno mesto je bila Akka, ki je obvladovala večino obale današnjega Izraela. Kraljestvo je imelo še nekaj pomembnih trdnjav in mest: Jaffo, Arsuf, Cezarejo,Tir, Sidon in Bejrut. V najboljših časih so bili v kraljestvu tudi Askalon in nekaj trdnjav v notranjosti ter Kneževina Antiohija in Grofija Tripoli. 
Novi kralj, Henrik Šampanjski, je leta 1197 umrl in Izabela se je zatem že četrtič poročila, tokrat z Amalrikom Lusinjanskim, Guyevim bratom. 
Po propadu tretje križarske vojne, so takoj napovedali četrto križarsko vojno, ki pa se je končala v Carigradu in ne v Sveti deželi. 
Leta 1206 sta Izabela in Amalrik umrla in na prestol je prišla nedorasla Izabelina in Konradova hčerka Marija Montferratska. Leta 1210 se je Marija poročila z izkušenim šestdesetletnikom Ivanom Brienijem in leta 1212 na porodu umrla. Ivan Brienij je še naprej vladal kot regent njihove hčerke Jolande. 
Želja po obuditvi kraljestva je stalno tlela in iz nje se je rodila Peta križarska vojna, v kateri so poskušali Jeruzalem osvojiti iz egiptovskega pristaniškega mesta Damieta. V vojni je sodeloval je tudi kralj Ivan, toda vojna je propadla. 
Ivan je nato potoval po Evropi in iskal pomoč. Našel jo je samo pri cesarju Frideriku II., ki je leta 1228 povedel križarje v šesto križarsko vojno. Cesarju Frideriku je uspelo z ajubidskim sultanom Al-Kamilom skleniti pogodbo, s katero je brez boja dobil Jeruzalem, Betlehem in Nazaret ter številne gradove in utrdbe. Domače plemstvo, ki si je vojaško nekoliko opomoglo, se je pod vodstvom regenta Ivana Ibelinskega uprlo cesarjevim poskusom, da bi vzpostavil svojo oblast. Sledilo je nekaj vojaških spopadov na celini in na Cipru.
Jeruzalemsko kraljestvo si je opomoglo za prav malo časa, ker je bilo njegovo ozemlje premajhno, da bi se ga dalo  braniti. Leta 1244 so Ajubidi pozvali turška plemena iz Horezma, od koder so jih pregnali Mongoli, naj osvojijo Jeruzalem. Sledilo je obleganje in padec mesta. Popolno uničenje Jeruzalema je vzpodbudilo francoskega kralja Ludvika IX., da je zbral vojsko za Sedmo križarsko vojno. Uspeh pohoda je bil zelo skromen, ker so Ajubide in Horezmijce medtem zamenjali mnogo močnejši Mameluki.
Kraljestvo je bilo zdaj popolnoma odvisno od močnih evropskih vladarjev. Od leta 1129 do 1268 je nosil krono Jeruzalemskega kraljestva eden od evropski kraljev, vladanje na Bližnjem vzhodu pa je bilo prepuščeno Haute couru.
Kralje so v Jeruzalemu predstavljali njihovi bailliji in regenti. Naslov Kralja Jeruzalema je najprej nosil Konrad IV. Nemški, sin Friderika II. in Jolande, za njim pa njegov sin Konradin. Po njegovi smrti je naslov prešel na Huga III. Ciprskega. Ozemlje, ki ga je nasledil v sporih med plemstvom s Cipra in s celine, je obsegalo ostanke Grofije Tripoli in Kneževine Antiohije.  
Po Sedmi križarski vojni se v Evropi za kraljestvo nihče več ni brigal. Leta 1277 si je Karel Anžujski od kandidata za prestol kupil naslov »Kralj Jeruzalema«, vendar sam nikoli ni prišel v Ako. Tja ja poslal svojega zastopnika, ki ga je domače plemstvo zavrnilo. 
Kljub negotovi geopolitični situaciji je frankovskemu kraljestvu uspelo obdržati svoj ekonomski in politični vpliv. Njihovim diplomatom je uspevalo sejati razdor med muslimanskimi vladarji, pri čemer so izkoriščali celo strah vzbujajoče Asasine, tako kot muslimanski vladarji. V kasnejših letih so jih začeli iz Egipta ogrožati Mameluki, katerim so se poskusili upreti z zavezništvom Mongoli. Mongoli so bili kristjanom naklonjeni in nekaj frankovskih plemičev je okoli leta 1250 celo priznalo njihovo nadoblast. Mongoli so uspešno prodrli vse do Damaska, dokler jih leta 1260 niso v bitki pri Ain Julutu popolnoma porazili Mameluki. Porazu sta sledila samo še dva pohoda v Palestino leta 1260 in 1300.
Mamelukom je nazadnje uspelo očistiti ves Bližnji vzhod. Leta 1291 ja sultan Halil osvojil še zadnje močno križarsko oporišče Ako. Zasedba mesta je bila manj milostna kot Saladinova zasedba Jeruzalema pred sto leti: večino frankovskega prebivalstva so pobili ali prodali v suženjstvo. Po padcu Ake je Jeruzalemsko kraljestvo na celini ugasnilo. Ciprski kralji so sicer še več desetletij kovali načrte za ponovno osvojitev Svete dežele, vendar jim to ni uspelo. 
Naslov jeruzalemskega kralja si je v naslednjih sedmih stoletjih vse do danes lastilo mnogo evropskih monarhov.

Jetrnocelični rak (JR) ali karcinom jetrnih celic ali hepatocelularni karcinom je najpogostejši primarni rak jeter. Pojavlja se predvsem pri bolnikih s kroničnimi boleznimi jeter in cirozo. Širi se z vraščanjem v okolico, znotrajjetrno po portalnih venah in z oddaljenimi zasevki. Običajno ga ugotovijo pozno, srednje preživetje po postavitvi diagnoze je od 6 do 20 mesecev. Zdravljenje temelji na radikalni operaciji jeter, za katero večina bolnikov zaradi obsega tumorja ali stopnje okvare jeter ni primerna.JR je danes v svetovnem merilu na tretjem mestu po številu smrti zaradi raka, za njim je obolelih več kot 500.000 ljudi. Najvišjo incidenco dosega v Aziji in Afriki, kjer sta endemsko razširjena dejavnika za pojav kroničnega obolenja jeter in razvoja JR hepatitis B in hepatitis C. V zadnjih desetletjih se je izid JR zelo izboljšal. V preteklosti so ga odkrivali v napredovali fazi, ko se je pokazal z bolečinami v zgornjem desnem delu trebuha, izgubo telesne mase in znaki izčrpane bolezni jeter. Danes ga vse pogosteje prepoznavajo v zgodnejših fazah, kar omogočajo rutinsko presejanje bolnikov z znano cirozo, slikovna diagnostika in serumske meritve alfa-fetoproteinov (AFP).JR se lahko širi limfogeno in hematogeno. Pogosto se širi znotraj jeter po portalnih venah, hitrost širjenja narašča z velikostjo tumorja. Tumorsko vraščanje v skupni glavni žolčevod je klinično redko, ugotovijo ga pri 5 % obdukcij. Po raziskavah so najpogostejše mesto zunajjetrnih zasevkov (47 % metastatskega JR) pljuča, sledijo jim bezgavke (45 %), kosti (37 %) in nadledvičnice (12 %).Pričakovano breme JR se bo v naslednjih letih še povečevalo. Incidenca JR, povezanega s hepatitisom C, naj bi vrh dosegla leta 2020. Pogostejša je tudi ciroza, ki nastane zaradi nealkoholne maščobne bolezni jeter in nealkoholnega steatohepatitisa. Ta običajno nastane v okviru presnovnega sindroma, ki zajema debelost, arterijsko hipertenzijo, sladkorno bolezen tipa 2 in motnje presnove maščob.Pri nekaterih bolnikih lahko ozdravitev dosežemo z operacijo jeter, vendar je to pogosto začasna pomoč. Številni bolniki za operacijo niso primerni zaradi bolezni v napredovalem stadiju ob postavitvi diagnoze ali stopnje okvare jeter. Idealno bi bilo, če bi jih lahko zdravili s presaditvijo jeter, vendar je na voljo maloštevilnim bolnikom. Celo v razvitem svetu pomeni glavno omejitev pomanjkanje organov. V tem primeru lahko podaljšajo življenje in omogočijo paliacijo lokalne ablacijske tehnike, kot je radiofrekvenčna ablacija (RFA), transarterijska kemoembolizacija (TAKE) in novi citostatiki.
JR je danes navadno odkrit zaradi rutinskega presejanja bolnikov s kronično jetrno boleznijo. Simptomatski tumor lahko bolniki otipajo, povzroča občutek pritiska v zgornjem delu trebuha ali neznačilne težave, ki izvirajo iz trebuha. Tumor je lahko dobro omejena lezija ali pa raste razpršeno, zato ga je v slikovni diagnostiki težko razločiti od okolnega cirotičnega jetrnega tkiva ali obnovitvenih vozličev. Kadar se tumor razpoči, krvavitev pogosto vodi v šokovno stanje.Učinek mase tumorja lahko vodi do zapore odtoka žolča ali vpliva na jetrno žilje. Brez radikalne operacije, ablacije ali presaditve vodi v jetrno odpoved in smrt.
Laboratorijska ocena bolnikov z novoodkritim JR naj vključuje teste za oceno hudosti osnovne jetrne bolezni in razjasnitev etiologije.Ultrazvok ima kot presejalna metoda 60-odstotno občutljivost in 97-odstotno specifičnost v populaciji bolnikov s cirozo in je stroškovno učinkovit. Najdbe lahko potrdijo nadaljnje slikovne preiskave in potencialna biopsija.Na CT-ju daje JR videz vozliča z zgodnjo okrepitvijo v arterijski fazi in s hitrim izplavljanjem kontrasta v portalni venski fazi trifaznega kontrastnega slikanja. Magnetna resonanca prikaže visok signal na T2.
Izid pri bolnikih z napredovalim JR je slab, zato je zgodnja diagnoza bistvena za učinkovito zdravljenje. Ta je na splošno rezultat rutinskega presejanja bolnikov z visokim tveganjem. To so bolniki s cirozo zaradi hepatitisa C ali hepatitisa B, bolniki s hemokromatozo, pomanjkanjem α-1-antitripsina ali bolniki, ki prekomerno uživajo alkohol.Za bolnike s cirozo trenutna priporočila vključujejo tridimenzionalno slikanje vsakih 6–12 mesecev in meritev AFP. Zaradi presejanja bolnikov z visokim tveganjem dosega delež z operacijo ozdravljivih JR 30–50 %, kar je skoraj dvakratnik nepresejane populacije.Kljub pomembnemu tveganju za ponovitev, tudi pri zdravljenih bolnikih, je v tej populaciji presejanje stroškovno učinkovito.Ker je meritev serumskega AFP poceni in preprosta, se zdi to privlačna možnost presejanja. Žal je občutljivost metode samo 40–64 %, saj mnogi tumorji ne proizvajajo AFP ali ga samo v zelo napredovali fazi. AFP je lahko tudi napačno interpretiran.AFP proizvajajo tumorji ali obnavljajoče se jetrne celice. Pogosto je povišan pri kroničnem aktivnem hepatitisu C (vrednosti 165–247 IU/mL niso nenavadne), vendar niha in ne narašča stalno. Povišan je lahko tudi zaradi drugih stanj, npr. po operaciji jeter (prehodno, dokler obnovitev ni končana), v okrevanju po toksični poškodbi, ali v serokonverziji pri hepatitisu B (tipično povzroči prehodno poslabšanje vnetja).Vrednosti, večje od 330 IU/mL, so diagnostične za JR v pravem kliničnem kontekstu, vključno s slikovno diagnostiko.
Anemija: nizek hemoglobin je lahko povezan s krvavitvijo iz varic ali drugih mest.
Trombocitopenija: število trombocitov, nižje od 100.000×109/L kaže na hudo portalno hipertenzijo ali splenomegalijo.
Hiponatriemija: pogosta je pri bolnikih s cirozo in ascitesom in je lahko znak napredovale jetrne bolezni.
Povišana raven serumskega kreatinina lahko kaže na intrinzično ledvično bolezen ali hepatorenalni sindrom.
Podaljšan protrombinski čas ali povišan INR kažeta na hudo okvaro jetrne funkcije.
Povišani jetrni encimi kažejo na aktivni hepatitis zaradi virusne okužbe, uživanja alkohola ali drugih vzrokov.
Hipoglikemija lahko kaže na napredovalo jetrno bolezen (ni več zalog glikogena).Laboratorijske najdbe, povezane z določeno bolezensko etiologijo: 
Povrhnji antigeni virusa hepatitisa B (HBsAg) ali protitelesa anti-HBc – okužba s hepatitisom B.
Nizka raven α1-antitripsina: pomanjkanje α1-antitripsina.Tumorski/paraneoplastični pojavi:
Hiperkalcemija: ektopična produkcija paratiroidnega hormona je možna pri 5–10 % bolnikov z JR.
Trombocitoza (normalno število ali hiter porast v številu trombocitov pri bolnikih z znano trombocitopenijo).
Čeprav je dobra metoda za presejanje, ne daje dovolj anatomskih podrobnosti za načrtovanje operacije ali ablacije. Občutljivost preiskave znaša 60 %, saj ne zazna majhnih lezij.Ultrazvočna identifikacija JR je lahko zahtevna v prisotnosti obnovitvenih vozličev v cirotičnih jetrih. Na splošno se JR pojavlja kot okrogla ali ovalna masa, z dobro vidnimi in gladkimi mejami. Lezije imajo različen razpon ehogenosti, od hipoehogenih so hiperehogenih, odvisno od okolnega parenhima in stopnje steatoze. Meja med JR in jetri lahko postane nerazpoznavna. Raba Dopplerske analize je lahko v pomoč, saj ima JR arterijsko oskrbo in neovaskularizacijo.
CT trebuha v treh fazah (nativna, arterijska in venska faza) je zelo točen v diagnostiki in karakterizaciji JR, vendar podobno kot ultrazvok ne prikaže manjših lezij. Njegova občutljivost je 68 % in specifičnost 93 %. Pomanjkljivosti so visoka cena, izpostavljenost sevanju in potreba po jodovem kontrastnem sredstvu.Tipičen izvid JR vključuje hipervaskularni vzorec z arterijsko ojačitvijo in hitrim izplavljanjem kontrasta med vensko fazo.Obnovitveni vozliči so izoatenuirajoči ali hipoatenuirajoči glede na preostali parenhim. Druge značilnosti, ki podpirajo to diagnozo, vključujejo prikaz tumorske ovojnice, notranjega mozaika, ki izhaja iz različne atenuacije tumorja, in vraščanje v veje portalne vene. Bolje so vidne na velikih lezijah; manjše se na CT-ju pogosto spregleda.
Slikanje z magnetno resonanco je odlična metoda za karakterizacijo JR brez sevanja. Občutljivost je 81 % in specifičnost 85 %.JR kaže raznolike lastnosti, odvisne od arhitekture tumorja, stopnje ter količine intramuralne maščobe in glikogena. Lezije so od izointenzivnih do hiperintenzivnih na T1. Slike T2 variirajo od izo- do -hiperintenzivnih. Dobro diferencirani tumorji so bolj pogosto hiperintenzivni na T1 in izointenzivni na T2. Srednje in slabo diferencirani tumorji so hiperintenzivni na T2 in izointenzivni na T1. Kljub značilnosti prihaja do prekrivanja med tumorjem in obnovitvenimi vozliči.Prednosti kontrastnih študij morajo biti usklajene s tveganji glede anatomskih in ledvičnih okvar. Jodov kontrast lahko poslabša ledvično odpoved. Gadolinijev kontrast pri magnetni resonanci je povezan s sindromom hude sistemske fibroze pri bolnikih z ledvično odpovedjo.
Biopsija lezij, sumljivih za JR, je še vedno predmet razprav. Pri bolnikih z velikimi tumorji, ki niso kandidati za operacijo ali presaditev, biopsija pogosto ni indicirana za potrditev diagnoze pred paliativnimi ukrepi, saj so klinični in slikovni dokazi prepričljivi in je biopsija potencialno tvegana.Pri bolnikih, pri katerih je lezija manjša od 1 cm, je manj kot 50 % lezij malignih in delež lažno negativnih rezultatov je visok. Priporočen je pristop z rednim sledenjem, biopsija ni priporočena.Pri bolnikih z lezijami v velikosti 1–2 cm naj bi bila izvedena biopsija. Ti bolniki imajo veliko tveganje za malignom. Če je rezultat pozitiven, so kandidati za operacijo, presaditev ali ablacijo. Kot pri manjših lezijah je pomemben delež lažnonegativnih rezultatov in dosledno sledenje je indicirano pri bolnikih z negativnim izvidom biopsije.Bolniki z lezijami, večjimi od 2 cm, s cirozo, z značilnimi izvidi slikovnih preiskav in povišanimi vrednostmi AFP, ne potrebujejo biopsije. Pri teh bolnikih je treba upoštevati možnost razsoja tumorja. Nekatere skupine zahtevajo biopsijo pred presaditvijo, druge delujejo le na podlagi kliničnih značilnosti. Pri bolnikih z netipičnimi najdbami na slikovnih preiskavah AFP ne bi smel biti precenjen – mnogo bolnikov, ki so imeli presaditev, ni imelo JR.Pri bolnikih s cirozo, ki so predvideni za operacijo, je bilo preživetje povezano s stopnjo portalne hipertenzije. Pri bolnikih z majhnimi tumorji, vendar hudo stopnjo jetrne okvare, je presaditev boljša izbira.
Kronični virusni hepatitis (hepatitis B ali hepatitis C ali okužba z obema) je najpomembnejši vzrok JR, razloži približno 85 % primerov. Z alkoholom povzročena poškodba jeter je najpomembnejši nevirusni dejavnik tveganja. Tudi kajenje je dejavnik tveganja. Na južnem Kitajskem in v podsaharski Afriki je uživanje hrane, okužene z glivo, ki proizvaja aflatoksin, okoljska nevarnost, posebno pri posameznikih, okuženih s hepatitisom B. Preobremenitev z železom, posebno pri dedni hemokromatozi, je prav tako eksogeni dejavnik tveganja. Pomanjkanje α-1-antitripsina zelo poveča tveganje za razvoj JR. Debelost lahko skupaj s pridruženima problemoma sladkorne bolezni in nealkoholnega steatohepatitisa poveča tveganje za razvoj JR; brez virusne okužbe. Tveganje za JR se poveča, če je prisotnih več dejavnikov tveganja.Jetrna ciroza je glavni klinični dejavnik tveganja, ne glede na njeno etiologijo. Ciroze se ne obravnava kot premaligno stanje, ampak kot vzporeden proces maligne transformacije v okoliščinah kronične jetrne bolezni.
JR navadno nastane ob cirozi. Dejavniki, ki so povezani z razvojem presnovnega sindroma in JR, so morda neločljivo povezani. Neodzivnost na inzulin povezuje vse komponente presnovnega sindroma in izkazuje glavno vlogo v razvoju NAFLD celo pri vitkih ljudeh z dobro glikemično kontrolo.Neodzivnost na inzulin preko lipolize in hiperinzulinemije vodi v kopičenje maščobe v jetrnih celicah. Nenormalno kopičenje maščobnega tkiva, sproščanje provnetnih citokinov, zaviranje protivnetnih citokinov in lipotoksičnost spodbujajo sistemsko in jetrno neodzivnost na inzulin, kar vodi v hiperinzulinemijo.Predlaganih je bilo več mehanizmov, ki se morda dopolnjujejo in pri presnovnem sindromu omogočijo ugodno okolje za razvoj tumorja. To morda razloči patogenezo JR, povezanega z NAFLD od tiste, povezane z okužbami in prekomernim uživanjem alkohola.
Hiperinzulinemija zvišuje IGF-1 (inzulinski rastni dejavnik 1), ki ima pomembne proliferativne in protiapoptotične učinke. IGF-1 spodbuja angiogenezo preko povečane proizvodnje endotelnega rastnega dejavnika. Ta vodi v proliferacijo rakastih celic. Upregulacija v poti IGF-1/IRS1 prispeva k patogenezi JR.PPARs regulira mrežo genov, ki kodirajo beljakovine, vključene v privzem maščobnih kislin, encimov, potrebnih za betaoksidacijo maščobnih kislin in ketogenezo. Pomemben je pri jetrni steatozi in njegova vloga pri karcinogenezi je bila pojasnjena.
Povečevanje maščobnega tkiva pri debelosti lahko vodi v sproščanje provnetnih citokinov. Presežek visceralne maščobe je neodvisni dejavnik tveganja za ponovitev bolezni po kurativnem zdravljenju.
Interlevkin 6 je povezan z vnetnim odzivom pri debelosti. Aktivira STAT3, ki je močan spodbujevalec celične proliferacije in protiapoptotičnih mehanizmov.
Dejavnik tumorske nekroze aktivira proonkogeno pot, vključno z JNK, NF-κB, mTOR in zunajceličnimi signalno uravnavanimi kinazami. Prehranska in genetska debelost spodbujata jetrno vnetje in tumorogenezo preko ojačanja ekspresije interlevkina 6 in dejavnika tumorske nekroze.Izražanje protivnetnega citokina adiponektina je pri presnovnem sindromu in NAFLD znižano, zato morda ne uspe zavreti z endotoksini posredovanega vnetnega signaliziranja. Visoke vrednosti krožečega leptina v NAFLD izražajo provnetne in profibrinogene učinke tega stanja.
NAFLD, ki vodi v cirozo, poveča dovzetnost bolnika za nastanek JR. V več poročilih je bilo prikazano, da so bolniki razvili JR iz steatoze brez ciroze. Stopnja razvoja JR iz NAFLD je manjša od tiste, ki nastane zaradi okužb in tveganega uživanja alkohola.Bolniki, ki razvijejo JR ob presnovnem sindromu, so večinoma moški. Povprečna starost ob diagnozi je višja kot pri JR zaradi drugih vzrokov. JR ob NAFLD je navadno dobro diferenciran z zgodnejšim stadijem ob diagnozi.Analiza 87 japonskih bolnikov z JR ob presnovnem sindromu je pokazala povprečno starost 72 let. Moški so razvili JR ob manj napredovalem stadiju jetrne fibroze. Kitajska študija je analizirala 169 bolnikov z JR, ki je bil povezan z NAFLD. V več kot 40 % bolnikov se je JR razvil v necirotičnih jetrih.
Večina JR so vozličaste lezije. Makroskopske značilnosti se razlikujejo glede na velikost tumorja in prisotnost oz. odsotnost ciroze. Kadar je prisotna ciroza, ima JR pogosto fibrozno psevdokapsulo. V necirotičnih jetrih je večinoma nekapsuliran. JR je mehkejši kot jetra in je lahko uni- ali multifokalen.Multifokalnost je določena kot tumorski vozliči, ki jih jasno razločuje neneoplastično jetrno tkivo. Multifokalni tumorji pomenijo več tumorjev, ki se pojavijo sočasno (multicentrični JR) ali znotrajjetrni zasevki iz primarnega tumorja.Unifokalni tumorji lahko rastejo kot posamezni vozliči ali kot skupki približanih in neprekinjenih posameznih vozličev.
Termin »masivni« JR opisuje tumor, ki raste kot velika, dominantna masa, z ali brez majhnih satelitskih vozličev.
»Pecljati« JR je določen kot tumorska masa, ki štrli iz jeter, z ali brez peclja. JR, ki zaseva v desno nadledvično žlezo, lahko posnema pecljati JR.
»difuzni« ali »cirotomimetični« JR je redek vzorec rasti JR, pri katerem so mnogi majhni tumorski vozliči razporejeni čez celotna jetra v razpršenem vzorcu, ki je zelo podoben obnovitvenim vozličem jetrne ciroze.Makroskopski videz JR je lahko spremenjen zaradi različne stopnje nekroze in tumorskega vraščanja v portalne ali jetrne vene. Proizvodnja žolča ali maščobe in kopičenje citoplazmatskega materiala kot je glikogen, lahko vplivajo na makroskopski opis.
JR je sestavljen iz tumorskih celic, ki običajno spominjajo na jetrne celice. Stroma je sestavljena iz sinusoidom podobnih krvnih prostorov, ki jih obdaja ena plast endotelnih celic. Te za razliko od normalnih jeter izražajo kapilarizacijo – podobne so normalnim kapilaram, vključno z imunohistokemično pozitivnimi CD 34, s faktorjem VII povezanim antigenom, subendotelijskim lamininom in kolagenom tipa VI. Preiskava ultrastrukture je pokazala bazalni membrani podobno strukturo med endotelnimi celicami in tumorskimi trabekulami.Krvna oskrba izvira iz novonastalih arterij, ki se imenujejo neparne ali netriadne arterije, saj niso del portalnega polja. Portalnih polj v tkivu JR ni, razen kadar se tumor nahaja na obrobju in so portalna polja ujeta med neoplastične celice.JR se razlikuje po arhitekturi in citološko. Različni vzorci arhitekture in citološke variante so pogosto kombinirani. Imunohistokemično je za JR značilna citoplazmatska pozitivnost s protitelesi za karbamoil-fosfat sintetazo-1 (HepPar1) – pozitivnih je okrog 90 % vseh JR. Pozitivnost je manj pogosta pri slabo diferenciranem ali skiroznem JR. Kanalikularen vzorec se lahko opazi pri imunohistokemičnem barvanju s poliklonalnimi protitelesi za karcinoembrionalni antigen ali protitelesa za CD 10 ali ABCB1/MDR1. JR je pogosto pozitiven za AFP, fibrinogen in keratine 8 in 18. Navadno je negativen na keratine 19 in 20 in epitelijski mebranski antigen.
Trabekularni vzorec: najpogostejši v dobro- in srednje- diferenciranih JR. Tumorske celice rastejo v nizih različne debeline, ki jih ločujejo sinusoidom podobni krvni prostori. Dobro diferencirani tumorji imajo tanek trabekularen vzorec. Trabekule postajajo debelejše z de-diferenciacijo. Sinusoidom podobni krvni prostori včasih kažejo različen nivo razširitve, ali pa jih je težko prepoznati, saj jih stisnejo tumorske celice. Retikulinsko barvanje ali imunohistokemija na CD 34 pomagata prepoznati trabekularni vzorec.Psevdožlezni ali acinarni vzorec: JR ima pogosto žlezam podoben vzorec, ki mu je pogosto pridružen trabekularni vzorec. Žlezam podobne strukture so imenovane psevdožleze ali psevdoacinusi, saj niso prave žleze, ampak modificirani, nenormalni žolčni kanalčki med tumorskimi celicami. Strukturo tvori večinoma ena plast tumorskih celic. Psevdožleze pogosto vsebujejo beljakovinsko tekočino, ki se obarva pri PAS-u, vendar ne z mucikaminom ali alzaško modrim. Lahko je prisoten žolč. Cistična razširitev psevdožlez je vidna včasih, občasno jo tvori degeneracija debelih trabekul. Psevdožlezne strukture so manjše v dobro-diferenciranih tumorjih glede na srednje diferencirane tumorje, kjer so večje.Kompaktni vzorec: sinusoidom podobni krvni prostori niso razpoznavni in so špranjasti, kar daje tumorju videz trdnosti. Kompaktni vzorec je običajen za slabo diferencirane tumorje.
Pleomorfne celice: tumorske celice izražajo raznolikost v celični in jedrni velikosti, obliki in barvanju. Bizarne večjedrne ali enojedrne celice velikanke so pogosto prisotne, osteoklastom podobne celice velikanke vidimo redko. Na splošno pleomorfnim tumorskim celicam manjka povezanosti, ne kažejo razločnega trabekularnega vzorca in so značilne za slabo diferencirane tumorje.Svetle celice: tumorske celice imajo svetlo citoplazmo zaradi oblice glikogena. Če je tumor sestavljen pretežno iz teh celic, jih je včasih težko razlikovati od zasevkov ledvičnega karcinoma svetloceličnega tipa. V pomoč so klinična informacija in imunohistokemija.Vretenaste celice: prisotne so v sarkomatoidnem JR.
Razpršena maščobna sprememba je najpogostejša v majhnih tumorjih v zgodnjem stadiju (< 2 cm premera). Njena pogostost se zmanjšuje z večanjem premera tumorja in je neobičajna v napredovalih tumorjih. Presnovne motnje, povezane s karcinogenezo JR in nezadostna krvna oskrba v zgodnjih neoplastičnih stadijih so bile predlagane kot možna mehanizma maščobne spremembe v manjših tumorjih.Občasno je prisoten žolč, navadno kot zamašek v razširjenih kanalčkih ali psevdožlezah. Ko je produkcija žolča velika, je tumor rumenkast in se po fiksaciji v formalinu obarva v zeleno.Mallory-Denkova telesca (retikularna hialina telesca) so intracitoplazmatska, nepravilne oblike, eozinfilna in PAS negativna.
Fibrolamelarni karcinom je značilen jetrni rak otrok in mladih odraslih. Od klasičnega JR se razlikuje na klinični, histološki in molekularni ravni. Redek je v Aziji in Afriki, pogostejši je v Evropi in Severni Ameriki. Obsega 0,5-0,9 % primarnih jetrnih rakov. Pojavi se v necirotičnih jetrih, etiologija in dejavniki tveganja niso znani, oba spola prizadene enako. Prognoza je boljša kot pri tipičnem JR, ki se pojavi v cirotičnih jetrih, vendar podobna tipičnemu JR v necirotičnih jetrih.
Približno 5 % JR izraža brazgotinski vzorec rasti, ki ga označuje obilna fibroza vzdolž sinusoidom podobnih krvnih prostorov z različnimi stopnjami atrofije tumorskih trabekul. Večina teh tumorjev se pojavi takoj pod jetrno ovojnico. V primerih multifokalnih karcinomov nekateri tumorski fokusi izkazujejo skirozni vzorec rasti, drugi klasičnega. Skiroznega tipa JR ne smemo zamenjati s holangiokarcinomom ali fibrolamelarnim karcinomom. Podobne fibrotične spremembe se lahko zgodijo po kemoterapiji, obsevanju in TAKE.
Nediferencirani karcinomi so tumorji, ki so primarni jetrni tumorji in se jih na podlagi imunohistokemije lahko diagnosticira kot karcinome, ampak se jih ne da klasificirati naprej.Nediferencirani karcinomi so redki, obsegajo manj kot 2 % epitelnih jetrnih tumorjev. Pogostejši so pri moških. O geografski razširjenosti ni podatkov. Lokalizacija, klinične značilnosti, simptomi in znaki ter diagnostične metode ne kažejo razlik glede na JR.
To je redek tip JR s pleomorfnimi tumorskimi celicami, ki so pomešane s številnimi limfociti. Tumorske celice so majhne, s fokalno sincicijsko rastjo. V nekaterih, vendar ne vseh primerih, so tumorske celice pozitivne za virus Epstein-Barr.
Včasih je JR delno ali popolnoma sestavljen iz malignih vretenastih celic in ga je težko razločiti od različnih sarkomov. Kadar sarkomatoidne značilnosti tako izstopajo, se tumor imenuje sarkomatoidni JR. Te spremembe so bolj pogoste pri bolnikih, ki so prejemali kemoterapijo ali TAKE.
Histološka stopnja JR temelji na tumorski diferenciaciji. Prepoznani so dobro diferenciran, srednje diferenciran, slabo diferenciran in nediferenciran tip.
Ta je najpogostejši v majhnih tumorjih v zgodnjem stadiju (< 2 cm) in redek v napredovalih tumorjih. Lezija je sestavljena iz celic z blago atipijo in povečanim razmerjem jedro : citoplazma v tankem trabekularnem vzorcu, pogosto s psevdožleznimi strukturami. Maščobna sprememba je pogosta. V večini tumorjev s premerom > 3 cm je dobro diferenciran karcinom viden samo na obrobju, če sploh.
Srednje diferenciran JR je najpogostejši v tumorjih, katerih premer je večji od 3 cm. Označuje ga trabekularna rast treh ali več celic v debelini. Tumorske celice imajo obilno eozinofilno citoplazmo in okrogla jedra z razločnimi jedrci. Psevdožlezni vzorec je pogost, psevdožleze pogosto vsebujejo žolč ali beljakovinsko tekočino.
Slabo diferenciran JR, ki je izjemno redek v majhnih tumorjih v začetnem stadiju, raste v soliden vzorec brez razločnih sinusoidom podobnih krvnih prostorov. Samo režam podobne krvne žile so vidne v velikih tumorskih gnezdih. Neoplastične celice kažejo povečano razmerje jedro : citoplazma in pogosto srednji do obsežen pleomorfizem.
Nediferencirane tumorske celice vsebujejo malo citoplazme, so vretenaste ali okrogle oblike in izkazujejo solidno rast.Edmondson in Steiner sta klasificirala JR na lestvici s stopnjami od 1 do 4 na osnovi jedrne in celične atipije.JR se lahko histološko razlikuje znotraj enega vozliča. V pojmu histološke stopnje je večina primarnih rakastih vozličev, katerih premer je manjši od 1 cm, enotno dobro diferenciranih. 40 % vozličev s premerom od 1 do 3 cm je sestavljenih iz različnih tipov neoplastičnega tkiva z različnimi histološkimi stopnjami. Manj diferencirana tkiva so vedno znotraj, obkrožena z dobro diferenciranimi tumorji. Slabo diferencirana tkiva prevladajo, ko se premer tumorja povečana nad 3 cm. Stromalne spremembe med napredovanjem tumorja vključujejo povečano frekvenco neparnih arterij in kapilarizacijo sinusoidov. To sovpada s povečano arterijsko oskrbo na slikovni diagnostiki.
Obravnava bolnika z JR najboljše poteka v multidisciplinarnem timu. Temelj zdravljenja je radikalna jetrna operacija, vendar večina bolnikov zanjo ni primerna zaradi obsega tumorja ali stopnje jetrne okvare.
Prognoza JR odseva značilnosti tumorja (velikost, lokacijo, tumorsko biologijo) in stopnjo osnovne jetrne bolezni. Težko je narediti algoritem, saj se nova zdravljenja in njihove indikacije spreminjajo zelo hitro. Terapevtski pristopi se razlikujejo glede na dostopnost metod.
Zamejitvene klasifikacije za zdravljenje so zapletene, saj veliko teh sistemov (TNM, AJCC/UICC) temelji na kirurških najdbah.Klasifikacija BCLC je glavni pristop k JR in klasificira bolnike z JR v štiri stadije: zgodnji, srednji, napredovali in terminalni.Mnogo se jih z nekaterimi principi algoritma ne strinja. Večina omejitev BCLC se navezuje na stadija B in C: 
Milanski oz. Mazzaferrijevi kriteriji za presaditev pri JR (npr. posamičen tumor ≤ 5 cm ali do trije tumorji, vsi ≤ 3 cm) niso eksplicitno vključeni, čeprav so široko sprejeti. Glede na BCLC kriterij so kandidati za presaditev samo bolniki s tremi vozliči ≤ 3 cm in brez pridruženih bolezni. Razpravlja se o razširitvi kriterijev za presaditev za JR, o uporabnosti Milanskih kriterijev ni razprav.
BCLC ne opredeli vrednosti operacije za določene podskupine bolnikov z JR, ki bi imeli korist od tega pristopa, vključno z bolniki, ki so opredeljeni kot »zgodnji stadij« (s posameznimi tumorji > 2 cm ali multiplimi vozliči) in »srednjim stadijem« (bolniki z večvozličnimi tumorji, ampak dobrim performance statusom).V veliki multicentrični študiji med 2046 bolniki z JR, ki so bili operirani v visokovolumskih centrih, jih polovica ni bila usmerjenih po BCLC, vendar je bilo preživetje dosti boljše, kot je predvidel BCLC (5-letno preživetje je bilo 61 % za stadij 0/A, 57 % za stadij B in 38 % za bolnike s stadijem C, skupna 90-dnevna smrtnost je bila < 3 %).Veliki tumorji ne vplivajo na preživetje, kadar ni vraščanja v žile (npr. T1 tumorji glede na TNM zamejitev AJCC/UICC). Bolniki s T2 tumorji (posamičen tumor z vraščanjem v žile ali multipli tumorji, ne večji od 5 cm) so kandidati za operacijo, kadar to dovoljuje jetrna funkcija. Drugi so pokazali korist operacije pri bolnikih s posameznim JR, večjim od 5 cm v premeru in pri izbranih bolnikih s tumorjem ≥ 10 cm.Jetrna funkcija je ocenjena glede na kriterij Child-Pugh.Konsenz na kongresu AHPBA/AJCC leta 2010 je svetoval uporabo BCLC pri internističnih bolnikih z napredovalo jetrno boleznijo, ki niso kandidati za presaditev ali operacijo (z nasvetom o pazljivosti glede bolnikov s stadijem B in C, od katerih so morda primerni za operacijo ali presaditev) in zaključil, da je AJCC/UICC klasifikacija veljavna zamejitev JR pri bolnikih, ki so bili operirani.
Potencialno kurativna jetrna operacija je optimalno zdravljenje za bolnike z JR, ki imajo primerno jetrno funkcijo. Idealen bolnik za operacijo ima posamičen JR, omejen na jetra, brez vraščanja v jetrno žilje, nima portalne hipertenzije in ima dobro ohranjeno jetrno funkcijo. Dolgoročno preživetje brez ponovitve bolezni je višje od 40 % in 5-letno preživetje znaša tudi 90 % pri skrbno izbranih bolnikih.Predoperativna ocena mora obsegati lokalno omejenost oz. razsoj bolezni, in ali anatomske razmere in jetrna funkcija omogočajo operacijo.Ni splošnega pravila primernosti za operacijo glede na samo velikost tumorja. Bolniki s posamičnim JR brez vraščanja v žile imajo podobno verjetnost preživetja ne glede na velikost tumorja, čeprav imajo bolniki z manjšimi tumorji nekoliko boljše preživetje.Glede na AJCC/UICC zamejitveni sistem za JR, večina stadije IIIB, IIIC, IVA ali IVB smatra kot z operacijo neozdravljive. Stadiji so določeni glede na vraščanje v glavne portalne ali jetrne vene, direktno vraščanje v organe (razen žolčnika), infiltracijo visceralnega peritoneja, bezgavk ter oddaljenimi zasevki.Operacija za stadije IIIB, IIIC in IVA pride v poštev pri zelo redkih in izbranih bolnikih, in samo v visokovolumskih centrih. Klinična korist in dolgoročno preživetje sta dosegljiva pri redkih bolnikih.Čeprav redka situacija razpoka tumorja narekuje visoko verjetnost peritonealnega zasevanja in slab izid operacije, to ni nujno. Več retrospektivnih serij je pokazalo nizko, vendar jasno dolgoročno preživetje po operaciji v takšnih situacijah. Najpogostejši pristop je kontrola krvavitve (ki morda zahteva embolizacijo ali urgentno operacijo). Tej sledi zamejitev in operacija, če je možna. Ocena jetrne rezerve je poglavitna za odločitev o operaciji. Smrtnost v perioperativnem obdobju je je dvakrat višja pri bolnikih s cirozo kot pri tistih brez nje. Za bolnike s cirozo je operacija najvarnejša pri teh s Child-Pugh A, ki imajo normalno raven bilirubina in dobro ohranjeno jetrno funkcijo. Pri bolnikih, ki potrebujejo veliko operacijo (odstranitev 3 ali več jetrnih segmentov), je priporočljivo opraviti jetrno volumetrijo, treba je razmisliti o embolizaciji portalne vene. Operacija pri bolnikih Child-Pugh B ostaja kontroverzna.
Primerna je za bolnike z zgodnjo fazo JR in napredovalo jetrno boleznijo – za tiste, ki ne bi prenesli operacije ali imajo posamezen JR ≤ 5 cm v premeru ali do tri ločene lezije, od katerih nobena ni večja od 3 cm, brez dokazov za makroskopsko žilno vraščanje in so brez lokalnih in oddaljenih zasevkov – upošteva se Milanske kriterije.Glavna pomanjkljivost presaditve (poleg doživljenjskega jemanja zaviralcev imunske odzivnosti in njihovih tveganj) je dolgo čakanje na donorski organ. Pomanjkanje organov je v ZDA vplivalo na oblikovanje sheme, po kateri ima prioriteto najbolj bolan človek.Ne glede na prioriteto je lahko čakalna doba več mesecev. Premostitvene terapije kot so TAKE, RFA ali premostitvena operacija so razumni pristopi med čakanjem, da se ohrani bolnikova ustreznost.
RFA pomeni lokalno dovajanje radiofrekvenčne termalne energije na lezijo. Visokofrekvenčni izmenični tok se premika v vrha elektrode v okolno tkivo. Ko ioni v tkivu poskušajo slediti spremembam v smeri izmeničnega toka, njihovo gibanje povzroči trenje, ki segreva tkivo. Ko se temperatura v tkivu dvigne nad 60ºC, celice začnejo odmirati, kar vodi v nekrozo v področju ob elektrodi.RFA je možnost za bolnike z lokalno omejenim tumorjem, ki niso primerni za operacijo. Ni absolutne tumorske velikosti, nad katero RFA ne bi smeli izvajati, vendar so rezultati najboljši pri bolnikih s posamičnim tumorjem, katerega premer znaša manj kot 4 cm. Pri bolnikih s cirozo nekateri kliniki omejujejo RFA na te s Child-Pugh razredoma A in B. RFA je lahko tudi premostitvena terapija, ki zmanjša delež izpada zaradi napredovanja tumorja.Korist RFA pri bolnikih s potencialno operativno ozdravljivim JR ostaja kontroverzna. Večina kinikov meni, da je operacija boljša, če je izvedljiva.
Glavna žilna oskrba JR izhaja iz jetrne arterije. Zato so se razvile tehnike, ki onemogočijo krvno zalogo tumorja ali vanj dovedejo citotoksično terapijo. TAKE vključuje injekcijo kemoterapevtika (z ali brez lipiodola ali prokoagulanta) v jetrno arterijo. Lipiodol je oljno kontrastno sredstvo, ki povzroči intramuralno zadrževanje kemoterapevtika. Sodobnejše metode kemoembolizacije vključujejo uporabo polivinilskih alkoholnih mikrosfer, ki izločajo zdravilo. Uporablja se za zdravljenje velikih neoperabilnih tumorjev, ki niso primerni za RFA. Uporablja se tudi kot premostitvena terapija za neoperabilne tumorje in lokalne ponovitve JR.Južnokorejske smernice dajejo široke indikacije za TAKE zaradi visoke prevalence hepatitisa B v njihovi populaciji. Vključujejo zdravljenje bolnikov z dobrim performance statusom in JR brez makrovaskularnega vraščanja ali zunajjetrnega širjenja, ki niso primerni za operacijo, presaditev, RFA ali perkutano ablacijo z etanolom.Absolutne kontraindikacije za TAKE vključujejo trombozo portalne vene, encefalopatijo in zaporo odtoka žolča. Relativne kontraindikacije so:
Kombiniranje RFA in TAKE lahko teoretično preseže omejitve RFA. Ni dokaza, da je kombinacija boljša kot TAKE sam.
Perkutana ablacija z etanolom je primerna za bolnike z majhnim tumorjem, ki niso kandidati za operacijo zaradi slabe funkcionalne jetrne rezerve. Podobne rezultate daje tudi perkutana ablacija ocetne kisline, ki ima manj stranskih učinkov kot etanol.
Krioablacija je aplikacija izmenjujočih se ciklusov zamrzovanja in odtajevanja preko kriosonde, vstavljene v tumor. Najpogosteje se uporablja pri bolnikih, pri katerih je med operacijo ugotovljena neoperabilnost tumorja. Bolj primerna kot RFA je takrat, ko je verjetnost termične poškodbe visoka ali se tumor nahaja zelo obrobno.
JR je radiosenzibilen tumor, vendar je v organu, ki je zelo radiosenzibilen. Jetra lahko prenesejo sevanje približno 20 Gy. Novejše stereotaktične tehnike omogočijo obsevanje z do 100 Gy. Teleradioterapija in stereotaktična RT sta primerni za bolnike s trombozo portalne vene.
Radioembolizacija je način obsevanja, ki vključuje radioaktivne izotope (z jodom 131 označen lipiodol ali z itrijem 90 označene steklene mikrosfere). Te se v tumor dovede selektivno preko jetrne arterije.
Multicentrična evropska randomizirana študija SHARP je prikazala skromno, vendar statistično pomembno preživetje za sorafenib (večtarčni zaviralec tirozinske kinaze) glede na podporne ukrepe pri bolnikih z napredovalim JR. Ti podatki so sorafenib uvedli kot monoterapijo pri napredovalem JR. Nove študijo preverjajo učinkovitost kombinacije sorafeniba in doksorubicina. Rezultati študij o sorafenibu kot dodatku k nekirurškim lokalnim terapijam so razočaranje.
JR je odporen na kemoterapijo, verjetno zaradi izražanja visokega deleža genov za proteine p-glikoprotein, glutation-S-transferaza, proteine toplotnega šoka in mutacij v p53.
Težko je oceniti korist kemoterapije pri bolnikih z napredovalim JR, saj preživetje ni določeno z agresivnostjo tumorja ali z učinkom sistemskega zdravljenja, ampak s stopnjo jetrne okvare. Sistemsko kemoterapijo običajno slabo prenašajo bolniki s hudo jetrno okvaro.
Klinične študije kemoterapije pri napredovalem JR so bile izvedene na različnih populacijah. Kot primer, bolniki v azijskih študijah so mlajši, z dobro uravnano jetrno cirozo zaradi pogostejšega hepatitisa B kot hepatitisa C. Severnoameriški in evropski bolniki so tipično starejši kot 60 let, z alkoholno cirozo, pogostejšim hepatitisom C kot B in sočasnimi boleznimi. To se povezuje s prenašanjem kemoterapije, odmerkom in poročanim profilom stranskih učinkov. V študijah, ki imajo stroge pogoje za vstop, so ti rezultati uporabni samo za manjšino zahodnih bolnikov, ki imajo dobro ohranjeno jetrno funkcijo. Kemoterapija je manj učinkovita pri bolnikih s hudo cirozo. Zahodne smernice je ne priporočajo.Ponovna aktivacija virusnih hepatitisov se lahko zgodi pri bolnikih z JR, ki prejemajo intenzivno kemoterapijo, zato je pomembno vzdrževati protivirusno zdravljenje.

Jupitrove obroče sestavlja skupina koncentričnih obročev, ki v ekvatorialni ravnini obdajajo planet Jupiter v obliki tankega ploščatega diska. Jupitrovi obroči so tretji po vrsti, ki so jih odkrili v Osončju. Prej so opazili obroče okoli Saturna in Urana. Najprej so jih opazili s pomočjo sonde Voyager 1 leta 1979.  Pozneje jih je raziskovala sonda Galileo, opazili so jih tudi s pomočjo Vesoljskega teleskopa Hubble in v zadnjih 25 letih tudi s površja Zemlje.Jupitrovi obroči so slabo vidni, sestavljeni so v glavnem iz prahu. Obroči so sestavljeni iz štirih delov: notranji obroč je znan kot Halo obroč, naslednji je Glavni obroč, ki je precej svetel, vendar zelo tanek. Nato sledita še dva široka in svetla Gossamerjeva obroča. Eden izmed njiju je povezan z luno Amaltejo, drugi pa z luno Tebo.Glavni in Halo obroč sta sestavljena iz prahu, ki je bil izvržen z lun Metis in Adrasteja kot posledica padcev meteoridov nanju. Sonda New Horizons je opazila tudi, da ima Glavni obroč bogato in fino strukturo. Obroči imajo rdečkasto barvo v vidnem delu spektra. Podobno izgledajo tudi v bližini infrardečega dela spektra. Samo Halo obroč je nevtralne ali modre barve. Velikost prašnih delcev ni enaka v vseh obročih – v Halo obroču so delci verjetno manjši od 1 μm. Celotna masa vseh obročev je okoli 1016 kg, kar je primerljivo z luno Adrastejo. Starost obročev ni znana, verjetno so se formirali že ob nastajanju Jupitra.
To je ozek in relativno tanek obroč, ki je tudi najsvetlejši med vsemi Jupitrovimi obroči. Njegov zunanji rob je na razdalji 1,806 RJ, kar je okoli 129.000 km (RJ je ekvatorialni polmer Jupitra ali 71.398 km). Po zunanjem robu tega obroča se giblje najmanjša notranja Jupitrova luna Adrasteja. Notranjega roba Glavnega obroča ne določa nobena luna. Ta rob se nahaja na razdalji 1,72 RJ (122.500 km). Širina Glavnega obroča je okoli 6.500 km, njegov izgled pa je odvisen od smeri, iz katare ga gledamo. V svetlobi, ki je razpršena pod majhim kotom v smeri svetlobnih žarkov (razprševanje naprej), svetlost počasi pada do približno 128.600 km, kar je še znotraj tirnice lune Adrasteje. Na razdalji 129.300, kar je že izven Adrastejine tirnice, pa obroča ni več opaziti. Adrasteja je torej pastirski satelit, ki se giblje po tirnici na razdalji 129.000 km. Svetlost obroča se veča proti Jupitru in doseže največjo vrednost na razdalji 126.000 km, čeprav je na razdalji 128.000 km opazna vrzel, ki jo povzroča luna Metis. Notranji rob obroča proti planetu počasi izginja na razdaljah od 124.000 do 120.000 km. Počasi preide v Halo obroč. V svetlobi, ki je razpršena pod majhnim kotom na smer svetlobnih žarkov, so vsi Jupitrovi obroči precej svetli.
V svetlobi, ki je razpršena pod velikim kotom (blizu 180°) na smer svetlobnih žarkov (razprševanje nazaj), je pogled na obroče popolnoma drugačen. Zunanji rob Glavnega obroča, ki je na razdalji 129.100 km oziroma takoj za tirnico lune Adrasteje, ima obroč precej oster konec. Tirnica Adrasteje je vidna kot vrzel v obroču. Na zunanji strani je viden manjši obroč. Na notranji strani Adrastejine tirnice je viden drugi manjši obroč, ki mu sledi vrzel neznanega izvora na razdalji okoli 128.500 km. Tretji manjši obroč se vidi znotraj centralne vrzeli, vendar zunaj tirnice lune Metis. Svetlost obroča močno pade navzven od tirnice lune Metis. V razpršeni svetlobi v obratni smeri izgleda, kot da je Glavni obroč sestavljen iz dveh ožjih obročev: prvi (ožji) se razteza na razdaljah od 128.000 do 129.000 km (vsebuje tri ozke majhne obroče) in šibkega notranjega obroča na razdaljah od 122.500 do 128.000 km (ki nima vidne strukture v razpršeni svetlobi v smeri svetlobe).Struktura Glavnega obroča je bila odkrita s pomočjo plovila Galileo, lepo pa je vidna na posnetkih v povratno razpršeni svetlobi sonde New Horizons, narejenih februarja in marca 2007. Na posnetkih, ki so jih naredili s pomočjo Vesoljskega Teleskopa Hubble, s sondo Cassini in na Observatoriju Keck, niso opazili strukture obročev, ker so naprave imele premajhno ločljivost.Opazovanja v povratno razpršeni svetlobi kažejo, da je Glavni obroč izredno tanek. Njegova debelina ni večja od 30 km. Debelina obroča se veča proti Jupitru na 80 do 160 km. V naprej razpršeni svetlobi izgleda, kot da je obroč debel okoli 300 km. Ena izmed pomembnih odkritij sonde Galileo so bile razširitve v Glavnem obroču, ki je debela okoli 600 km. Te razširitve rastejo proti notranjemu robu, kjer preidejo v Halo obroč. Podroben pregled slik, ki jih je posnela sonda Galileo, je pokazal, da ima Glavni obroč tudi vzdolžne spremembe v svetlosti, ki niso povezane s smerjo, iz katere gledamo. Te spremembe imajo velikost od 500 do 1.000 km.V februarju in marcu 2007 je sonda New Horizons iskala nove manjše lune v Glavnem obroču. Ni našla lun, ki bi bile večje od 0,5 km, našla pa je sedem gruč delcev v obroču, ki krožijo znotraj tirnice Adrasteje. Da to niso majne lune, ampak gruče delcev, kaže njihova oblika, ki je razpotegnjena. Obsegajo 0,1 do 0,3°, kar odgovarja 1000 do 3000 km. Gruče so razdeljene v dve skupini, ki vključujejo po pet in dve gruči. Izvor teh gruč delcev ni znan. Krožijo blizu orbitalni resonanci 115 : 116 in 114 : 115 z luno Metis. To bi lahko bila tudi samo oblika valov, ki so nastali zaradi težnostnega vpliva lune Metis.
Spektri, ki so jih posnele sonde Vesoljski teleskop Hubble, Galileo in Cassini ter na Observatoriju Keck, so pokazali, da so delci, ki sestavljajo Jupitrov Glavni obroč, rdeče barve (to pomeni, da je albedo večji pri večjih valovnih dolžinah). Območje spektra je med 0,5 in 2,5 μ m.V spektru ni posebnih spektralnih črt, ki bi kazale na določeno kemijsko sestavo delcev v obroču. Spekter je zelo podoben spektrom lun Adrasteja in Amalteja. Predpostavlja se, da je večina delcev prahu v obroču velika od 0,1 do 10 μm. To tudi pojasnjuje močnejšo razpršitev vpadajoče svetlobe v smeri naprej.  Večji delci bi večji del vpadajoče svetlobe razpršili nazaj.
Takšna optična globina pomeni, da je skupni presek vseh delcev v obroču približno 5000 km2. Delci v Glavnem obroču verjetno niso okrogli. Skupna masa je od 107 do 109 kg. Masa največjih teles (razen lun Metis in Adrasteja) je od 1011 do 1016 kg za telesa do velikosti približno 1 km. Ta masa se lahko primerja z maso Adrasteje (okoli 2 × 1015 kg), Amalteje (okoli 2 × 1018 kg), ali celo Lune (okoli 7,4.1022 kg).
S prisotnostjo dveh vrst delcev v obroču lahko razložimo tudi to, da se obroči v smeri vpadajoče svetlobe vidijo drugaše kot v nasprotni smeri. Drobni delci sipljejo svetlobo v glavnem v smeri vpadajoče svetlobe (naprej). Večji delci pa sipljejo svetlobo v obratni smeri (nazaj).
Prah, ki sestavlja obroč, se redno odnaša zaradi Poyting-Robertsonovega pojava in elektromagnetnih sil, ki nastajajo v Jupitrovi magnetosferi.
Lahko hlapljive snovi relativno hitro izparijo. Življenjska doba prašnih delcev v obroču je okoli 100 let. Zaradi tega morajo prašni delci nenehno nastajati z medsebojnimi trki (velikost teh delcev je od 1 cm do 0,5 km). in trki z večjimi telesi, ki prihajajo iz zunanjih predelov. Izvor manjših delcev je omejen na ozek pas (okoli 1000 km) v zunanjem svetlem delu Glavnega obroča, ki vključuje luni Metis in Adrasteja. Največja telesa, ki so vir za prašne delce, so lahko velika do 0,5 km. Takšno zgornjo mejo so določili s pomočjo sonde New Horizons, Vesoljski teleskop Hubble in sonda Cassini pa sta dala večjo vrednost (do 4 km). Prašni delci, ki nastajajo s trki, imajo iste parametre tirnice kot izvorno telo. Počasi se po spirali spuščajo proti Jupitru in tvorijo slaboten notranji del Glavnega obroča in Halo obroča. Ti predeli se vidijo v povratno sipani svetlobi. Starost obroča ni znana, verjetno pa je ostanek množice majhnih teles v okolici Jupitra ob njegovem nastanku.
Halo obroč je notranji in najbolj debel obroč Jupitra. Njegov zunanji rob sovpada z Glavnim obročem na približni razdalji 122.500 km (1,72 RJ). Od te razdalje postaja obroč vse debelejši. Prava debelina obroča ni znana, ker so našli delce tudi na razdalji 10.000 km od osnovne ravnine obroča. Notranji rob obroča je precej oster, nahaja se na razdalji 100.000 km (1,4 RJ), delci pa se najdejo tudi bliže, tudi na razdalji 92.000 km. Širina obroča je okoli 30.000 km. Njegova oblika je zelo podobna torusu brez kakšne vidne notranje strukture. Izgled obroča ni odvisen od osi smeri opazovanja tako, kot pri Glavnem obroču.
Halo obroč izgleda svetlejši v svetlobi, ki je sipana naprej. Svetlost je manjša kot pri Glavnem obroču. Čeprav se vertikalno razteza na več kot 20.000 km, je njegova koncentracija v ravnini obroča precej močna. V svetlobi, ki se siplje nazaj, je svetlost skoraj enaka kot pri sipanju naprej.Spekter tega obroča se močno razlikuje od spektra Glavnega obroča. Porazdelitev pretoka v območju 0,5 do 2,5 μm je bolj sploščena kot pri Glavnem obroču. Halo obroč ni tako rdeč, možno je celo, da je modre barve.
Optične lastnosti obroča potrjujejo hipotezo, da ga sestavljajo delci, manjši od 15 μm. 
Vsebnost prahu potrjuje tudi malo močnejše sipanje svetlobe v smeri naprej, modra barva in pomanjkanje strukture. Prah ima verjetno izvor v Glavnem obroču. Optična globina je enaka 
  . To je primerljivo z Glavnim obročem. Velika debelina obroča je lahko posledica vzbujanja povečanja naklonov tirnice in izsrednosti zaradi elektromagnetnih sil v jupitrovi magnetosferi. Zunanji del obroča sovpada z močno Lorentzovo resonanco 2 : 3. Lorentsova resonanca je resonanca med gibanjem delca po tirnici in vrtenjem planetarne magnetosfere tako, da so obhodne dobe v razmerju celih števil. Poynting-Robertsonov pojav povroča, da se delci počasi pomikajo proti Jupitru. Odebelitve Glavnega obroča so morda na meji med  obema obročema. Obročev notranji rob je zelo blizu 2 : 1 Lorentzovi resonanci.
Izraz »gossamer« pomeni nekaj kar je izredno tanko, skoraj brezsnovno. V prenesenem pomenu se uporablja tudi za tanko tkanino.
Gossamer obroč je sestavljen iz dveh manjših obročev. Prvi je povezan z luno Amaltejo, drugi pa z luno Tebo.
Amaltejin obroč je zelo slabo viden, razteza se od okoli 129.000 km (1,80 RJ) do tirnice lune Amalteje (182.000 km ali 2,54 RJ). Njegovega notranjega roba ni možno natančno določiti, ker je Glavni obroč precej bolj svetel. Debelina obroča je približno 2.300 km pri tirnici Amalteje in se manjša v smeri proti Jupitru. Obroč je najbolj svetel na vrhu in na dnu ter postaja vedno bolj svetel proti Jupitru. Zunanja meja je precej ostro zaključen, posebno še na zgornjem robu. V naprej sipani svetlobi je ta obroč za okoli 30-krat šibkejši kot Glavni obroč. Nazaj sipano svetlobo sta zaznala samo teleskop na Observatoriju Keck in kamera na vesoljskem teleskopu Hubble. Nazaj sipana svetloba kaže tudi posebno strukturo kot večanje svetlosti znotraj tirnice Amalteje. Optična globina obroča je okoli 10-7, skupna masa obroča pa znaša med 107 in 109 kg.
Ta obroč je med vsemi Jupitrovimi obroči najšbkejši. Kaže rahlo strukturo s pravokotnim presekom. Sega od tirnice lune Tebe (226.000 km ali 3,11RJ) do 129.000 km (1,8 RJ). Notranji rob ni jasno viden zaradi mnogo svetlejšega Glavnega obroča. Debelina obroča je okoli 8.400 km pri tirnici lune Teba in pada v smeri proti Jupitru. Obroč je najbolj svetel na vrhu in na dnu, svetlost pa raste proti planetu. Zunanji rob ni posebno ostro odrezan, saj se razprostira v področju preko 15.000 km. Obstaja pa komaj vidno nadaljevanje obroča čez tirnico Lune Teba. Ta del se razteza do razdalje 260.000 km (3,5RJ). V svetlobi, sipani naprej, je 3-krat šibkejši kot Amaltejin obroč. V nazaj sipani svetlobi je opazno povečanje svetlosti v notranjosti lune Teba. V letih 2002 in 2003 je sonda Galileo letela skozi Tebin obroč. Meritve so potrdile, da vsebuje delce velikosti od 0,2 do 3 μm. To potrjuje, da je obroč v glavnem sestavljen iz prahu.Optična globina je okoli 3 x 10-8, kar je trikrat manj kot Amaltejin obroč, skupna masa pa je enaka kot pri Amaltejinem obroču.
Prah v Amaltejinem in Tebinem obroču ima verjetno isti izvor kot prah v Glavnem obroču in Halo obroču – luni Amalteja in Teba. Meteoriti, ki z veliko hitrostjo priletijo na površino lun, dvigujejo delce, ki se potem po spiralnem tiru zaradi Poynting-Robertsonovega pojava gibljejo vedno bliže Jupitru. Debelina je odvisna od naklonov tirnic lun.
Obstoj Jupitrovih obročev je potrdilo že plovilo Pioneer 11 v letu 1975. Leta 1979 je Voyager 1 obroče posnel,istega leta pa je Voyager 2 opravil natančnejše meritve in našel strukturo obročev. Posebno dobre posnetke je naredila sonda Galileo med letoma 1994 in 2003. S površine Zemlje so raziskovali Jupitrove obroče na Observatoriju Keck. S plovilom New Horizons so opazovali drobno strukturo v Glavnem obroču. Leta 2002 je sonda Cassini na poti proti Saturnu opazovala tudi Jupitrove obroče.

Kačji ugriz je poškodba, ki nastane, ko kača zasadi zobe strupnike v telo žrtve. Ob tem lahko vanjo vbrizga strup, vendar to ni nujno (t. i. »suhi« ugriz). Kače naseljujejo vse celine razen Antarktike, vendar jih je večina nestrupenih. Strupeni ugriz služi kačam kot način lova plena, vendar se z njegovo pomočjo tudi branijo pred plenilci. Glede na to, da se strupenih kač pogosto ne da razlikovati od nestrupenih vrst ter da žrtev na začetku nemalokrat zgleda neprizadeto, je treba v primeru ugriza takoj poiskati zdravniško pomoč.Število smrtnih izidov se zelo razlikuje glede na geografsko območje. Medtem ko je smrt zaradi kačjega ugriza relativno redka v Avstraliji, Evropi in Severni Ameriki, predstavlja v mnogih delih sveta, predvsem v podeželskih krajih s pomanjkljivo zdravstveno oskrbo v Indiji, Jugovzhodni Aziji in Afriki, resen javnozdravstveni problem. Vsako leto umre več kot 100.000 ljudi po vsem svetu, vendar se lahko nevarnost ugriza zmanjša z razmeroma preprostimi ukrepi, kot so zaščitna obuvala in izogibanje območij, naseljenih z nevarnimi vrstami kač. V Sloveniji smrtnih primerov zaradi kačjega ugriza ne beležimo več.Teža klinične slike je odvisna od mnogih dejavnikov, med ostalim od vrste kače, količine vbrizganega strupa, mesta ugriza, starosti bolnika in pridruženih bolezenskih stanj. Večina ugrizov povzroči lokalne učinke, kot sta bolečina in oteklina. Pogosto se pojavijo tudi sistemski učinki, bodisi zaradi neposrednega delovanja toksinov bodisi zaradi preobčutljivostne reakcije, kar lahko privede do smrti zaradi odpovedi srčnožilnega sistema in/ali dihal. Prva pomoč se osredotoča na imobilizacijo prizadetega uda, pomiritev bolnika in hiter prevoz v zdravstveno ustanovo.
Od približno 3.000 vrst kač je le okoli 15 % nevarnih človeku. Mednje spadajo predvsem predstavniki družin gadov (Viperidae), strupenih gožev (Elapidae) in morskih kač (Hydrophiidae). Človeku nevarne so nekatere vrste iz družine gožev (Colubridae), kot je afriški boomslang (Dispholidus typus), in zemeljskih gadov (Atractaspididae), kot je Atractaspis microlepidota. Družina gadov se deli na dve poddružini, in sicer na jamičarke (Crotalidae), med katere spadajo npr. klopotače, mokasinke (Agkistrodon) in suličarke (npr. ameriška suličarka), ter prave gade (Viperinae), kot sta npr. gabonski gad in navadni gad. Med strupene gože spadajo tajpani, koralne kače, kobre in mambe.Kače poseljujejo vse celine razen Antarktike, posebno veliko gostoto in raznovrstnost dosegajo v tropih. Živijo v različnih območjih, od pragozdov in savan do puščav in gorovja. Nekatere naseljujejo celo drevesne krošnje (npr. zelene mambe) in morja.Tipični strupni aparat kače je sestavljen iz dveh obušesnih (parotidnih) strupnih žlez (ki sta pravzaprav spremenjeni žlezi slinavki), ki sta obdani z mišično ovojnico. Izvodili povezujeta žlezi s strupnikoma – votlima zoboma v zgornji čeljusti. Pri gadih sta strupnika dolga in se šele tik pred ugrizom izravnata. Med mirovanjem sta pomaknjena v sluznični gubi pod ustnim nebom. Pri strupenih gožih in morskih kačah sta strupnika manjša in relativno fiksirana. Poseben primer predstavljajo določene vrste kober, kot je mozambiška kobra (Naja mossambica). Svoje žrtve ne ugrizne, ampak pljuva strup neposredno v oči, kar povzroči trenutno bolečino, solzenje, ohromitev očesnih mišic (oftalmoplegijo), zamegljen vid ali celo prehodno slepoto.Razlikovanje med strupenimi in nestrupenimi kačami je lahko dokaj težavno. Gadi imajo trikotno obliko glave (imajo jo tudi mnoge nenevarne vrste) ter pokončne in špranjaste zenice. Pri jamičarkah sta prisotni še dve vdolbini na sprednjem delu glave, ki sta čutilni organ za toploto. Klopotače imajo na koncu repa rožene obročke v obliki ropotulje, s katero potresejo ob vznemirjenosti, čeprav klopotače največkrat napadejo brez opozorila, kar je v nasprotju s splošnim prepričanjem. Barvni vzorec lahko človeka zelo zavede, saj imajo nenevarne vrste kač pogosto podobne vzorce kot strupenjače; primer tega je podobnost med teksaško koralno kačo (Micrurus tener) in mehiško kraljevsko smokuljo (Lampropeltis triangulum campbelli).
V mnogih predelih sveta (predvsem pri državah v razvoju) prijava kačjega ugriza javnozdravstvenemu zavodu ni obvezna. Poleg tega nekateri štejejo vse ugrize, drugi samo ugrize z očitno zastrupitvijo, zato točnih epidemioloških podatkov za ves svet ni. Ocenjujejo, da se letno zgodi več milijonov kačjih ugrizov, (približno od 3 do 5 milijonov), od tega je polovica strupenih. Umre več deset tisoč ljudi (od 90.000 do 150.000). Med žrtvami prevladujejo otroci in starejši.Večina ugrizov in smrti se zgodi predvsem na podeželju v tropskih območjih v južni Aziji, jugovzhodni Aziji in podsaharski Afriki. Med državami je najbolj prizadeta Indija, v kateri letno umre 10.000–15.000 ljudi. Ugrizi so pogosti poleti, ko so kače najbolj aktivne in ljudje veliko časa preživijo na prostem. V razvitih državah med zastrupljenci prevladujejo najstniki in mlajši odrasli, pogosto pod vplivom alkohola (v ZDA je takih zastrupljencev več kot 40 %), ki se poskušajo igrati s kačo ali jo ujeti. Ugrizi uvoženih eksotičnih vrst kač so pogosti pri zaposlenih v živalskih vrtovih in pri amaterskih herpetologih. Več kot 95 % ugrizov se nahaja na udih.Vzroka visoke umrljivosti in poznih posledic v državah v razvoju sta predvsem pomanjkljiva zdravstvena oskrba in infrastruktura ter pomanjkanje protistrupa. Razpoložljiv protistrup je velikokrat slabo izdelan in zato neučinkovit. V razvitih državah je situacija drugačna, saj je npr. v Evropi tveganje za ugriz majhno, zdravstvena oskrba boljša in razpoložljivost protistrupa večja. V ZDA umre manj kot 1 % zastrupljencev, ki prejmejo protistrup.
Kačji strup je zapletena mešanica več deset različnih sestavin, ki delujejo tako, da onesposobijo, ubijejo in delno prebavijo plen. Med ostalim ga sestavljajo encimi (npr. proteolitični encimi, hialuronidaza, fosfodiesteraze, hidrolaze in oksidaze), nizkomolekularni polipeptidi, glikoproteini, kovinski ioni, metaloproteini, aminokisline, ogljikovi hidrati in beljakovine s specifično toksično aktivnostjo (npr. fosfolipaza A2 z nevrotoksičnim učinkom) idr. V človeški žrtvi strup povzroči lokalni citotoksični učinek zaradi prebavnih encimov kot tudi hemotoksični, nevrotoksični, kardiotoksični in/ali nefrotoksični učinek.Okoli ugriza se strup hitro razširi do limfnih žil in preko njih do krvnega obtoka. Strup s svojim encimskim delovanjem povzroči lokalno okvaro podkožja, mišic in kapilar, zaradi česar pričnejo iz žil izstopati plazma in krvne celice. Temu sledi nastanek otekline in podplutbe. Zaradi širjenja po limfnem sistemu pride do vnetja žil in bezgavk (limfangiitis in limfadenitis). Sistemski učinki so kombinacija delovanja encimov (npr. motnje strjevanja krvi oziroma koagulacije), sproščanja endogenih snovi, kot so histamin, bradikinin, prostaglandini in serotonin (padec krvnega tlaka oziroma hipotenzija, prebavni zapleti in preobčutljivoste reakcije) ter delovanja beljakovin s specifičnim toksičnim učinkom na kri, živčevje, srce in ledvice. Do poškodbe ledvic lahko  pride tudi posredno zaradi hipotenzije, motenj strjevanja krvi in mioglobinurije (prisotnost mioglobina v urinu). Večsistemsko delovanje je značilno npr. za jamičarke, kar pomeni, da je napačno poimenovati kačji strup kot »nevrotoksin«, »kardiotoksin« ipd. Celokupni učinek na žrtev je torej odvisen od relativnega deleža določenih sestavin v strupu, kar je odvisno od vrste kače in njene starosti ter od krajevnih in sezonskih razlik.
Teža klinične slike je odvisna od mnogih dejavnikov. Na eni strani so vrsta in velikost kače, čas, ki je pretekel od ugriza in značilnosti ugriza, tj. mesta (večja nevarnost je ugriz v predel glave in vratu), količine vbrizganega strupa in globine ter števila ugrizov. Na drugi strani je bolnik – njegova starost in telesna masa in morebitna pridružena bolezenska stanja. Posledice ugriza so pri manjših otrocih bolj dramatične. Čas do nastopa znakov in simptomov je pri različnih vrstah kač različen: pri kobrah lahko nastopijo že po 5 minutah, pri krajtih (Bungarus) lahko šele po 10 urah. Najpogostejši simptom vseh ugrizov kač so neobvladljiv strah oziroma panika in čustvena nestabilnost, kar zaradi sproženja avtonomnega živčevja povzroči slabost, bruhanje, drisko (diarejo), vrtoglavico, omedlevico, pospešen srčni utrip (tahikardijo) ter hladno in potno kožo.
Pri večini ugrizov kač, ne glede na to, ali gre za strupeno ali za nestrupeno vrsto, se pojavi lokalni učinek. Pri večini primerov (tj. nad 90 %) se pojavita blažja bolečina in rdečina, čeprav je to odvisno od mesta ugriza. Sled ugriza predstavljata dve ranici, med sabo oddaljeni okoli pol centimetra, ki krvavita le malo ali nič. Ranic je lahko več v primeru večkratnega ugriza. Po spodletelem ugrizu je lahko le ena ranica ali samo praska.Ugrizi gadov in nekaterih kober so zelo boleči in lahko močno otečejo že po petih minutah, ob ugrizu se lahko pojavijo vodeni mehurji. Oteklina (edem) se hitro širi in lahko v hujših primerih zajame celoten ud, pri majhnih otrocih pa celotno telo. Oteklini se praviloma pridruži še obsežna podplutba. Bolečina se stopnjuje ob premikanju uda in širjenju otekline. Posebno nevaren je ugriz v predel vratu in glave, saj lahko oteklina povzroči zaporo dihalne poti. Zaradi širjenja strupa po mezgovnih (limfnih) žilah pride do njihovega vnetja (limfangiitis) ter do vnetja področnih bezgavk (limfadenitis), ki se kaže z njihovo bolečino in oteklostjo. Lokalni učinki pri strupenih gožih velikokrat niso izraziti in velikokrat ne povzročijo bolečine, kar velja tudi za nekatere klopotače.Suhi ugrizi in ugrizi, ki jih povzročijo nestrupene kače, lahko navkljub popolni odsotnosti lokalnih (razen sledi ugriza) in sistemskih učinkov povzročijo resno poškodbo, predvsem zaradi okužbe z bakterijami (npr. Clostridium tetani), ki se prenesejo preko kačje sline in zob. Suhi ugrizi so pri strupenjačah dokaj pogosti, saj predstavljajo pri jamičarkah okoli 25 % vseh ugrizov, pri kobrah okoli 45 % in pri morskih kačah 75 %. V splošnem se ocenjuje, da je takšnih ugrizov 10–50 %. Suhi ugriz lahko potrdimo, ko je preteklo 8–12 ur, ne da bi se pokazal kakršenkoli znaki ali simptom.
Pri ugrizih gadov se sistemski učinki velikokrat pokažejo v obliki prizadetosti prebavnega trakta, torej kot slabost, bruhanje, driska in bolečine v trebuhu. Prizadetost obtočil se predvsem kaže s padcem krvnega tlaka (hipotenzijo) in posledičnim šokom, včasih celo z motnjami prevajanja impulzov med preddvori in prekati na srcu (atrioventrikularni blok) in akutnim miokardnim infarktom. Prizadetost živčevja se kaže kot zaspanost, vrtoglavica, nezavest, krči in prizadetost možganskih živcev. Pri dihalih se pojavi predvsem zoženje in/ali zapora dihalne poti. Zaradi razkroja skeletnih mišic (rabdomiolize) in šoka lahko pride do akutne ledvične odpovedi. Poleg tega se lahko pojavijo vročina, prekomerno znojenje, krvavitve (npr. iz oči in ušes) in kovinski okus, predvsem pri klopotačah.Ugrizi strupenih gožev se  lahko podobno kažejo s prizadetostjo obtočil, dihal in ledvic, vendar so v ospredju predvsem učinki na živčevje, ki se kažejo kot tresenje (tremor), krči, prizadetost možganskih živcev (zamegljenost vida, dvojni vid oziroma diplopija, dizartrija, oteženo požiranje oziroma disfagija), ohlapna ohromitev celotnega telesa, občutki zbadanja, mravljinčenja in žarenja (parestezije), občutek oteženega dihanja oziroma dispneja, motnje zavesti in aktivacija parasimpatika (slinjenje, izločanje sluzi v dihalih, slabost, bruhanje). Smrt velikokrat nastopi zaradi ohromitve (paralize) dihalnih mišic in posledične zadušitve.
Med jemanjem anamneze in fizikalnim pregledom je treba ves čas nadzorovati vitalne znake (dihanje, srčni utrip in krvni tlak). Za objektivno oceno napredovanja lokalnega učinka zastrupitve je priporočljivo meriti obseg prizadetega uda vsakih 15 minut, dokler otekanje ne preneha. Elektrokardiogram (EKG) lahko pokaže spremembe vala T, spojnice ST, atrijsko fibrilacijo in upočasnitev ali pospešitev srčnega utripa (bradi- oziroma tahikardija).Laboratorijske preiskave pomagajo pri oceni teže zastrupitve. Mednje spadajo hemogram, merjenje elektrolitov v serumu (pogosta je hiperkaliemija), kreatinin-kinaze in troponina, testi strjevanja krvi, analiza urina (zaradi morebitne prisotnosti krvi in beljakovin, tj. hemat- in proteinurije) ter plinska analiza arterijske krvi. Laboratorijski izvidi največkrat pokažejo povišano število levkocitov (levkocitoza), znižano število trombocitov (trombocitopenija) in presnovno acidozo.
Zaradi raznolikosti kačjih ugrizov se lahko določeni vidiki prva pomoči razlikujejo od območja do območja, vendar večina smernic določa, da:
moramo pri reševanju najprej poskrbeti za lastno varnost in za varnost ostalih tako, da kačo odženemo stran, če je še na mestu dogodka,
poškodovanca pomirimo, saj akutni stres povzroči povečan pretok krvi, s čimer se strup še hitreje razširi, poleg tega panika zamegli presojo situacije,
imobiliziramo ud (v nivoju ali pod nivojem srca).Najpomembnejše je, da poskušamo poškodovanca prepeljati čim hitreje v najbližjo zdravstveno ustanovo ali pokličemo pomoč. Ukrepi, kot so zarezovanje, izrezovanje, izžiganje, izsesavanje, terapevtska uporaba mraza (krioterapija) ali celo električnega toka na mestu ugriza, podvezovanje prizadetega uda in uporaba raznih komercialno dostopnih pripomočkov, so opuščeni, saj ne izboljšajo klinične slike ali povzročijo celo dodatno škodo (npr. pospešijo nastajanje otekline ali povzročajo odmrtje oziroma nekrozo tkiva).Reševalna ekipa se mora osredotočiti na zagotovitev proste dihalne poti in podporo dihanja, dajanje kisika, vzpostavitev znotrajžilnega (intravenskega) pristopa na neprizadetem udu, infuzijo izotonične tekočine v primeru hudega padca tlaka in prevoz v zdravstveno ustanovo. Pri ugrizih strupenih gožev (npr. tajpanov) je cilj upočasnitev absorpcije strupa z mesta ugriza, zato se lahko tesno preveže celoten prizadeti ud z elastičnim povojem, saj strup omenjenih kač deluje predvsem sistemsko, v glavnem na živčevje, in ne povzroči hujših lokalnih učinkov. Princip tesne preveze je zajezitev glavnine strupa v limfnih žilah in posledično upočasnitev nadaljnjega širjenja. Pred tem ukrepom je seveda treba zanesljivo določiti vrsto kače, reševalec mora biti izkušen v povijanju, saj mora biti celoten ud skupaj z rano kvalitetno previt, nato ga je treba imobilizirati, pritisk povoja mora biti na roki 40–70 mm Hg, na nogi malenkost večji. Poškodovanec nato ne sme sam hoditi, saj se zaradi mehanskega delovanja mišic na žile pospeši krvni obtok. Zato morajo reševalci poškodovanca odnesti s prizorišča nesreče. Omenjeno metodo priporočajo le v Avstraliji.
Protistrup oziroma antivenin, ki ga vedno apliciramo intravensko, predstavlja bistvo zdravljenja hujše zastrupitve. Hitro in učinkovito pomaga razrešiti klinično sliko, prepreči nadaljnje zaplete in skrajša čas zdravljenja v bolnišnici. Bistvo delovanja protistrupa je vezava protiteles (tj. imunoglobulinov) oziroma njihovih delov na sestavine strupa. Tako jih onesposobi, preden lahko učinkujejo na tarčno tkivo. Ne more odpraviti že nastalih poškodb, kot sta ledvična odpoved ali odmrtje tkiva, ki zahtevajo drugačno zdravljenje. Protistrup je lahko monovalenten ali polivalenten. Monovalenten učinkuje proti strupu določene vrste kače. Polivalenten učinkuje na strup več vrst kač na nekem območju. Delovati mora torej proti določeni vrsti ali skupini kač, saj je v nasprotnem primeru neučinkovit, poleg tega pa lahko povzroči nepotrebne zaplete.Indikacijo za uporabo protistrupa predstavljajo hudi lokalni znaki, kot je napredovanje otekline preko sklepa ali zajetje polovice prizadetega uda, in izraziti sistemski znaki, predvsem hipotenzija in hemodinamski šok, oteklina sluznic dihal, zaradi katere grozi zaprtje dihalne poti ter motnje zavesti in ostali nevrološki znaki. Pomoč pri odločitvi lahko predstavljajo spremembe v EKG-ju ter laboratorijski kazalci, predvsem levkocitoza, presnovna acidoza, hemoliza in motnje strjevanja krvi. Za uporabo se hitreje odločimo pri otrocih in nosečnicah, ki predstavljajo najbolj ogroženi skupini.Kvaliteta protistrupov se po svetu zelo razlikuje in ponekod se takojšnja preobčutljivostna reakcija (anafilaksija) pojavi v več kot polovici primerov, zato ponekod priporočajo preventivno aplikacijo antihistaminikov (npr. difenhidramin ali cimetidin) ter adrenalina pred protistrupom. Glede tega so  potrebne nadaljnje raziskave. Če se reakcija pojavi, je treba začasno ustaviti infuzijo protistrupa, aplicirati antihistaminike, glukokortikoide (intravensko) in adrenalin (intramuskularno).
Poleg protistrupa je bistveno tudi simptomatsko in podporno zdravljenje, ki je usmerjeno v lajšanje simptomov in zagotavljanje življenjskih funkcij. Za odpravo bolečine uporabljamo analgetike, med katerimi se izogibamo tistim, ki vplivajo na strjevanje krvi (npr. aspirin). Pri hipotenziji dajemo infuzijo tekočin in v hujših primerih ukrepamo z zdravili za vzdrževanje krvnega tlaka kot so dobutamin, noradrenalin in dopamin. Pri zapori dihalne poti dajemo kortikosteroide, antihistaminike in adrenalin. K odpravi nevroloških znakov lahko pripomorejo inhibitorji acetilholin-esteraze, kot sta edrofonij in neostigmin. Krvne pripravke se redkokdaj uporabi, npr. pri bolnikih, ki imajo nevarno nizko število trombocitov. Akutna ledvična odpoved zahteva obravnavo nefrologa in po potrebi dializno zdravljenje. Normalno delovanje ledvic se  pogosto povrne. Mnogokrat je potrebna presaditev (transplantacija) ledvic zaradi nepopravljive obojestranske okvare.Pri sprejetju v bolnišnico je treba preveriti status cepljenja proti tetanusu. V dnevih po ugrizu in po stabilizaciji strjevanja krvi je treba rano očistiti odmrlega tkiva. Na nekaterih območjih se uvede tudi preventivno antibiotično zdravljenje zaradi nevarnosti naknadne bakterijske okužbe. Za zmanjšanje otekline se lahko da manitol. Utesnitveni sindrom se zelo redko pojavi, še redkeje je potreben kirurški poseg, pri katerem se prereže ovojnice mišic (fasciotomija), s čimer se sprosti tlak v mišičnih ložah in povrne normalen krvni obtok.
Vsakega zastrupljenca je treba zadržati najmanj 24 ur na opazovanju (razen v primeru suhega ugriza), saj se sistemski učinki lahko pojavijo šele več ur po ugrizu, kar še posebej velja za ugrize mnogih strupenih gožev, kot so koralne in morske kače.Po odpustu se lahko pojavijo naknadna bakterijska okužba, s protistrupom povezana serumska bolezen in pri ugrizu Russelovega gada (D. russelii) odpoved delovanja hipofize, na kar je treba okrevanca opozoriti. V hujših primerih je treba s fizioterapijo pričeti zgodaj, da si okrevanec povrne delovno zmožnost. Incidenca dolgoročnih posledic, kot sta zmanjšan obseg gibanja in motnje občutkov, je verjetno velika, po nekaterih ocenah celo večja od 30 %.
Povečini kače niso agresivne in ne bodo napadle, dokler se ne bodo počutile izzvane. Veliko napadov se namreč zgodi, ko hočejo ljudje prijeti kačo v roke ali jo ubiti. Kače so najbolj aktivne v mesecih od marca do oktobra, kar sovpada s povečano aktivnostjo ljudi v naravi (rekreacija, kmetijska opravila itn.).Priporočljivo se je seznaniti z vrstami strupenjač, ki prebivajo v okolju bivališča. Tako se lahko izogibamo znanih nahajališč kot so visoka trava, skalnata pobočja, močvirja in padla debla. Poleg tega lažje prepoznamo vrsto kače, kar omogoča učinkovitejše zdravljenje. Pri hoji skozi visoko travo lahko morebitno kačo odženemo z dolgo palico, dobro je nositi dolge hlače in gumijaste škornje. Ponoči je dobro imeti žepno svetilko, da si osvetlimo pot.V okolici hiše je treba odstraniti podrast, igrače in orodja, ki so lahko dobra skrivališča kač. Odstraniti je treba gnilo sadje, ostanke hrane na tleh ipd., kar privablja glodavce in ostale majhne živali, s tem pa tudi kače, ki so njihovi plenilci.Nekatere kače se lahko pretvarjajo, da so mrtve, pri čemer se obrnejo na hrbet in izplazijo jezik, kar lahko zavede tudi človeka, ki jo prime v roke iz radovednosti. Prav tako je nevarno prijemati očitno mrtvo kačo, ko je glava odsekana od preostalega telesa, saj lahko glava še vedno refleksno reagira in ugrizne človeka. Mrtva kača ne more uravnavati iztisnjene količine strupa, zato so posledice lahko toliko hujše.
Kače zavzemajo v človeških kulturah posebno mesto. Nekatere zgodnje visoke civilizacije so jih častile kot božanstva, v drugih so bile prispodoba zla in prezirane. Predpisano zdravljenje ugrizov kač, med ostalim rogatih gadov (Cerastes), je opisano že v Brooklynskem medicinskem papirusu, ki izhaja iz časa 13. dinastije v Starem Egiptu. Stara zaveza opisuje bronasto strupeno kačo, ovito okoli palice (podobna Eksulapovi palici), ki jo je Mojzes naredil po ukazu Boga zato, da bi pri Izraelcih pozdravil kačje ugrize; v obdobju judovskega kralja Ezekija je bila palica znana tudi pod imenom Nehuštan.V srednjeveški Evropi so zapornike, obsojene na smrtno kazen, včasih vrgli v jamo, gosto naseljeno s strupenjačami. Podobne usmrtitve so bile pogoste v južnem Hanu v obdobju petih dinastij in desetih kraljestev in v Indiji. Včasih so bile strupenjače sredstvo za izvedbo samomora. Najznamenitejši primer je samomor egipčanske kraljice Kleopatre VII. (verjetno z egipčansko kobro, Naja haje), po tem, ko je izvedela za smrt Marka Antonija.V literaturi je uporaba strupenjače za prikrit umor omenjena npr. v Doylovi zgodbi The Adventure of the Speckled Band, vendar je v resničnosti le malo dokumentiranih primerov tovrstnih umorov. Po nekaterih podatkih naj bi bil Boris III. Bolgarski, zaveznik nacistične Nemčije med drugo svetovno vojno, umorjen s strupom strupenjače, vendar dokazov za to ni. V medicinski literaturi je omenjen vsaj en primer samomora z ugrizom puhnice (Bitis arietans).
V Sloveniji živijo tri avtohtone strupenjače iz družine gadov, in sicer modras (Vipera ammodytes), navadni gad (V. berus) ter laški oziroma rilčasti gad (V. aspis). Z izjemo Prekmurja je modras razširjen po vsej državi. Prebiva predvsem na suhih in skalnatih površinah, v grmičevju, travnikih in gozdnih obronkih do nadmorske višine 2.000 m ter je dnevno aktivna kača. Navadni gad je prav tako dnevno aktiven in se raje zadržuje na hladnejših in vlažnih območjih, kot so močvirja, barje, gozdni obronki in jase v alpskem ter dinarskem svetu; v Alpah prebiva tudi nad 2.000 m višine. Laški gad je v Sloveniji najredkejši, saj prebiva le na območju Breginjskega kota na suhih, toplih in prisojnih območjih. V toplih dnevih je aktiven predvsem v mraku in ponoči, v hladnejših pa podnevi.Po podatkih Centra za zastrupitve je bilo v letih od 1999 do oktobra 2008 zabeleženih okoli 40 ugrizov, od tega jih je bilo največ pripisano navadnemu gadu. Skoraj 80 % ugrizov je bilo povzročenih v osrednji in zahodni Sloveniji. Zadnji smrtni primer zaradi kačjega ugriza smo v Sloveniji zabeležili leta 1999.V spodnji galeriji so prikazane strupenjače, ki živijo v Sloveniji.
Razširjenost strupenjač in podatkovna baza protistrupov - Svetovna zdravstvena organizacija (WHO) (angleško)