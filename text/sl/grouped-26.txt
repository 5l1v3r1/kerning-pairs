
Scuderia Ferrari Marlboro je ime za Gestione Sportiva, divizijo avtomobilske tovarne Ferrari S.p.A, ki se ukvarja z dirkanjem. Čeprav Scuderia in Ferrari Corse Clienti še naprej upravljata s številnimi Ferrarijevimi tovarniškimi in privatnimi moštvi, se je Ferrarijeva dirkaška divizija popolnoma posvetila njenem moštvu Formule 1, Scuderii Ferrari Marlboro. Scuderia Ferrari v italijanskem dobesednem prevodu pomeni Ferrarijeva staja, toda prevaja se kot Moštvo Ferrari. 
Scuderio Ferrari je leta 1929 ustanovil Enzo Ferrari in je do leta 1939 delovala pod okriljem Alfe Romeo. Ferrarijev prvi nastop v Formuli je bil v sezoni 1948 z dirkalnikom Ferrari 125, tako da je najstarejše še aktivno in tudi najuspešnejše moštvo v zgodovini Formule 1. Trenutna moštvena dirkača sta Kimi Räikkönen in Sebastian Vettel, testni dirkači pa so Pedro de la Rosa, Davide Rigon in Marc Gené. Vodja moštva je Marco Mattiacci, športna direktorja Pat Fry in James Allison. Najuspešnejše obdobje Ferrarija v Formuli 1 je bilo v času Velike četverice, ki so jo tvorili Jean Todt (športni direktor), Ross Brawn (glavni strateg), Rory Byrne (glavni konstruktor) in Michael Schumacher in ki so med sezonama 1996 in 2007 osvojil šest konstruktorskih in pet dirkaških naslovov. Ferrarijevi številni in zvesti italijanski navijači so postali znani pod imenom tifosi.
Ferrarijev prepoznavni znak je »Cavallino rampante« (poskočni konjič), črni konj na rumeni podlagi. Cavallino rampante je pogosto povzročal pomisleke o njegovem izvoru, saj je črni konj na zadnjih dveh nogah zelo podoben grbu nemškega mesta Stuttgart, doma Porscheja, ki je bil dolgo Ferrarijev glavni tekmec. Znak temelji na znaku, ki ga je uporabljal Francesco Baracca, slaven italijanski letalski as v prvi svetovni vojni. Baracca naj bi simbol videl na letalu nemškega pilota iz Stuttgarta, ki ga je sestrelil. Brat Enza Ferrarija, Alfredino, je bil član Baraccovih mehanikov. Ferrarijevi dirkalniki z motorji V6 so tudi znani pod imenom Dino v čast Ferrarijevega sina, ki je umrl v starosti 24 let.
Baraccova mati je omenjeni znak podarila Enzu Ferrariju po smrti svojega sina. Enzo ga je vključil v znak svojega dirkaškega moštva, pri tem pa mu je dodal še barve italijanske zastave, rdečo belo in zeleno, ter črki S in F (Scuderia Ferrari). »Rampante« je italijanska beseda, ki pomeni žival s štirimi nogami, ki se postavi na zadnje noge - kot lev ob napadu. Je simbol krepkosti, vitalnosti in moči.
Konj v znaku Porscheja tudi predstavlja Stuttgart, obdan pa je z grbom Baden Wuerttemberga, zvezdne države v kateri leži Stuttgart. Ameriški uvoznik Max Hoffman naj bi ustvaril Porchejev simbol.
Modena je mesto in provinca v regiji Emilia-Romagna v Italiji. Maranello, mestece kjer je Enzo Ferrari ustanovil Scuderio, tudi leži v omenjeni provinci. Enzo Ferrari je tam preživel svojo mladost.
Scuderio Ferrari je leta 1929 ustanovil Enzo Ferrari kot sponzor za amaterske dirkače na različnih dirkah, čeprav je Ferrari pred tem dirkal s Fiatovimi dirkalniki. Idejo je dobil 16. novembra pri večerji v Bologni, kjer je Ferrari zaprosil za finančno pomoč s strani Augusta Caniata in Alfreda Caniata, bogatih dedičev tekstilne industrije, in bogatega amaterskega dirkača Maria Tadinija. Nato je pridobil moštvo, ki je na štelo tudi prek štirideset dirkačev, večinoma so dirkali v različicah dirkalnika Alfa Romeo 8C. Enzo je nadaljeval z dirkanjem in dosegal solidne rezultate, toda po rojstvu svojega prvega sina Dina leta 1932 se je upokojil.Leta 1933 je Alfa Romeo prestajala finančno krizo in večino dirkaškega dela tovarne je prevzela Scuderia Ferrari. Leta 1935 sta Enzo Ferrari in Luigi Bazzi zgradila Alfo Romeo Bimotore, toda takrat je postala Alfa Corse znova aktivna. Ferrari je imel pod svojem okriljem mnoge uveljavljene dirkače (Tazio Nuvolari, Giuseppe Campari, Achille Varzi in Louis Chiron) in več talentiranih novincev (Tandini, Guy Moll, Carlo Pintacuda in Antonio Brivio) v bazi v Viale Trento e Trieste (Modena, Italija), do leta 1938, ko ga je Alfa Romeo postavila na čelo tovarniškega dirkaškega moštva Alfa Corse. Toda že naslednje leto je po tem, ko je izvedel da so resnični nameni Alfe odkup in priključitev Scuderie, Alfo zapustil. Njegovo podjetje je imenoval Auto Avio Costruzioni Ferrari, ukvarjalo pa se je s strojnim orodjem. Pogodba z Alfo je vključevala klavzulo, ki je prepovedovala uporaba imena Ferrari na dirkalnikih za štiri leta.
Kljub pogodbi z Alfo je Ferrari takoj začel delati na svojem osem cilindričnem dirkalniku Tipo 815. Skonstruiral ga je Alberto Massimino in je bil prvi pravi Ferrarijev dirkalnik. Toda po tem ko sta z njimi dirkala Alberto Ascari in Marchese Lotario Rangoni Machiavelli di Modena, je druga svetovna vojna prekinila dirkanje in dirkalniki tipa 815 niso bili nikoli več uporabljeni. Ferrari je še naprej tudi izdeloval strojno orodje. Leta 1944 je sedež moštva premaknil v Maranello, toda leta 1944 je bilo tarča bombardiranja.Pravila za Prvenstvo Velikih nagrad so bila znana že pred vojno, toda trajalo je več let po njen, da je serija zaživela. Med tem je Ferrari obnovil tovarno v Maranellu in zgradil dvanajst cilindrični 1.5 L Ferrari Tipo 125 F1, s katerim so nastopali na več dirkah, ki niso štele za prvenstvo. Dirkalnik je debitiral na Veliki nagradi Valentina 1948 z Raymondom Sommerjem, prvo zmago pa je zabeležil na manjši dirki za Veliko nagrado Garde 1948 z Ninom Farino.
Ferrari je debitiral v svetovnegem prvenstvu Formule 1 na dirki za Veliko nagrado Monaka v premierni sezoni 1950 z dirkalnikom Ferrari 125 F1, ki je turbo verzija Ferrarija 125 V12 ter izkušenima in uspešnima dirkalčema, Albertom Ascarijem in Luigijem Villoresijem. Kasneje so uporabljali še večje dirkalnike z navadnim motorjem, Ferrari 275 F1, Ferrari 340 F1 in Ferrari 375 F1. Toda prvo sezono je dominirala Alfa Romeo, ki je zmagala na vseh enajstih dirkah. Njihovo zmagovalno serijo je Ferrari prekinil v sezoni 1951, ko je José Froilán González zmagal na Veliki nagradi Velike Britanije. Ferrari je tudi zmagal na dirki Mille Miglia leta 1950 in 1951, toda po tem ko je Ascari ob nesreči prebil ogrado in ubil lokalnega zdravnika, so bili udeleženi v dolgotrajen sodni proces.Po sezoni 1951 se je Alfa Romeo umaknila iz Formule 1, kar je prisililo vodilne, da so prevzeli pravila iz Formule 2 zaradi premajhnega števila primernih dirkalnikov. Ferrari je dirkal z 2.0 L 4-cilindričnim dirkalnikom Ferrari Tipo 500, ki je zmagal skoraj na vsaki dirki, na kateri je nastopil v sezoni 1952, dirkači pa so bili Ascari, Giuseppe Farina in Piero Taruffi. Ascari je s šestimi zaporednimi zmagami osvojil naslov prvaka. V sezoni 1953 je Ascari s petimi zmagami ubranil naslov. Šele ob koncu sezone je Juan Manuel Fangio v Maseratiju prvič premagal Ferrarijeve dirkače.
Leta 1953 se je začelo tudi Svetovno prvenstvo športnih dirkalnikov, ki je bilo za Enza Ferrarija tudi pomembno, kar je sprožilo velik razvoj dirkalnikov. To so bili tradicionalni s kompaktnim motorjem V12 Ferrari 166 MM in Ferrari 250 MM, z velikim motorjem V12 Ferrari 290, 340, in 375 MM ter Ferrari 315, 335, in 410 S, štiri cilindrični Ferrari 500, 625, 750 in 860 Monza ter šest cilindrični Ferrari 118 in 121 LM. To je Ferrariju omogočalo osvojiti šest naslovov prvaka v prvih sedmih prvenstvih športnih dirkalnikov, 1953, 1954, 1956 1957 in 1958.
Sezona 1954 je v Formulo 1 prinesla nove 2.5 L motorje. Ferrarijev nov dirkalnik Ferrari 625 ni bil konkurenčen Fangiovem Maseratiju in novim dirkalnikom Mercedes-Benz W196, ki so se pojavili julija. Kljub temu so osvojili dve zmagi, Gonzalez na Veliki nagradi Velike Britanije in Mike Hawthorn na Veliki nagradi Španije. Sezona 1955 je bila še nekoliko slabša z le eno zmago Mauriceja Trintignanta na Veliki nagradi Monaka. V drugem delu sezone je Ferrari kupil šasije D50 moštva Lancia, ki se je po Ascarijevi smrtni umaknilo. Peter Collins, in Eugenio Castellotti so s kupljenimi šasijami dirkali uspešno v sezoni 1956. Collins je zmagal dvakrat, Fangio pa je s tremi zmagami osvojil naslov prvaka.V sezoni 1957 se je Fangio vrnil k Maseratiju. Ferrari,ki je še vedno dirkal z zastarelimi Lanciami, ni dobil niti ene dirke. Nova dirkača Luigi Musso in Alfonso de Portago sta se pridružila Castellottiju, ki pa se je smrtno ponesrečil med testiranjem. Portago je na dirki Mille Miglia ob nesreči zletel med gledalce in jih dvanajst ubil, za kar je bil Ferrari celo obtožen smrti iz malomarnosti.
V sezoni 1958 je bil prvič podeljen tudi konstruktorski naslov, ki ga je osvojil Vanwall. Carlo Chiti je izgradil povsem nov dirkalnik za Ferrari, Ferrari 246 Dino, ki je bil poimenovan po nedavno umrlim Enzovem sinu. Dirkači so bili Collins, Hawthorn in Musso. Toda Musso se je smrtno na Veliki nagradi Francije, Collins pa na Veliki nagradi Nemčije, edini preživeli iz začetne postave, Hawthorn, pa je osvojil naslov in se nato upokojil, toda le nekaj mesecev kasneje se je smrtno ponesrečil v prometni nesreči.Zato je Ferrari za sezono 1959 zaposlil peterico novih dirkačev, ki so bili Tony Brooks, Jean Behra, Phil Hill, Dan Gurney in občasno še Cliff Allison. Toda v moštvu so se pojavljala trenja, saj je bil Behra odpuščen po fizičnem napadu na šefa moštva, Romola Tavonija. Brooks se je za naslov boril vse do konca sezoni, ko ga je za las izgubil proti Jacku Brabhamu s Cooperjem, ki je imel motor nameščen zadaj.
Sezona 1960 se je izkazala za nekoliko boljšo kot lanska. Ferrari je obdržal Hilla, Allisona in Wolfganga von Tripsa, pridružil pa se jim je še Willy Mairesse. Ti štirje so dirkalni s starim Ferrarijem 246 F1, ki je imel motor še spredaj, med tem ko je Richie Ginther dirkal z novim dirkalnikom, ki je imel motor zadaj. Allison se je na testiranjih hudo poškodoval, moštvo pa ni doseglo niti ene zmage na dirkah Formule 1. Sta pa Paul Frere in Olivier Gendebien zmagala na prestižni dirki 24 ur Le Mansa.
V sezoni 1961 so bila uveljavljena nova prvavila, ki so kapaciteto motorja omejevali na 1500 cm³. Moštvo he zadržalo Hilla von Tripsa in Ginthera, dirkalo pa je z dirkalnikom Ferrari 156 F1, ki je bil zasnovan na njihovem uspešnem dirkalniku serije Formula 2 iz lanske sezone. Hill in Von Trips sta se potegovala za naslov, Giancarlo Baghetti se je pridružil moštvu sredi sezone in postal edini dirkač, ki je dobil svojo debitantsko dirko, namreč zmagal je na Veliki nagradi Francije. Ob koncu sezone na Veliki nagradi Italije se je von Trips smrtno ponesrečil v hudi nesreči, ki je ubila tudi dvanajst gledalcev. Hill je osvojil naslov prvaka, Ferrari pa je ponovno zmagal na dirki 24 ur Le Mansa z Olivierom Gendebienom in Philom Hillom.Po koncu sezone 1961 sta glavni dizajner Carlo Chiti in šef ekipe Romolo Tavoni ustanovila novo moštvo ATS. Ferrari je na mesto šefa moštva postavil Eugenia Dragonija, na mesto dirkaškega direktorja pa Maura Forghierija.
Za sezono 1962 sta ostala Hill in Baghetti, moštvo pa sta se pridružila še Ricardo Rodriguez in Lorenzo Bandini. Še vedno so dirkali z lanskim dirkalnikom, med tem ko je Forghieri delal na novem. Ponovno je Ferrari zmagal na dirki 24 ur Le Mansa z isto zasedbo kot lani.
V sezoni 1963 so Bandini, John Surtees, Willy Mairesse in Ludovico Scarfiotti dirkali z manjšim in lažjim dirkalnikom Ferrari 156. Surtees je zmagal na Veliki nagradi Nemčije, na kateri se je Mairesse hudo ponesrečil in moral je končati kariero. Še četrtič zapored so zmagali na dirki 24 ur Le Mansa, tokrat sta zmago prinesla Bandini in Scarfiotti.
Nov dirkalnik Ferrari 158 F1 je bil na koncu sezone 1963 le končam in pripravljen za sezono 1964. Surteesu in Bandiniju se je pridružil mladi Pedro Rodriguez. Surtees je dobil dve dirki, Bandini pa eno. Čeprav je bil Ferrari počasnejši od Lotusa Jima Clarka, je bil mnogo bolj vzdržljiv, kar je prineslo Surteesu dirkaški naslov, Bandiniju pa četrto mesto v prvenstvu. Na zadnjih dveh dirkah v Severni Ameriki je Ferrari nastopal s privatnim moštvom NART zaradi protesta Enza proti italijanskim športnim oblastem. Jean Guichet in Nino Vaccarella sta prinesla Ferrariju še peto zmago zapored na dirki 24 ur Le Mansa.Sezona 1965 je bila zadnja z 1.5 L motorji, tako da se je Ferrari odločil uporabiti obstoječe motorje V8 z novim Fiatom-12, ki je debitiral konec lanske sezone. Toda ni jim uspelo zmagati, saj je dominiral Clark v zdaj bolj zanesljivem Lotusu. Surtees in Bandini sta ostala dirkača, občasno pa so dirkali še Rodriguez, Vaccarella in Bob Bondurant. Jochen Rindt in Masten Gregory sta kot privatno moštvo Ferrarija NART zmagala na dirki 24 ur Le Mansa, kar je bila že šesta zmaga zapored.
V sezoni 1966 je imel dirkalnik Surteesov Ferrari 312 dve verziji, 3.0 L in 3.3L V12, ki so jo uporabljali že v športnih avtomobilih tipa Ferrari P. Bandini je dirkal z dirkalnikom Formule Tasman 2.4 L z motorjem 6V. Surtees je zmagal na Veliki nagradi Belgije, toda zaradi spora s šefom moštva ga je zamenjal Mike Parkes. Tudi Scarfiotti je zmagal na eni dirki in sicer na domači Veliki nagradi Italije.V sezoni 1967 je moštvo odpustilo Dragonija, ki ga je nadomestil Franco Lini. Chris Amon in Bandini sta dirkala z nekoliko izboljšanim lanskoletnim dirkalnikom. Na Veliki nagradi Monaka je Bandini doživel hudo nesrečo in nekdaj dni kasneje je podlegel poškodbam. Mike Parkes se je moral po hudi nesreči na Veliki nagradi Belgije upokojiti, Scarfiotti pa je moral zaradi poškodb izpustiti več dirk.Sezona 1968 je bila boljša. Jacky Ickx se je z zmago na Veliki nagradi Francije in več dobrimi uvrstitvami boril na naslov do nesreče na treningom pred Veliko nagrado Kanade, Amon pa po vodstvu na ve dirkah ni uspel zmagati. Ob koncu sezone je vodja moštva Franco Lini odstopil, Ickx pa je prestopil v Brabham. Poleti 1968 se je Ferrari dogovoril za prodjo proizvodnje cestnih avtomobilov Fiatu za 11 milijonov dolarjev. Posel je bil sklenjen v prvi polovici leta 1959, Ferrari pa je obdržal 50 % delež.V sezoni 1969 je Enzo Ferrari s svežim kapitalom želel izboljšati rezultate moštva, ki je bilo zadnje sezone v krizi. Toda sezona je bila za Ferrari bolj prehodna, saj sta Pedro Rodriguez in Amon dirkala s starejšimi dirkalniki. Amon je po koncu sezone zapustil ekipo.
V sezoni 1970 se je Jacky Ickx vrnil k Ferrariju in zmagal na Velikih nagradah Avstrije, Kanade in Mehike ter osvojil drugo mesto v prvenstvu.
Sedemdeseta leta so bila zadnja, ko se je Ferrari še ukvarjal z dirkanjem športnih dirkalnikov. Po poraznih rezultatih v sezoni 1973 se je Enzo Ferrari odločil zaustaviti ves razvoj športnih dirkalnikov in prototipov GT, čeprav je Enzo načrtoval tudi umik iz Formule 1 tisti leto, ki je bilo zadnje leto uradne dirke Targa Florio, ki je bila zanj najpomembnejša.
Po treh slabih sezonah 1971, 1972 in 1973, je Ferrari pred sezono 1974 pridobil Nikija Laudo, ki je z lahkoto osvojil naslov v naslednji sezoni 1975 s Ferrarijem 312T. Tudi v sezoni 1976 je bil Lauda na dobri poti do naslova vse do hude nesreče na Veliki nagradi Nemčije. Carlos Reutemann je zamenjal hudo opečenega Avstrijca, tako da so na Veliki nagradi Italije ob drugem vozniku Clayu Regazzoniju nepričakovano prijaviti tri dirkače, saj se je Lauda le šest tednov po nesreči presenetljivo že vrnil. Lauda je dobro zbiral točke, toda le po nekaj krogih zadnje dirke za Velike nagrade Japonske zaradi prehudega dežja parkiral v boksih in se umaknil z dirke, s tem pa je naslov poklonil Jamesu Huntu. Kljub dirkaškem naslovu Laude in konstruktorskem naslovu Ferrarija v naslednji sezoni 1977, je moral zaradi ohladitve odnosov s šefom Enzom Ferrarijem, ki jih je povzročil predvsem umik z zadnje dirke sezono prej, Avstrijec moral zapustiti moštvo.V sezoni 1978 sta Ferrari zastopala Carlos Reutemann in Gilles Villeneuve. Jody Scheckter je v naslednji sezoni 1979 zamenjal Argentinca in osvojil naslov prvaka, tik pred Villeneuvom, tako da je Ferrari zanesljivo osvojil tudi konstruktorski naslov.
Po tem ko je v sezoni 1982 moštvo končno spet imelo konkurenčen dirkalnik in dva hitra dirkača, se je prvi dirkač in Enzov favorit, Gilles Villeneuve, smrtno ponesrečil na kvalifikacijah pred Veliko nagrado Belgije, drugi dirkač Didier Pironi pa je moral zaradi hude poškodbe na Veliki nagradi Nemčije 1982 končati kariero. Kljub vsemu je Ferrari po dveh letih spet osvojil konstruktorski naslov, ki ga je s tremi zmagi Renéja Arnouxa in eno Michela Alboreta v naslednji sezoni 1983 uspela ubraniti.Leta 1982 se je del moštvene tovarne preselil iz originalne tovarne v Maranellu v novo tovarno, tudi v Maranellu, toda tik ob stezi Fiorano - Ferrarijevi testni stezi.
V sezoni 1984 sta Arnoux in Michele Alboreto, ki je osvojil edino Ferrarijevo zmago sezone na dirki za Veliko nagrado San Marina, prinesla Ferrariju drugo mesto v konstruktorskem prvenstvu. Arnouxa je po prvi dirki sezone 1985 nepričakovano zamenjal Stefan Johansson, Alboreto se je izkazal z dvema zmagama in Ferrari je ponovno postal konstruktorski podprvak.14. avgusta 1988 je v starosti 90 let umrl Enzo Ferrari. Fiatov delež v Ferrariju se je povečal na 90 %. Teden dni po Enzovi smrti sta Gerhard Berger in Michele Alboreto osvojila čudežno dvojno zmago na dirki za Veliko nagrado Italije, ki je bila edina dirka tiste sezone, ki jo ni dobilo moštvo McLaren.
Devetdeseta so se za Ferrari začela sila obetavno, saj je bil Alain Prost s petimi zmagami v boju na naslov prvaka vse do zanje dirke, kontroverzne Velike nagrade Japonske, kjer ga je Ayrton Senna odnesel s steze in si tem zagotovil naslov. Toda nato se je začel velik padec in v sezonah 1991, 1992 in 1993 niso dosegli niti ene zmage, Prost pa je moral zapustiti Ferrari, potem ko je dirkalnik imenoval »Traktor«. Gerhard Berger in Jean Alesi sta moštvu prinesla le nekaj veselja s po eno zmago v sezonah 1994 in 1995. Eden od razlogov za polom je vilo dejstvo, da Ferrarijev slavni motor V12 ni bil več konkurenčen majhnim, lahkim in manj požrešnim motorjem V10, ki jih je uporabljala konkurenca.
Pred sezono 1996 je Ferrari naredil neobičajno potezo in zaposlil dvakratnega prvaka Michaela Schumacherja za astronomsko vsoto 30 milijonov dolarjev letne plače. Schumacher je s seboj iz Benettona pripeljal še Rossa Brawna, tehničnega direktorja, in Roryja Byrna, glavnega dizajnerja. Skupaj z vodjo moštva, Jeanom Todtom, je četverica popolnima prenovila Scuderio. Berger in Alesi sta se kot zamenjava pridružila Benettonu, tradicionalni motor V12 pa je bil zamenjan z modernejšim V10, tudi ker so pravila zmanjšala dovoljeno kapaciteto motorja s 3500 cm³ na 3000 cm³. Najeli so tudi Eddieja Irvina iz Jordana.Kljub temu, da so velike spremembe prinesle zelo nezanesljiv dirkalnik, je Schumacher uspel doseči tri zmage v sezoni 1996, nato pa se je v sezoni 1997 z Jacquesom Villeneuvom v boljšem Williamsu celo do zadnje dirke boril za naslov prvaka. Toda Schumacher je bil po zadnji dirki diskvalificiran iz prvenstva zaradi namernega trčenja v Villeneuva, ki ga je poskušal prehiteti na odločilni dirki za Veliko nagrado Evrope. Sezona 1998 je bila tudi uspešna za Ferrari, saj se je Schumacher spet boril za naslov prvaka, tokrat z Miko Häkkinenom. Toda zopet je izgubil naslov na zadnji dirki, tokrat zaradi tehnične okvare na Veliki nagradi Japonske. Velika nagrada Belgije tisto sezono je v močnem dežju prinesla več dramatičnih trčenj, tudi med Schumacherjem in Davidom Coulthardom, ko ga je Nemec poskušal prehiteti za krog.Irvine je bil prisiljen igrati vlogo drugega dirkača in Schumacherju v boju za naslov prvaka prepustiti mesto v sicer zelo redkih primerih, ko je bil pred njim. Toda večkratni zlom noge Schumacherja je v sezoni 1999 obrnil vloge. Izgledalo je, da je Ferrari po treh zmagah na prvih štirih dirkah na poti do naslova. Ferrari je sicer osvojil konstruktorski naslov, toda močno trčenje na  Veliki nagradi Velike Britanije je Nemca prisilila, da je izpustil šest dirk, zamenjal ga je Mika Salo. S tem je postal Ferrarijev prvi up za naslov Eddie Irvine, ki se je za naslov boril vse do zadnje dirke za Veliko nagrado Japonske, na kateri pa je bil Irec daleč od uspeha.
V sezoni 2000 se je Schumacher za naslov boril z McLarnovim dirkačem, Miko Häkkinenom. Po tesni bitki je s sanjskim zaključkom in zmagami na zadnjih štirih dirkah sezone, skupno pa devetimi na sedemnajstih dirkah, osvojil naslov prvaka z dirkalnikom Ferrari F1-2000. To je bil prvi dirkaški naslov za Ferrari pa kar 21 letih, ko je v sezoni 1979 prvak postal Jody Scheckter. Moštveni kolega, Rubens Barrichello, je z zmago na dirki za Veliko nagrado Nemčije tudi pripomogel h konstruktorskem naslovu.
V sezoni 2001 je Schumacher osvojil naslov štiri dirke pred koncem prvenstva z devetimi zmagami. Moštveni kolega Barrichello je končal kot tretji v prvenstvu kar je pomenilo tretji zaporedni konstruktorski naslov za Ferrari. 
V sezoni 2002 sta Schumacher in Ferrari dominirala v Formuli 1, saj je Ferrari zmagal kar na 15-tih dirkah od 17-tih, od tega Schumacher na enajstih, Barrichello pa na štirih. Tistega leta je potekala tudi kontroverzna dirka za Veliko nagrado Avstrije, kjer je moral Barrichello prepustiti Schumacherju zmago, toda to je storil na zelo očiten način le nekaj deset metrov pred ciljno črto v zadnjem krogu. Schumacher je na podelitvi pokalov po dirki porinil Barrichella na najvišjo stopničko, zaradi česar je FIA Ferrari kaznovala s kaznijo 1 milijon dolarjev. Ta dogodek je tudi sprožil prepoved ukazov iz boksov. Schumacher je s svojim petim naslovim izenačil dosežek Juana Manuela Fangia iz petdesetih let.
V sezoni 2003 je bila Ferrarijeva dominacija prekinjena že na prvi dirki za Veliko nagrado Avstralije, ko prvič po treh letih na stopničkah ni bilo dirkača Ferrarija. McLaren je vzpostavil vodstvo na začetku sezone, toda do Velike nagrade Kanade se je Ferrari približal. Toda naslednji dve dirki sta dobila dirkača Williamsa, toda Juan Pablo Montoya si je s kaznijo zaradi namernega trčenja možnosti za naslov zapravil na predzanji dirki za Veliko nagrado ZDA, tako da sta bila pred zadnji dirko za Veliko nagrado Japonske v igri še Kimi Räikkönen in Schumacher, ki je z osmim mesto le obranil dve točki prednosti in osvojil svoj šesti naslov prvaka s čimer je prehitel Fangia.V sezoni 2004 se je vrnila Ferrarijeva dominanca. Schumacher in Barrichello sta osvojila prvi dve mesti v prvenstvu, Schumacher s sedmim naslovom prvaka, tako da je Ferrari z lahkoto osvojil svoj šesti zaporedni konstruktorski naslov. Schumacher je dobil 31 dirk od 18-tih, 12 od prvih 13-ih, oboje sta rekorda. Barrichello pa je dobil še dve dirki.
Ponovna dominacija prejšnjo sezono je v sezoni 2005 povzročila obsežne spremembe pravil, tudi prepoved menjave pnevmatik na dirkah, kar je močno zmanjšalo konkurenčnost vseh Bridgestonih moštev. Sezona je za Ferrari, ki je bil v zadnjih letih navajen nizanja zmag, potekala porazno. Schumacher bi prišel blizu zmagi le na Veliki nagradi San Marina, kjer je iz 13. štartnega mesta končal le dve desetinki za Fernandom Alonsom, če ne bi bilo hudega spodrslaja drugega opremljevalca s pnevmatikami, Michelina, ki je na Veliko nagrado ZDA pripeljal nevarne pnevmatike, tako da njihovi dirkači zaradi varnosti sploh niso dirkali. V konkurenci med Jordani in Minardiji je Scumacher dosegel edino zmago za Ferrari v sezoni.
Pred sezono 2006 se je ponovno vrnila menjava pnevmatik na dirki, Barichella pa je zamenjal rojak Felipe Massa. Kljub temu je lanski prvak Alonso izkoristil premoč Renaulta v prvi polovici sezone in si nabral že 25 točk prednosti pred Schumacherjem. Toda nato sta se Schuamcher in predvsem Ferrari prebudila in zabeležila tri zaporedne zmage na Velikih nagradah ZDA, Francije in Nemčije. Na Veliki nagradi Madžarske so Schumacherja zaostabile nekonkurenčne Bridgestonove dežne pnevmatike, na Veliki nagradi Turčije pa mu je taktiko porušil varnostni avto, ki je zmago prinesel Massi. Toda nato sta sledili še dve zaporedni zmagi na Velikih nagradah Italije, kjer je Schumacher napovedal upokojitev po koncu sezone, in Kitajske in Schumacher je prešel v vodstvo v prvestvu dirkačev, Ferrari pa v prvesntvu konstruktorjev. Toda nato je Schumacher po vodstvu v zadnjem delu Velike nagrade Japonske razneslo motor, tako da je na zadnjo dirki za Veliko nagrado Brazilije potoval le še s teoretičnimi možnostmi za naslov, tam pa je kljub odličnem dirkanju po okvari v kvalifikacijah in počeni pnevmatiki med dirko dosegel četrto mesto. Zmagal pa je Massa in postal prvi Brazilec, ki mu je uspelo zmagati doma po Ayrtonu Senni v sezoni 1993.
Sezono 2007 je Ferrari začel z novim dirkačem Kimijem Räikkönenom, ki je zamenjal upokojenega Michaela Schumacherja, in zablestel že na prvi dirki za Veliko nagrado Avstralije z zmago. P slabšem začetku je Felipe Massa dosegel dve zaporedni zmagi na dirkah za Veliko nagrado Bahrajna in Malezije. Toda v drugem delu sezone je bil uspešnejši Räikkönen, ki na zadnjih desetih dirkah sezone le enkrat le enkrat ni osvojil stopničk, dosegel pa je tudi pet zmag. Dve dirki pred koncem je bil Räikkönen v navidez zgubljenem položaju, saj je zaostajal sedemnajst točk za vodilnim Lewisom Hamiltonom, toda dve zaporedni zmagi in pomoč Masse sta bili ob nekoliko slabših predstavah McLarnovih dirkačev dovolj za naslov prvaka v svoji prvi sezono v McLarnu z le točko prednosti pred dirkačema svojega nekdanjegam moštva, Alonsom in Hamiltonom. Ferrari je osvojil tudi konstruktorski naslov z devetimi zmagami in še trinajstimi uvrstitvami na stopničke, največji tekmec McLaren je bil zaradi vohunjenja sicer diskvalificiran iz konstruktorskega prvenstva, toda to ni odločilo, saj bi Ferrari pred McLarnom z le točko prednosti zmagal tudi v tem prvenstvu.V sezoni 2008 aktualni prvak Räikkönen z dvema zmagama ni izpolnil visokih pričakovanj, Massa pa se je z McLarnovim dirkačem Hamiltonom prav do zadnje dirke boril za naslov prvaka. Uspelo mu je zmagati šestkrat, enkrat več kot Hamiltonu, odločitev o naslovu prvaka je padla prav na zadnji dirki sezone za Veliko nagrado Brazilije, ko je Massa kljub zmagi izgubil boj za naslov prvaka proti Hamiltonu za eno točko, Ferrari pa je ubranil konstruktorski naslov. Boj do zadnje dirke pa je pustil posledice na razvoju dirkalnika Ferrari F60 za sezono 2009, za katero so bila močno spremenjena tehnična pravila. Saj sta dirkača prvo uvrstitev med dobitnike točk sta dosegla šele na četrti dirke sezone, do polovice sezone pa sta kot najboljši rezultat osvojila le eno uvrstitev na stopničke, sezono pa je moštvo končalo z le eno zmago na četrtem mestu v konstruktorskem prvenstvu.
Pred sezono 2010 je v moštvo prestopil Fernando Alonso, kar pa moštvu ni prineslo željnega uspeha z naslovom prvaka, saj je Alonso kar trikrat v štirih sezonah do 2013 osvojil drugo mesto v prvenstvu za Sebastianom Vettlom, dvakrat je odločitev padla na zadnji dirki sezone. Tudi v konstruktorskem prvenstvu je moštvo osvojilo eno drugo in tri tretja mesta, vselej je prvak postal Red Bull.
Marlboro je sponzor Ferrarija že od sezone 1985, glavni sponzor pa od sezone 1997 (pred tem je sponzoriral McLaren).
Septembra 2005 je Ferrari najavil podaljšanje pogodbe s Marlborom do leta 2011. To se je zgodilo v času, ko je sponzoriranje tobaka v Evropski uniji nedovoljeno in so druge ekipe zgubljale tobačne sponzorje (na primer McLaren po osmih letih West). Revija F1 Racing misli da samo netobačni sponzorji za šport niso prednost. Revija ocenjuje, da bo Ferrari z omenjenim poslom zaslužil milijardo dolarjev. 
Od prizorišča dirke in državnih zakonov je odsvisni, ali bo na dirkalniku le prepoznavni Marlborov barveni vzorec, kar uporavljalo na večini dirk, ali napis. V zameno za povečavo sponzorskih sredstev Marlboro pričakuje povečan prostor na dirkalniku (tudi zaradi umika sponzorja Vodafone).
Ferrari v Formuli 1 dosega neponovljive dosežke. Ferrari in Ferrarijevi dirkači so osemkrat zmagali na dirki Mille Miglia, sedemkrat na Targa Florio in devetkrat na 24 ur Le Mansa. V Formuli 1 drži Ferrari s koncem sezone 2013 večino pomembnejših rekordov, tudi:
Največji odstotek zmag: 25,7 % (za moštva z vsaj 10 zmagami)V sezoni 2004 je Ferrari prehitel tovarno Ford, kot najuspešnejši proizvajalec motorjev z 182 zmagami (Ford jih ima 176). Zaradi možnosti nabave motorja Cosworth V8 privatnim moštvom, je s Fordovimi motorji na dirkah od sezone 1967 nastopilo 6,639 dirkalnikov, med tem ko le 1,979 s Ferrarijevemi.
(legenda) (odebeljene dirke pomenijo najboljši štartni položaj, poševne najhitrejši krog, ‡ - uvrščen, kljub odstopu)
Ferrari, Enzo (1985). FERRARI: Piloti, che gente... (angleščina). Conti Editore. ISBN 3-613-30181-4. Revije
"Sanjal je, da bo postal Ferrari". Večer. 27. avgust 1988. str. 27. Spletne strani
"The History Of Ferrari" (angleščina). www.f1network.net. Pridobljeno dne 13. decembra 2007. 
"Ferrari history" (angleščina). www.thescuderia.net. Pridobljeno dne 13. decembra 2007.

Ščúrki (znanstveno ime Blattodea, Blattaria ali Blattoptera; latinsko blatta - ščurek) so red žuželk z okrog 7500 opisanimi vrstami. So večinoma tropske živali, a je skupina poznana predvsem po vrstah, ki živijo v človekovih bivališčih, kjer delajo škodo. Predstavnike najdemo po vsem svetu razen v polarnih območjih. Med ščurke uvrščamo tudi nekoč samostojen red termitov, za katere se je nedavno izkazalo, da so zgolj zelo specializirana skupina ščurkov.
Ščurke prepoznamo po dorzoventralno sploščenem telesu ovalne oblike, nitastih tipalnicah, hipognatni glavi in dveh kratkih, a dobro vidnih cerkih na koncu zadka. Glava je razmeroma enostavno zgrajena - čeljusti so oblikovane kot grizalo z močnimi zobci za drobljenje, oči so normalno razvite. Dve svetlejši lisi sredi glave naj bi bili ostanek zakrnelih ocelov. Z vrha glavo skoraj v celoti prekriva velik ščitek (pronotum), ki izrašča bočno in tako ne zakriva strani protoraksa, kot ga pri kobilicah in čričkih. Imajo dva para kril, ki jih zlagajo plosko ob telo. Sprednji par je otrdel in služi za zaščito zadnjega, ki je lahko tudi zakrnel. Noge so razmeroma dolge in tanke, poraščene z močnimi ščetinami.
Najbolj so podobni hroščem in čričkom. Od hroščev se ločijo po prisotnosti cerkov in tem, da se zložena krila bočno prekrivajo med seboj, od čričkov pa po tem, da zadnje noge niso prilagojene za skakanje.
Imajo nepopolno preobrazbo - ličinke so podobne odraslim živalim, vendar nimajo kril in genitalij.
Samica izleže 12 do 50 jajčec, odvisno od vrste, v ovoju (ooteki). Večina ščurkov ovoj z jajci odloži na primernem mestu, le samice nekaterih vrst, npr. Blatella germanica, jih nosijo s seboj. Takoj po izleganju so ličinke bele barve, kmalu po tem pa pričnejo požirati zrak in se tako povečajo, koža pa otrdi in potemni. Stadij ličinke traja nekaj mesecev, v tem času se živali levijo med 5- in 12-krat, spet odvisno od vrste.
Ščurki so nočne živali. Podnevi se skrivajo pod kamni ali med listjem oz. v človekovih bivališčih med deskami, za zidovi, v jaških in drugih nedostopnih mestih. Večina vrst lahko leti, vendar po navadi raje hodijo. Na račun dolgih nog so lahko zelo hitri in jih je precej težko ujeti. So vsejede živali, v naravnem okolju glavnino njihove prehrane sestavlja verjetno mrhovina. Dolgo časa lahko preživijo brez hrane in se v skrajnem primeru prehranjujejo z vsem, kar vsebuje škrob, npr. lepilom za poštne znamke. V ujetništvu lahko jedo tudi mrtve osebke svoje vrste, kanibalizma med njimi pa še niso opazili. Simbiontske bakterije v prebavilu jim omogočajo prebavljanje celuloze. Na cerkih imajo za premikanje zraka izredno občutljive čutilne dlačice. Že najmanjši premik sproži refleks bega. Znan je tudi pojav, ko ščurki hitro zbežijo v skrivališča, ko se v prostoru prižge luč. Načeloma živijo okoli enega leta. Pojav, da ščurek umre na hrbtu je v naravi redek, pogost pa v bližini človeka iz dveh vzrokov:
Noge ščurka so prilagojene za premikanje po gozdnih tleh, kjer je vedno dovolj površin za oprijemanje, ne pa gladkih tleh. Če se žival slučajno prevrne na hrbet, se ne more več postaviti na noge in umre od lakote.
Nekateri insekticidi delujejo kot živčni strupi, ki povzročajo mišične krče. Tudi zaradi njih se lahko ščurek prevrne na hrbet.Obstaja vsesplošno prepričanje, da so ščurki nenavadno odporni proti radioaktivnem sevanju in da bi bili v primeru jedrske vojne med redkimi preživelimi organizmi. Žuželke so zaradi načina rasti v resnici odpornejše na sevanje kot človek, a obstaja med žuželkami in drugimi živalmi mnogo na sevanje odpornejših kot ščurki in to prepričanje verjetno izvira iz siceršnjega odpora proti njim.
Ščurki izvirajo iz toplih predelov zemeljske oble; v tropih živi večina vrst. Od več kot 4000 vrst jih le 130 živi v Evropi, na severnem delu razširjenosti segajo do južnega dela Britanskega otočja. Prilagojeni so za življenje na tleh med odpadlim listjem in vejami, kjer brskajo za hrano. Nekatere vrste so tudi drevesne. Evropski ščurki so majhni in neopazni. Poleg njih pa so v Evropi prisotne tudi nekatere vrste, ki jih je s seboj prinesel človek, in so sedaj kozmopolitske. To so največkrat kuhinjski ščurek Blatta orientalis, švab Blattella germanica in ameriški ščurek Periplaneta americana. Ti so odvisni od zavetja v človeških bivališčih, najdemo jih skladiščih, kuhinjah in drugih prostorih, kjer je toplo in dovolj hrane. Lahko se zelo namnožijo preden jih odkrijemo.
Glavni naravni sovražniki ščurkov so plenilci, kot so ptiči, netopirji in druge večje živali, poleg tega pa tudi nekatere žuželke in stonoge, ki so se specializirale za lov ali zajedanje ščurkov. Ose iz družine Evaniidae napadajo ooteke, ose iz družine Ampulicidae pa izlegajo jajčeca v odrasle ščurke ali njihove ličinke. Najzanimivejši primer specializacije je osa vrste Ampulex compressa. Ta osa vbrizga strup v točno določen ganglij, ki nadzira ščurkovo premikanje, kar ji omogoči, da ga usmeri proti svojemu brlogu in tam izleže vanj jajčece, ščurek pa obmiruje. Ko se ličinka izleže, se začne prehranjevati z njegovimi tkivi v takem zaporedju, da njen gostitelj preživi vsaj dokler se osa ne zabubi znotraj njegovega telesa.
Ščurki, ki jih je človek zanesel v svoja bivališča, lahko predstavljajo veliko nadlogo v skladiščih, shrambah in stanovanjih. Škodo povzročajo predvsem s kontaminacijo hrane z značilnim vonjem in ne toliko s tem, da jo pojedo. Poleg tega prenašajo tudi več patogenih virusov in bakterij, ki povzročajo tuberkulozo, kolero, gobavost, grižo, tifus ipd. Ker so nočne živali, jih je težko odkriti, poleg tega pa so zelo odporni na insekticide in druge strupe. Obsežna raziskava pod okriljem Nacionalnega ameriškega inštituta za okoljske zdravstvene znanosti (NIEHS) in Nacionalnega ameriškega inštituta za alergijo in prenosljive bolezni (NIAID) leta 2005 v ZDA je pokazala, da so alergeni ščurkov eden glavnih sprožilcev astme pri mestnih otrocih.
Najboljši način za odganjanje ščurkov je preprečevanje dostopa do prostorov, kjer najdejo zavetje, in hrane. To vključuje zapiranje hrane v neprodušno embalažo, uporabo smetnjakov s tesnimi pokrovi, pogosto čiščenje prostorov in zaprtje vseh mest, kjer bi lahko ščurki prišli v prostor, npr. starih cevi, lukenj v talnih oblogah in oknih ipd.
Proti napadu ščurkov se borimo večinoma s kemijskimi sredstvi. Učinkovite so vabe, geli s hidrametilnonom, borova kislina v prahu in insekticidi, ki vsebujejo deltametrin. Poleg tega so uporabne tudi enostavne pasti v obliki kozarca za vlaganje s kavno usedlino na dnu, ki jih postavimo ob steno.
Od naravnih sovražnikov so pri zatiranju ščurkov najuspešnejše plenilske stonoge, vendar tudi te povzročajo nelagodje pri ljudeh in tako v človeških bivališčih niso uporabne. Oso vrste Ampulex compressa so z namenom biološkega nadzora leta 1941 naselili na Havajih, vendar se v praksi ni izkazala zaradi premajhnega obsega lova.
Najstarejše fosilne najdbe živali, podobnih ščurkom, datirajo v obdobje karbona, pred 354-295 milijoni let. Te živali se razlikujejo od današnjih ščurkov po tem, da imajo dolg ovipozitor in so verjetno predniki tako ščurkov, kot tudi bogomolk in termitov. Prvi ščurki z »moderno« obliko se pojavijo v zgodnji kredi.
Med entomologi velja konsenz, da ščurki, bogomolke in termiti tvorijo jasno definirano skupino, poimenovano Dictyoptera. Razdelitev teh treh redov znotraj skupine pa je predmet mnogih polemik in nasprotujočih si odkritij. Nekateri avtorji menijo, da sta si najbolj sorodna redova ščurkov in bogomolk, druga nova odkritja pa nakazujejo, da so se termiti razvili naknadno iz »modernih« ščurkov in so jih klasificirali celo samo kot družino znotraj reda Blattodea. Problematika izvira iz nejasnega položaja dveh ključnih rodov: ščurka Cryptocercus, ki se prehranjuje z lesom, in tropskega termita Mastotermes. Ta dva rodova sta si med seboj morfološko bolj podobna kot z drugimi rodovi znotraj svojih redov. Kasnejše raziskave so potrdile domnevo, da so termiti pravzaprav le močno specializirana skupina ščurkov, tako da zdaj obravnavamo termite kot podred Isoptera ali epidružino Termitoidae, s čemer se ohranja obstoječa hierarhija družin termitov.Znotraj redu ščurkov različni viri navajajo 5 do 8 družin, poleg novih 9 družin termitov. Največji, Blaberidae in Blattellidae, naj bi bili sestrski, razlikujeta se v glavnem po načinu nošnje ooteke.
Poleg treh omenjenih sinantropnih vrst živijo v Sloveniji predvsem predstavniki rodov Ectobius in Phyllodromica. Eden pogostejših je Ectobius lapponicus, ki je sicer razširjen od sredozemlja do severa Evrazije.
V popularni kulturi so ščurki pogosto sinonim za nadležne in zelo odporne škodljivce, ki s svojo podobo in velikostjo vzbujajo grozo ali vsaj nelagodje. Bolj znane omembe ščurkov v medijih so:
V avtobiografskem romanu Oscarja Zete Acoste Revolt of the Cockroach People (Upor ljudi-ščurkov) so ščurki uporabljeni kot metafora za zatirane manjšine v ZDA v šestdesetih in sedemdesetih letih prejšnjega stoletja. V knjigi je večkrat omenjena pesem La Cucaracha.
Ščurek Archy je eden od glavnih likov v seriji kolumn s skupnim naslovom »Archy and Mehitabel« pisatelja Dona Marquisa.
The Last Continent (Zadnja celina), roman iz serije Discworld avtorja Terryja Pratchetta - Ponder Stibbons, eden od likov, z grozo ugotovi, da so ščurki najrazvitejša bitja na svetu, ne ljudje.
Kockroach - črna komedija Tylerja Knoxa iz leta 2006, v kateri se ščurek nekega dne prebudi kot človek in postane vodilni gangster na Times Squareu v petdesetih. Ideja je nasprotna tisti v znani noveli Franza Kafke Preobrazba, v katerem se junak Gregor Samsa nekega jutra prebudi kot velika žuželka. Kafka v romanu sicer ne opiše natančno njegove podobe, tako da bi lahko bil tudi ščurek. V slovenskem prevodu je ta »insekt« hrošč.
»La Cucaracha« (špansko ščurek) - slavna Mehiška ljudska pesem, kjer so ščurki omenjeni v več verzih.
Pesem »Roaches« (angleško ščurki) raperja Bobbyja Jimmyja iz leta 1987 je parodija pesmi Rumors (Govorice) skupine Timex Social Club.
Joe's Apartment - veseljaški ščurki živijo v stanovanju glavnega junaka in so odgovorni za mnogo njegovih prigod.
Damnation Alley - postapokaliptični Las Vegas kot dom mutiranih mesojedih ščurkov.
Men in Black (Možje v črnem) - izvenzemeljsko bitje v podobi ogromnega ščurka grozi z uničenjem Zemlje.
Team America: World Police - ščurek zleze iz ust umrlega Kim Džong Il-a in odleti z vesoljskim plovilom (parodija na film Možje v črnem). To napeljuje na idejo, da je upravljal s Kim Džong Il-ovim telesom.
Mimic (Mimik) - znanstveniki z genskim inženirstvom ustvarijo velike žuželke, ki naj bi uničile ščurke, ki povzročajo bolezni v New Yorku.
X-files (Dosjeji X) - v epizodi z naslovom War of the Coprophages (Vojna jedcev iztrebkov) se v nekem ameriškem mestu dogajajo nepojasnjene smrti, trupla umrlih pa so prekrita s ščurki. Fox Mulder ugotovi, da so mehanski, kar ga napelje na idejo, da so v resnici vohuni z drugega planeta. Dr. Berenbaum, eden od likov, postavi tezo, da so roji ščurkov odgovorni za večino opažanj NLP-jev (v letu naj bi ustvarjali elektrostatično polje, ki se lahko obarva glede na pogoje v atmosferi). V enem od prizorov se pobegli ščurek splazi po leči kamere, kar daje občutek, da leze znotraj gledalčevega televizorja.
ALF - v eni od epizod ALF nehote izpusti ščurka s svojega rodnega planeta. Ta reagira na insekticid tako da se veča, dokler ni toliko velik, da bi lahko požrl ALFa. Na koncu ga ALF ubije s parfumom.
Bad Mojo - kultna računalniška igra, v kateri igralec prevzame vlogo Rogerja Sammsa (namenoma poimenovanega podobno junaku v Kafkovi Preobrazbi), ki ga je čarovnija spremenila v ščurka. Ena od preprek v igri je Rogerjev maček, Franz.
Prehodne vrste v evoluciji žuželk - o razvoju termitov iz predniških oblik ščurkov
Slike ščurkov - slike in dejstva o vedenju, prehranjevanju in življenjskem ciklu

Maaibre Šeši ali krajše Šeši je bil vladar dela Egipta v drugem vmesnem obdobju Egipta. Dinastija, kronološki položaj, trajanje in obseg njegovega vladanja so nezanesljivi in predmet razprav. Težavnost prepoznavanja je odraz težav pri določanju dogodkov od konca Srednjega kraljestva do prihoda Hiksov v Egipt. Šeši je zaradi številnih njemu pripisanih artefaktov najbolje izpričan vladar iz tega obdobja, ki zajema konec Srednjega kraljestva in drugo vmesno obdobje od okoli  1800 pr. n. št. do 1550 pr. n. št. Več sto pečatov v obliki skarabeja so odkrili po celem Kanaanu, Egiptu, Nubiji in celo v Kartagini. 
Za dinastijo, kateri naj bi pripadal Šeši, so bile postavljene tri konkurenčne hipoteze. Nekateri egiptologi, med njimi Nicolas Grimal, William C. Hayes in Donald B. Redford, so prepričani, da je istoveten s Salitisom, kraljem Hiksov med njihovo invazijo na Egipt in ustanoviteljem Petnajste egipčanske dinastije. Salitisu se pripisuje 19 let vladanja v letih od okoli 1720 pr. n. št. do 1650 pr. n. št. Egiptolog William Ayres Ward in arheologinja Daphna Ben-Tor trdita, da je bil Šeši hiški kralj v drugi polovici Petnajste dinastije, ki je vladal med Hajanom in Apofisom,  Manfred Bietak pa trdi, da je bil hiški vazal, ki je vladal v delu Egipta ali Kanaana. Obstoj takšnih vazalov je sporen. Ne nazadnje bi bil Šeši lahko vladar iz zgodnje Štirinajste dinastije, linije vladarjev kanaanskega porekla, ki so vladali v vzhodni delti Nila tik pred prihodom Hiksov. Predlagatelji te teorije, med njimi Kim Ryholt in Darrell Baker,  pripisujejo Šešiju 40 let vladanja z začetkom okoli leta 1745 pr. n. št.
Ryholt trdi, da je Šeši z dinastično poroko s kušitsko princeso Tati združil svoje kraljestvo z Nubijo. Njun sin naj bi bil Nehesi, katerega ime pomeni Nubijec. Nehesi naj bi nasledil Šešija kot faraon Nehesi Aasehre.
Šešijev nomen je napisan na več kot dvesto skarabejskih pečatih, ki so edini dokazi njegovega vladanja. Število njemu pripisanih skarabejev je primerljivo samo s številom skarabejev s prenomenom Maaibre, ki pomeni Pravični je srce Raja. Iz slogovnih podobnosti med obema skupinama skarabejev in njunima izjemnima številoma so egiptologi ugotovili, da je Maaibre Šešijev prenomen.Maaibre Šeši je zato najbolje izpričan vladar iz drugega vmesnega obdobja Egipta. Pripisuje se mu veliko artefaktov, med njimi 396 pečatnikov in dva pečata z njegovim imenom in priimkom. Število je trikrat večje od 123 pečatov, ki se pripisujejo Jakbim Sekhaenreju, naslednjemu najbolje izpričanemu vladarju iz tega obdobja. 
Manfred Bietak domneva, da bi se Šešiju lahko pripisal tudi skarabej z napisom kralja Šenšeka, ki je bil odkrit v Avarisu.  Kim Ryholt in Darrell Baker njegovo domnevo zavračata in trdita, da je bil Šenšek drug kralj.
Več kot 80 % Šešiju pripisanih pečatov je neznanega porekla. Ostalih 20 % pečatov izvira iz celega Egipta, Nubije in Kanaana, kar kaže na obsežne trgovske in diplomatske stike med Šešijevo vladavino.Med pomembne najdbe spadajo pečati iz Lahiša, Gezera, Jerihe, Tel Mihala, Amana in Tel El Ajjula v Kanaanu. V Egiptu so tri pečate izkopali v Tel El Jahudiji in Tel El Maškuti, osem pa v Nilovi delti. Štirje pečati so iz Sakare naslednjih pet pa iz  Abusir El Meleka, Kom Medinet Ghuraba, Kom El Ahmarja in Deir Rife v Srednjem Egiptu. Iz Gornjega Egipta je znanih dvajset pečatov iz Abidosa, Huja, Teb, Elefantine, Esne in Edfuja. V Nubiji so Šešijeve pečate odkrili v  egipčanskih trdnjavah Uronarti in Mirgisa, drugje pa v Dakki, Kermi, Sajali, Anibi, Masmasu, Farasu, Ukmi, Akaši in Saiju. Dva pečata so odkrili v Kartagini v kontekstu, arheološko datiranem v 2. stoletje pr. n. št.Šešijevi pečati so zdaj shranjeni v več različnih muzejih, vključno z Izraelskim muzejem, Petriejevim muzejem egipčanske arheologije, Ašmolovim, Britanskim, Waltersovim,  Metropolitanskim in Egipčanskim muzejem  ter Louvreom.
O Šešiju ni znana nobena zanesljiva zgodovinska omemba. Na Torinskem seznamu kraljev, sestavljenem v ramzeškem obdobju (1293 pr. n. št.-1185 pr. n. št.), ki je primarni vir podatkov za drugo vmesno obdobje, Šešija ni, ker je del papirusa, ki pokriva obdobje od trinajste do sedemnajste dinastije, močno poškodovan. Šešijevega kronološkega položaja zato s tega dokumenta ni mogoče ugotoviti.
V Egiptiaki (Zgodovina Egipta), ki jo je v med vladavino Ptolemaja II. v 3. stoletju pr. n. št. napisal svečenik Maneton, je omemba Šešija nejasna. V Egiptiaki so namreč samo helenizirana imena egipčanskih faraonov, zato ostaja identifikacija Šešija sporna.Aharon Kempinski in Donald B. Redford sta trdila, da je Šeši zgodovinska oseba, ki je dala riž svetopisemskemu Šešaju iz plemena Anakim, ki je med poskusom vstopa Judov v Kanaan živel v Hebronu. David Rohl je šel še dlje in izrecno izenačil Šešija s Šešajem.
Glede dinastije, kateri je pripapadal Šeši, so bile predlagane tri konkurenčne hipoteze.
William C. Hayes, Nicolas Grimal, Redford in Peter Clayton istovetijo Šešija z Manetonovim Salitisom (znan tudi kot Saites). Po Egiptiaki je bil Salitis ustanovitelj hiške petnajste dinastije.  Bietak in  Janine Bourriau se s tem ne strinjata in predlagata, da se Salitisa izenači s Sakirharjem, manj znanim vladarjem iz drugega vmesnega obdobja Egipta, ki se je v nasprotju s Šešijem naslavljal s »Hiks«.Če je Šeši istoveten s Salitisom, bi njegovi pečati, odkriti v Nubiji, pomenili, da so se Hiksi takoj po prihodu v Egipt povezali z Nubijci proti domorodni trinajsti egipčanski dinastiji. Njihov prihod je Grimal umestil v leto 1720 pr. n. št. Šešijevo kraljestvo je po Grimalovem mnenju obsegalo celo Nilovo delto in dolini Nila severno od Gebeleina. Jožef Flavij, ki se sklicije na Manetona, v svojem delu Proti Apionu omenja, da je Salitis vladal iz Memfisa in utrdil že obstoječe mesto Avaris, ki je kasneje postalo središče hiške moči.Grimal in  Hayes enačita Šešija s kraljem Šarekom. Edini dokaz za njegov obstoj je napis na kamniti plošči z rodoslovjem svečenika Ankhefensekhmeta, ki je živel na koncu dvaindvajsete dinastije okoli leta 750 pr. n. št., torej okoli 900 let po Šešiju. William Ayres Ward in arheologinja Daphna Ben-Tor iz Šešijevih pečatov in pečatov drugih vladarjev iz druge polovice petnajste dinastije sklepata, da je Šeši vladal med hiškima faraonoma Hajanom in Apofisom.
Jürgen von Beckerath je manj prepričan v Šešijevo identiteto in ga uvršča v svojo združeno petnajsto/šestnajsto dinastijo, v kateri so hiški vladarji z negotovim kronološkim položajem in vladarji, ki so bili po njegovem mnenju hiški vazali. Von Beckerathova analiza se opira na hipotezo, da so Manetonovo Šestnajsto dinastijo sestavljali manjši hiški vladarji v Nilovi delti, ki so služili močnejšim hiškim kraljem petnajste dinastije, kot sta bila Hajan in Apofis.Manfred Bietak iz velikega števila dokazov o Šešiju sklepa, da je bil pomemben hiški vladar, njegova vključitev v petnajsto dinastijo pa je zaradi popolne odsotnosti njemu pripisanih spomenikov morda vprašljiva. Betak zato zaključuje, da bi bilo treba Šešija uvrstiti v skupino zahodnosemitskih vladarjev, ki so sobivali s petnajsto dinastijo, morda kot njihovi vazali ali delno neodvisni od nje, ker so se nekateri celo naslavljali s »Hiks«.Obstoj nižjih hiških kraljev v Egiptu je še vedno predmet razprav. Ryholt je dokazal, da je v Evzebijevem povzetku Manetonove Egiptiake, v katerem pravi, da so Hiksi imeli vazale, Manetonovo izvirno besedilo izkrivljeno. Ryholt zato zavrača hipotezo, da so bili vladarji iz šestnajste dinastije hiški vazali, in trdi, da so bili domorodna egipčanska dinastija, ki je med padcem trinajste dinastije in prihodom sedemnajste dinastije neodvisno vladala v tebanski regiji. Njegove zaključke o šestnajsti dinastiji so sprejeli številni znanstveniki, med njimi Daphna Ben-Tor, James Peter Allen, Susan Allen, Baker in Redford. Redford in Bietak hkrati ne dvomita, da so bili pod okriljem vladarjev petnajste dinastije številni vazali v južni in obalni Palestini, Srednjem Egiptu in Tebah, ker je bil tak politični sistem značilen za amoritska kraljestva v Siriji in mestne države v Palestini.
Ryholt in  Baker zavračata vključitev Šešija v petnajsto dinastijo. Ryholt opaža, da so zgodnji hiški vladarji, kot sta Sakirhar in Hajan, privzeli naslov »Heka kasevet«, kar pomeni »vladar tujih dežel«, ki ga Šeši ni imel. Razen tega je Hajan v drugi polovici svojega vladanja privzel tudi egipčanski priimek, čemur so sledili tudi kasnejši hiški kralji. Če bi se Šeši identificiral z Maaibrejem, bi tudi on imel egipčanski priimek, kar pomeni, da je bodisi vladal po Hajanu ali spadal v neko drugo dinastijo. Ryholt zato domneva, da je bil vladar iz štirinajste dinastije, ki je bila linija kraljev kanaanskega porekla in je verjetno vladala v vzhodni delti Nila tik pred prihodom hiške petnajste dinastije. Številni egiptologi priznavajo obstoj štirinajste dinastije na osnovi arheoloških dokazov in dejstva, da je na Torinskem seznamu kraljev med trinajsto dinastijo in kasnejšo hiško dinastijo prostor za okoli 50 vladarjev. Redford temu nasprotuje in domneva, da gre za 50 hiških kraljev in da je štirinajsta dinastija izmišljena.George Willoughby Fraser je z grupiranjem skarabejskih pečatov, ki so bili na voljo leta 1900, Šešijevo vladavino datiral v »kratko dinastijo pred invazijo Hiksov«. Ryholt je s svojim grupiranjem skarabejev nedavno prišel do podobnega rezultata. Šešija je razvrstil pred Jakubherja in velika hiška vladarja Hajana in Apofisa, in za Jakbima, Jamuja, Kareha in Ahotepreja. Do enakega sklepa je neodvisno od Ryholta prišel Rolf Krauss. Ker je najzgodnejši vladar štirinajste dinastije, ki je omenjen na Torinskem seznamu kraljev, Nehesi, in ker je na Torinskem seznamu pred njim prostora samo za enega vladarja, Ryholt zaključuje, da je bil Šešijev predhodnik Ahotepre, naslednik pa Nehesi.
Ryholt datira Šešijevo vladavino v sredino 18. stoletja pr. n. št. Njegov glavni argument so pečati Šešija in dveh faraonov s sredine Trinajste dinastije (Sekemrekutavi in Džedkeperev) egipčanski trdnjavi Uronarti v Nubiji. Trdnjava Uronarti je bila opuščena neznano kdaj v obdobju Trinajste dinastije. Zaradi pomanjkanja pečatov, ki bi jih lahko pripisali  kasnejšim faraonom, Ryholt dogodek datira v Džedkeperevovo vladavino, s čimer Šešijevo vladavino umesti v obdobje od 1745 pr. n. št. do 1705 pr. n. št. V Ryholtovi hipotezi o Šešijevi vladavini je začetek štirinajste dinastije pomaknjen v leto 1805 pr. n. št., kar je več kot 90 let prej, kot je domnevala večina egiptologov.
Če je Šeši istoveten s Salitisom, po Manetonu ustanoviteljem Petnajste dinastije, je živel okoli leta 1650 pr. n. št. Večina egiptologov, tudi Ryholt, se strinja, da so tistega leta v Egipt vdrli Hiksi. Če je Šeši živel v drugi polovici petnajste dinastije med faraonoma Hajanom in Apofisom, kot trdita Ben-Tor in Ward, je vladal okoli leta 1600 pr. n. št.
Egiptologi, ki Šešija istovetijo s Salitisom, se sklicujejo na Jožefa Flavija, Siksta Julija Afričana in Evzebija, ki Salitisu pripisujejo 19 let vladanja. Ryholt se bolj zanaša na statistično metodo in dolžino Šešijeve vladavine ocenjuje od 20 do 53 let. Njegovo datiranje temelji na primerjavi števila pečatov faraonov Jakbima, Jamuja, Kareha in Ahotepreja s številom Šešijevih pečatov. Ker so prvi štirje vladali najmanj 30 let, pomeni, da so imeli od 7,5 do 20 pečatov na leto vladanja. Za Šešija s skoraj 400 pečati bi to pomenilo 20 do 53 let vladanja. Ryholt domneva, da je vladal okoli 40 let.
Ryholt domneva, da je imel Šeši najmanj dve ženi: Tati, s katero je imel svojega naslednika Nehesija, in neznano kraljico, s katero je imel princa Ipkuja. Domneva temelji na slogovni podobnosti skarabejev kraljice Tati, princev Ipkuja in Nehesija in faraona Šešija. Tati je dokazano nubijsko žensko ime, s katerim bi se lahko pojasnilo nenavahno Nehesijevo ime, ki pomeni »Nubijec«. Motiv za Šešijevo dinastično poroko s kušitsko princeso bi lahko bilo zavezništvo z Nubijci. Ryholtovo hipotezo o Nehesiju lahko potrdijo številni skarabeji, na katerih se Nehesijevi naslovi »kraljev sin« in »najstarejši kraljev sin«, kar kaže na to, da je bil njegov oče kralj. Poleg tega sta Nehesi in Ipku nosila naslov »kraljev sin Raja«, kar bi lahko pomenilo, da sta bila Šešijeva mlajša sovladarja.Z Ryholtovimi domneva se strinja tudi Baker, Ben-Torova pa jo zavrača in trdi, da je Nehesi vladal pred Šešijem, Nehesi, ki je omenjen kot kraljev sin, pa je bil kasnejši hiški princ. Leta 2005 so v utrjenem mestu Džaru v Nilovi delti odkrili Nehesijevo stelo, ki označuje začetek Horove poti, glavne ceste iz Egipta v Kanaan. Na steli piše, da je »kraljev sin Nehesi« daroval olje bogu Banebdžedetu. Na steli je omenjena tudi »kraljeva sestra Tani«. Ženska s tem imenom in njen naslov sta znana tudi iz drugih virov iz obdobja hiškega faraona Apofisa okoli leta 1570 pr. n. št. To pomeni, da je tudi »kraljev sin Nehesi« s stele živel okoli leta 1570 pr. n. št., kar je več kot sto let po »kralju Nehesiju«. To bi lahko potrdilo Ben-Torino ugotovitev, da se skarabeji »kraljevega sina Nehesija« slogovno razlikujejo od skarabejev kralja Negesija. Kraljev sin Nehesi bi torej lahko bil hiški princ in ne bolj znani kralj Nehesi.

Seznam antičnih plemen v Iliriji (starogrško Ἰλλυρία: Ἰlliría) vsebuje plemena, ki so prebivala na ozemlju antične Ilirije. 
Ime Iliri se je verjetno nanašalo na eno samo ilirsko pleme, ki je prvo prišlo v stik z antičnimi Grki. Ime se je kasneje uporabljalo za vse plemena, ki so imela podoben jezik in običaje. Ozemlja ilirskih plemen/ljudstev pred rimsko zasedbo Ilirije so približna, saj so tako antični kot sodobni avtorji kakšnemu plemenu pripisali tudi več ozemelj. Takšni so bili na primer Enhelejci.
Po veliki ilirski vstaji so Rimljani pregnali, razselili ali preselili številna ilirska plemena iz Ilirije in v Dakijo, tako da so nekatera plemena izginila, na njihovem ozemlju pa so se pojavila nova. Takšni so bili na primer Deremisti in Dokleati. Nekatera plemena so se pomešala s keltskimi plemeni. Mnogo imen je poznanih samo iz seznamov rimskih civitas in številu njihovih dekurij.
Albani (grško:  Ἀλβανοί  [Ἀlbanoí]), ilirsko pleme, ki ga je prvi omenjal Ptolemaj in ga umeščal v sedanjo severno osrednjo Albanijo.
Ardijejci ali Uardajejci (grško: Ἀρδιαῖοι [Ἀrdiaioi] ali Οὐαρδαῖοι [Uardaioi]), latinsko: Vardiei), ilirsko pleme, ki je živelo v jadranskem zaledju ob Neretvi najmanj do Konjica in se je zatem preselilo na jadransko obalo. Polibij (203 pr. n. št. – 120 pr. n. št.) piše, da so jih po prvi ilirski vojni leta 229 pr. n. št. podjarmili Rimljani. Apijan (95 – 165) piše, da so jih uničili Avtarijati, Livij pa, da jih je podjarmil konzul Fulvij Flak.Živeli so na ozemlju današnje Črne gore, najverjetneje okoli Risanskega zaliva, čeprav jih Strabon umešča na desno obalo Neretve do Konjica v sedanji Bosni in Hercegovini.
Avtarijati (grško: Αὐταριάται [Autariátai]), ilirsko pleme, ki je bilo zelo vplivno od 6. - 4. stoletja pr. n. št., potem pa se je keltiziralo.
Bilijoni (grško: Βυλλίονες  [Billíones]), delno helenizirano ilirsko pleme, ki je živelo v zaledju  Apolonije v sedanji Albaniji.
Daorsi, Duersi, Daorseji, včasih tudi Daversi, (grško: Δαόριζοι [Daóriksoi] ali Δαούρσιοι [Daursioi]), ilirsko pleme iz sedanje južne Hercegovine. Zaradi stalnih napadov Dalmatov so se povezali z Isso in iskali pomoč Rimske republike. Zapustili so Gencijevega polbrata Karavancija in se s svojim močnim ladjevjem bojevali na rimski strani. Po ilirskih vojnah so zato dobili posebne pravice. Njihovo najpomembnejše mesto je bil Daorson pri Stolcu v južni Hercegovini. Imeli so 17 dekurij.
Dasareti (grško: Δασσαρῆται [Dassaretai]), ilirsko pleme, naseljeno med Dardanci in Ardijejci. Apijan v svojih Ilirskih vojnah (9. knjiga Zgodovine Rima) piše, da je imel Ilirij, ki je bil po grškem izročilu praoče vseh Ilirov, hčerko Dasaro, iz katere izvirajo Dasareti.
Deretini ali Deriopi (grško: Δερρίοπες [Derríopes]), ilirsko pleme iz Narone, ki je imelo 14 dekurij.
Devri (grško: Δερβανοί [Derbanoi]), ilirsko pleme, ki je bilo naseljeno v okolici Bugojna v zgornji dolini Vrbasa v sedanji Bosni in Hercegovini. Njihovi drugi možni imeni sta Derioji in Derbanoji. Imeli so 25 dekurij.
Diesti (grško: Δυέσται [Diéstai]), ilirsko pleme, naseljeno okoli rudnikov srebra v Damastionu. Dieste bežno omenja samo Strabon.
Enhelejci ali Sesareti (grško: Ἐγχελεῖς [Enheleis], Σεσαρηθίους [Sessarethios]), ilirsko pleme. Njihovo ime v grškem jeziku pomeni »ljudje jegulje«. V grški mitologiji sta jim vladala Kadem in Harmonija. Enhelejci so bili naseljeni na več možnih lokacijah: okoli Ohridskega jezera, severno od njega, južno od Tavlantov v pokrajini Linkestis na južni meji Ilirije in celo v Rizonu v Kotorskem zalivu.
Helidoni (grško: Χελιδόνες [Helidónes]), ilirsko pleme, J. J. Wilkes (1992), katerega ime v grščini pomeni »polžarji«.
Kavi (latinsko: Cavi), ilirsko pleme, ki je živelo v okolici Skadarskega jezera. Njihovo glavno naselje je bila Epikarija. Antični pisci jih omenjajo bolj redko.
Kinambri (grško: Κινάμβροι [Kinámbroi]), ilirsko pleme, ki se je leta 33 pr. n. št. vdalo Oktavijanu.
Melkumani ali Meromeni (grško: Μελκομένιοι [Melkoménioi]), ilirsko pleme. Imeli so 24 dekurij.
Narensi (grško: Ναρήνσιοι [Narénsioi]) ali Naresi (grško: Ναρήσιοι [Narésioi]), ime novega ilirskega plemena, ki je nastalo iz različnih ljudstev ob reki Naroni. Imeli so 102 dekurije.
Penesti (grško: Πενέσται [Penéstai]), ilirsko pleme. Njihovo glavno mesto je bila Uskana.
Sardeati ali Sardioti (latinsko: Sardeates), ilirsko pleme, naseljeno v okolici Jajca.  Sardeati so se kasneje preselili v Dakijo. Imeli so 52 dekurij.
Selepitani (latinsko: Selepitani), ilirsko pleme, ki je bilo naseljeno južno od Skadarskega jezera.
Dalmati, tudi Delmati, antično ilirsko pleme, ki se je kasneje keltiziralo. Imeli so 342 dekurij.
Baridusti, ilirsko dalmatsko pleme, ki se je kasneje skupaj s Pirusti in Sardeati preselilo v Dakijo.
Dokleati (grško: Δοκλεάται [Dokleátai]), ilirsko pleme, ki je prebivalo na ozemlju sedanje Črne gore. Njihovo glavno mesto je bila  Doclea ali Dioclea, po kateri so dobili ime. Naseljevali so ozemlje zahodno od reke Morače do sedanje črnogorske meje s Hercegovino. Sloveli so po svojem siru, katerega so izvažali v več provinc Rimskega cesarstva. Med Dokleate so spadali tudi deli Tavlantov, med njimi Plereji (ali Pireji), Endirudini, Sasi, Grabi in Labeati, ki so se jim pridružili po veliki ilirski vstaji. Dokleati so imeli  33 dekurij.
Endirudini ali Enderini Interfrurinoi (grško: Ιντερφρουρῖνοι [Interfrourinoi]), ilirsko pleme, ki je postalo del Dokleatov. Prebivali so zahodno od Skadarskega jezera v Enderonu pri Nikšiču.
Grabi ali Kambaji (grško: Καμβαῖοι [Kambaioi]), manjša skupina Ilirov, ki so živeli ob južni jadranski obali pri Skadarskem jezeru.
Labeati (grško: Λαβεάται [Labeátai]), ilirsko pleme, ki je po porazu Ilirov z makedonskim generalom Parmeniom leta 356 pr. n. št. prebivalo v okolici Skadra.
Deremisti ali Deremesti (latinsko: Deraemistae), ilirsko pleme s Popovega polja v južni Hercegovini, ki je bilo morda vključeno v nov municipij Diluntum (Ljubinje). Deremiste je sestavljalo več plemen, med njimi Ozueji, Tavlanti, Parteni, Hemasini, Artiti in Armisti. Imeli so 30 dekurij.
Ozueji ali Oksueji (grško: Ὀξυαῖοι [Oksuaioi]), eno od plemen, ki so sestavljala Deremiste.
Hepasini ali Hipasinoji (grško: Ἱππασῖνοι [Hippasinoi]), eno od plemen, ki so sestavljala Deremiste.
Tavlanti (grško: Ταυλάντιοι [Taulántioi]), skupina ilirskih plemen. V grški mitologiji je bil njihov praoče Taúlas, eden od Ilirijevih šestih sinov. Prebivali so ob jadranski obali v okolici Epidamna, sedanjega Drača.  Pleme je igralo pomembno vlogo v ilirski zgodovini v 4. - 3. stoletju pr. n. št., ko jim je vladal kralj Glavkij (335 pr. n. št. – 302 pr. n. št.). Tavlanti so že v zgodnjem obdobju helenizacije postali dvojezični. Podobno kot Abri so bili tudi Tavlanti poznani po varjenju medice.
Abri (grško: Ἄβροι [Ἄbroi]), ilirsko pleme. Med Grki so bili poznani po varjenju medice. Spadali so k Tavlantom in so se helenizirali.
Partini, Parteni ali Perteneti (grško: Παρθῖνοι [Parthinoi] ali Παρθηνοί [Parthenoí]), ilirsko pleme, del Tavlantov, ki je bilo verjetno naseljeno v gorati severni okolici Epidamna, sedanjega Drača v Albaniji. Po smrti makedonskega kralja Filipa V. so bili verjetno priključeni k Plevratovemu gospostvu, ki je bil rimski zaveznik.   Njihovo glavno mesto je bil Partus, katerega je na vojnem pohodu skupaj s Pompejem zasedel Julij Cezar. Na njihovem ozemlju je bilo tudi najbolj utrjeno ilirsko mesto Dimale. Mesto je imelo na dveh vzpetinah dve citadeli, povezani z obzidjem.  Natančna lega mesta ni znana, verjetno pa je stalo med Lissusom in Epdamnom. Livij (59 pr. n. št. – 17 n. št) omenja tudi trdnjavi Eugenium and Bargulum.  Partini so se helenizirali.
Panonci (latinsko: Pannonii), skupno ime za več kulturno podobnih plemen, sorodnih z Iliri, ki so prebivala na ozemlju južno od reke Drave, južnem delu kasnejše rimske province Panonije, in delu kasnejše rimske province Dalmacije. Panonska plemena so se verjetno keltizirala, nekaj plemen pa se je kasneje preselilo v Dakijo.V 2. stoletju pr. n. št. so se v okolici Segestice, sedanjega Siska na Hrvaškem, naselili ilirski Segestani, kjer sta jih brez trajnega uspeha napadala konzul Lucij Avrelij Kota in nek Kornelij. Leta 35 pr. n. št. je Segestane napadel Gaj Avgust Oktavijan in osvojil Segestico. Druga panonska plemena so ostala nepokorjena vse do konca velike ilirske vstaje leta 9. Njihovo ozemlje je bilo vključeno v novoustanovljeno provinco Ilirik, v kateri je vladal bodoči cesar Tiberij. 
Leta 6 so se Panonci skupaj z Dalmati in drugimi ilirskimi plemeni uprli. Po treh letih ostrih bojev sta jih Tiberij in Germanij premagala. Veliko ilirsko vstajo so vodili Baton iz plemena Brevkov, Pinej Panonski   in Baton iz dalmatskega plemena Dezitijatov. Po zatrtju vstaje leta 9 je bila provinca Ilirik razpuščena. Njeno ozemlje je bilo razdeljeno na provinci Panonijo na severu in Dalmacijo na jugu. Natančen datum delitve ni poznan, najverjetneje pa se je zgodila po letu 20 in vsekakor pred letom 50 našega štetja. 
Panonska plemena so naseljevala ozemlje med reko Dravo in dalmatinsko obalo. Arheologija zgodnjega obdobja in imena kažejo, da so se kulturno razlikovali od južnih Ilirov, Japodov in latenskih ljudstev, bolj znanih kot Kelti, čeprav so se kasneje keltizirali. Nekaj kulturnih podobnosti je bilo med Panonci in Dalmati. Mnogo Panoncev je prebivalo na področjih, bogatih z železovo rudo, zato sta bila pred rimsko zmago rudarstvo in železarstvo pomemben del njihovega gospodarstva. Panonci v predrimskem obdobju niso imeli pomembnih naselij, razen Segestice, ki je bila v resnici keltska. Antični viri (Strabon, Plinij Starejši in Apijan) omenjajo imena samo nekaj plemen.  Zgodovinarji in arheologi so uspeli locirati naslednja panonska plemena:
Amantini (grško: Ἄμαντες [Amantes]), panonsko ilirsko pleme. Dolgo časa so se močno upirali Rimljanom in bili po porazu prodani v suženjstvo v Italijo. Naseljeni so bili v okolici Sirmiuma, sedanje Sremske Mitrovice v zahodni Srbiji,  verjetno pa tudi bolj južno, kar dokazuje mesto z imenom Amantia. To hkrati pomeni, da so bili najjužneje ilirsko pleme.
Brevki (grško: Βρεῦκοι [Breukoi]), irirsko panonsko pleme. Tudi Brevki so se močno upirali rimskim osvajalcem in bili po porazu prodani v suženjstvo. Med vladanjem cesarja Trajana so začeli dobivati rimsko državljanstvo. Iz njihovega imena je zelo verjetno nastalo krajevno ime Brčko v severovzhodni Bosni.  Mnogo Brevkov se je preselilo v Dakijo, kjer so se zlili z domačim prebivalstvom.
Kolapijani, ilirsko pleme,  ki je skupaj z Oserijati in keltskimi Varcijani nastalo iz panonskih Brevkov.  Naseljeni so bili v osrednji in južni Beli krajini ob reki Kolpi. Omenjata jih Plinij Starejši in Ptolemej. Arheologa Jaro Šašel in Dragan Božič Kolapijanom pripisujeta viniško materialno kulturo, čeprav so mnenja o tem deljena.
Dezitijati (latinsko: Daesitiates), ilirsko pleme, ki je v času Rimske republike naseljevalo dele sedanje osrednje Bosne. Pomembni so bili zlasti od konca 4. stoletja pr. n. št. do začetka 3. stoletja n. št..
Pirusti (grško: Πειροῦσται [Pirustai] ali Πυρισσαῖοι [Pirisstaioi], ilirsko pleme, ki je naseljevalo z rudami bogat severni del sedanje Črne Gore. Po nekaterih virih so živeli tudi izven omenjenega ozemlja, kar je razvidno iz napisov, ki so jih odkrili v rudarskih področjih Dakije. Bili so izkušeni rudarji, zato so od Rima dobili nekaj privilegijev. Pomembno vlogo so igrali v veliki ilirski vstaji proti Rimu leta 6-9.
Skirtoni ali Skirtari, panonsko ilirsko pleme, del Pirustov. Imeli so 72 dekurij.
Glintidioni ali Glinditioni (grško: Γλιντιδίωνες [Glintidiones]), ilirsko pleme, del Pirustov. Imeli so 44 dekurij.
Keravni (grško: Κεραύνιοι [Keraúnioi]), ilirsko pleme, del Pirustov, naseljeno v sedanji Črni gori. Keravni so imeli 24 dekurij.
Sikuloti (latinsko: Siculotae), ilirsko pleme, del Pirustov. Imeli so 24 dekurij.
Andizeti (latinsko: Andizetes, grško: Ἀνδιζήτιοι [Ἀndizétioi]), manjše panonsko ilirsko pleme, ki je bilo naseljeno na ozemlju sedanje Bosne in Hercegovine. O njih je znano samo to, da so bili med plemeni, ki so se med veliko ilirsko vstajo junaško upirala Rimljanom. Z njihovim imenom je verjetno povezano osebno ime Andis ali Andes, ki je bilo zelo razširjeno med Iliri v južni Panoniji in severni Dalmaciji. Med vladanjem cesarja Trajana so začeli dobivati rimsko državljanstvo.
Azali (grško: Ἄζαλοι [Ἄzaloi]), ilirsko pleme. Po zatrtju velike ilirske vstaje so jih Rimljani pregnali, verjetno v Brigetio v sedanji severni Madžarski.
Ditioni (grško: Διτίωνες [Ditíones]), panonsko ilirsko pleme. Imeli so 239 dekurij.
Oserijati (latinsko: Oseriates), ilirsko pleme, ki je poleg keltskih Varcijanov in Kolapijanov nastalo iz panonskih Brevkov.
Illyrii Proprie Dicti, v prevodu »Pravi Iliri« ali »Iliri v ožjem smislu«, so bili, po Pliniju (23-79 n. št.), Tavlanti, Plereji (ali Pireji), Endirudini, Sasi, Grabi in Labeati. Iz njih so kasneje nastali Dokleati. Pravi Iliri so bile tudi nekatere domorodne skupnosti v rimski Dalmaciji.
Dardanci (grško: Δαρδάνιοι [Dardánoi], Δαρδανεις [Dardaneis] ali Δαρδανιαται [Dardaniatai]), skupina ilirskih plemen z močnimi tračanskimi elementi, ki so živeli na področju sedanjega Kosova, južne Srbije in severne Makedonije. Mednje so spadali tudi Galabri in Tunati.
Peonci (grško: Παίονες [Paíones]), prebivalci Peonije, ki so bili bližji Tračanom kot Ilirom. Peonija je v klasičnem grškem obdobju verjetno obsegala celotno dolino Vardarja in njeno širšo okolico, se pravi večino sedanje Republike Makedonije, ozek severni pas grške regije Makedonije in majhen del jugozahodne Bolgarije.
Atintani (grško: Ατιντάνι [Atintáni]), ilirsko pleme, ki je bilo naseljeno severno od Vie Egnatie. Apijan (95-165) omenja, da so živeli v okolici Epidamna v sedanji Albaniji). Med ilirskimi vojnami so prešli na rimsko stran, čeprav jih je ardijejski vladar Demetrij Hvarski, tako pravi Apijan, poskušal odvrniti od tega.
Brigi (grško: Βρύγοι [Brígoi] ali Βρίγες [Bríges]), ilirsko ali tračansko pleme, za katerega antični viri navajajo, da so živeli na različnih področjih [Balkan]a. Na splošno prevladuje mnenje, da so bili sorodni s Frigijci, ki so v klasični antiki živeli v zahodni Anatoliji. Imeni Brigi in Frigijci/Frigi se obravnavata kot različici, nastali iz istega korena. Nekateri strokovnjaki, na primer Nicholas Hammond in Eugene N. Borza s sodelavci, na osnovi arheoloških najdb trdijo, da so bili Brigi/Frigijci pripadniki lužiške kulture, ki so se v pozni bronasti dobi preselili na Balkan.
Boji (latinsko: Boii, grško: Βόϊοι Bóioi), keltsko pleme, ki je, po starih virih, živelo na ozemlju Etruščanov v Emiliji v severni Italiji in se je po porazih v vojnah z Rimljani leta 205 pr. n. št.–191 pr. n. št. postopoma romaniziralo. Druga možna lokacija Bojev je bila severozahodna Panonija, kamor so prišli v prvi polovici 1. stoletja pr. n. št.. Raziskave kažejo, da so si njihov poselitveni prostor (začasno) prisvojili Noriki.
Trikornenzi iz Trikorna, sedanjega Ritopeka, naselja v predmestju Beograda, so bili umetno ustvarjena romanizirana tračansko-keltska  skupnost, s katero so Rimljani zamenjali keltske Kelegere. Epigrafski viri dokazujejo, da so bili prebivalci Trikorna Kelti in Tračani. Po letu 6 so bili Trikornenzi ena od štirih skupnosti Gornje Mezije, katero so poleg njih tvorili Dardanci, Mezi in Pikenzi.  Paradni oklep iz leta 258, ki so ga odkrili v Ritopeku, je pripadal trikornskemu vojaku iz VII. legije Claudia.
Sereti, keltsko pleme, ki se je priselil v ilirsko Panonijo. Možno je, da je prav njim pripadalo mesto Serota (morda sedanja Virovitica), ki ga omenja Plinij.
Serapili, keltsko pleme, ki se je priselilo v ilirsko Gornjo Panonijo. Skupaj s Sereti so živeli na obeh bregovih Drave.
Latobiki (grško: Λατόβικοι [Latóbikoi]), keltsko pleme, ki je v antiki naseljevalo slovensko Posavje. Latobike omenja že Ptolomej v svoji Geografiji Pleme je verjetno pripadalo tavriški zvezi keltskih plemen. Po nekaterih virih naj bi se na naše ozemlje doselilo s področja današnje Češke ali Nemškega sredogorja.
Skordiski (latinsko: Scordisci, grško: Σχορδισχοι [Skordiksoi]), keltsko pleme, ki se je v železni dobi naselilo na sotočju rek Save in Drave in ob Donavi. Zgodovinsko opazni so bili od začetka 3. stoletja pr. n. št. do konca ilirskega obdobja. Ko so bili na vrhuncu moči, je njihov vpliv segal vse do sodobne Avstrije, Hrvaške, Slovenije, Slovaške in Bosne in Hercegovine. Njihovo ime bi lahko bilo povezano s krajevnim imenom Scordus (Šar planina) na meji med Ilirijo in Peonijo. V zadnjem obdobju so Skordiski na svojem ozemlju ustanovili plemensko državo.   V 1. stoletju n. št. so Rimljani njihovo ozemlje razdelili med province Panonijo, Mezijo in Dakijo.
Dindari (grško: Δινδάριοι [Dindárioi]), keltsko pleme, ki je spadalo med Skordiske. Prebivali so v dolini Neretve v sedanji Bosni in Hercegovini. Po rimski zmagi nad Skordiski so ustanovili mesto Dindariorum, katerega omenja tudi Plinij Starejši, ki je verjetno stalo na področju Skelanov v občini Srebrenica.
Kelegri, keltsko pleme, ki je skupaj z Dindarji tvorilo vejo Skordiskov. V Ilirijo so se priselili po galski invaziji na Balkan leta 279 pr. n. št. Naselili so se v Gornji Meziji, sedanji osrednji Srbiji. Plinij Starejši piše, da so bili naseljeni med Dardanci in Tribali. V 1. stoletju pr. n. št. so se pojavili v najbolj severozahodnem delu Trakije. Zamenjali so jih romanizirani tračansko-keltski Trikornenzi. Municipium Celegerorum je v sedanji Ivanjici v Srbiji.
Poseni, keltsko pleme, ki se je priselilo v ilirsko Panonijo. Bili so veja Japodov.
Japodi (latinsko: Japodes, grško: Ιαποδες [Iapodes] ali Ιαπυδες [Iapydes]), veliko, redko naseljeno, gospodarsko razvito ilirsko pleme, ki je bilo naseljeno v zaledju Liburnov v sedanji Hrvaški.
Liburni (grško: Λιβυρνοί [Liburnioi]) antično ilirsko pleme, ki je bilo naseljeno v Liburniji, obalni regiji ob severovzhodnem Jadranu med rekama Arsia (Raša) in Titius (Krka) v sedanji Hrvaški. 
V zgodnjih zgodovinskih virih iz 8. stoletja pr. n. št. so Liburni omenjeni kot enotna etnična skupina, že v 6. stoletju pr. n. št. pa Hekataj Miletski piše, da k Liburnom spadajo tudi Kavliki, Mentori, Siopi in Hitmiti, ki so bilo verjetno bližnje plemenske skupnosti. V 3. stoletju pr. n. št. Kalimah omenja Mentore, Himane, Enhelejce in Pevcete kot plemena, ki so nekoč spadala k Liburnom. Kot ena od njihovih skupnosti so omenjeni tudi Ismeni.
Japigi (grško: Ἰάπυγες [Japiges], latinsko: Ĭāpyges), praindoevropsko ljudstvo po poreklu iz Ilirije, ki se je v obdobju med 2. in 1. tisočletjem pr. n. št. preselilo na področje sedanje italijanske regije Apulije. Njihovo natančno poreklo ni poznano,  verjetno pa so bili doseljenci iz Ilirije, natančneje s področja današnje Albanije. Govorili so mesapski jezik, katerega se na podlagi lastnih imen na nagrobnih spomenikih in zapisov antičnih zgodovinarjev prišteva k ilirskim jezikom. 
Po doselitvi v Apulijo so se pomešali z domačim prebivalstvom, tako da so sčasoma nastale tri različne etnične skupine, ki so jih Grki imenovali Davni, Pevketi in Mesapi. Davni so bili naseljeni okoli sedanje Foggie, Pevketi okoli Barija in Mesapi okoli Salenta.
Davni, ano od treh ilirskih plemen, ki so v južni Italiji ustvarila japiško kulturo.
Mesapi (grško: Μεσσάπιοι [Messapioi], latinsko: Messapii), ilirsko ljudstvo, ki je bilo v antiki naseljeno v okolico Salenta v sedanji italijanski regiji Apuliji. Njihovo ozemlje je imelo v različnih zgodovinskih obdobjih različna imena: Kalabrija, Mesapija in Japigija. Njihova največja naselja so bila Uzentum (Ugento), Rudiae (Lecce), Brindisium (Brindisi) in Hyria (Oria). Govorili so mesapski jezik. Ukvarjali so se predvsem z oljarstvom, vinogradništvom in živinorejo. Najbolj znani so bili po svojih konjih.
Pevceti (grško: Πευκέτιοι [Peukétioi]) ali Pedikli,  ilirsko pleme, ki je v antiki naseljevalo Apulijo na skrajnem jugovzhodu Apeninskega polotoka. Bili so eno od treh plemen, ki so tvorila japiško civilizacijo. Imeli so tri pomembna mesta: Canosa, Silvium in Bitonto. V 4. stoletju pr. n. št. so jih podjarmili  Rimljani.
Histri (grško: Ιστρών έθνος [Istrōn éthnos]), antično pleme, za katerega Strabon pravi, da živi v Istri, kateri je dal svoje ime. Histre nekateri viri razvrščajo med venetska ilirska plemena, ki se jezikovno razlikujejo od drugih Ilirov. Rimljani so Histre opisovali kot nasilne pirate. Proti njim so sprožili dva vojna pohoda in jih leta 177 pr. n. št. dokončno podjarmili. Njihovo ozemlje združili z venetskim in ga preimenovali v X. rimsko regijo Venetia et Histria.
Karni (grško: Καρνίοι [Karníoi]), pleme, ki je bilo v klasični antiki naseljeno v vzhodnih Alpah na meji med Norikom in Benečijo. Običajno se jih prišteva med galska plemena, nekateri pa jih prištevajo k venetskim ljudstvom, ki so bila sorodna s Kelti, vendar so se od njih razlikovala. Njihovo ozemlje ni natančno določeno: Strabon ga omejuje samo na gorati del Benečije, medtem ko jim Ptolemej pripisuje tudi dve mesti ob jadranski obali. Eno od njih je bilo Akileja, sedanja Aquileia (Oglej). Po njih so dobile ime pokrajine Karnija (Carnia), Kranjska (Carniola) in Koroška (Carinthia).
Lopsi, liburnsko pleme,  ki je bilo naseljeno ob vzhodni jadranski obali pred in med rimsko zasedbo, predvsem na področju Velebita. Pleme omenja Plinij Starejši v svojem Prirodoslovju (Naturalis Historia). Po njih se je imenovalo naselje Lopsica, sedanji Sveti Juraj na Hrvaškem.

Seznam kačjih pastirjev v Sloveniji navaja 72 vrst kačjih pastirjev, za katere so bili zbrani podatki o pojavljanju na ozemlju Slovenije, kar vključuje eno vrsto, ki od 1960. let ni bila opažena v Sloveniji, zato velja za lokalno izumrlo, vendar obstaja realna možnost, da je bila samo spregledana. Seznam temelji na preglednih publikacijah Atlas kačjih pastirjev (Odonata) Slovenije, ki je nastal v sodelovanju med Centrom za kartografijo favne in flore ter Slovenskim odonatološkim društvom leta 1997, in novejšemu atlasu evropskih kačjih pastirjev (Atlas of the European dragonflies and damselflies, 2015) ter publikacijah Slovenskega odonatološkega društva.
Kačje pastirje na Slovenskem sta preučevala že pred stoletji Janez Vajkard Valvasor in Giovanni Antonio Scopoli, podatki pa so bili prvič sistematično zbrani šele v 1960. letih po zaslugi zoologa Boštjana Kiaute, ki velja za začetnika odonatologije na Slovenskem. Po mednarodnih merilih je zdaj razširjenost skupine razmeroma dobro poznana, Slovenija pa je bila tudi ena prvih evropskih držav, za katero je bil izdelan popoln pregled (atlas) favnističnih podatkov o kačjih pastirjih. Število 72 predstavlja skoraj natanko pol znanih vrst za Evropo (143) in je denimo primerljivo s številom vrst za Nemčijo (81), Španijo (80) in Poljsko (74), ki so mnogokrat večje od Slovenije, zato velja slovenska favna kačjih pastirjev za izredno pestro. To pestrost pripisujemo legi ozemlja na stičišču različnih biogeografskih regij, kjer številne vrste dosegajo rob svojega območja razširjenosti.
Taksonomija sledi referenčnemu delu Atlas of the European dragonflies and damselflies (2015), slovenska imena pa »Seznamu slovenskih imen kačjih pastirjev«. Podatki so povzeti po Atlasu kačjih pastirjev (Odonata) Slovenije, razen kjer je posebej navedeno.
Za stolpcema z imeni je stolpec s stanjem ogroženosti v Sloveniji, kot ga navaja Rdeči seznam kačjih pastirjev iz Pravilnika o uvrstitvi ogroženih rastlinskih in živalskih vrst v rdeči seznam. Kategorije ogroženosti po tem seznamu so:
izumrla vrsta (EX) je bila na območju Slovenije dokazano navzoča v naravnih populacijah in je v preteklosti gotovo izumrla oziroma je bila iztrebljena na celotnem območju Republike Slovenije
domnevno izumrla vrsta (EX?), katere navzočnost je bila na območju Slovenije znana, že daljši čas pa je kljub iskanju ni več najti in obstaja utemeljeni sum, da je izumrla.
prizadeta vrsta (E), katere obstanek na območju Slovenije ni verjeten, če bodo dejavniki ogrožanja delovali še naprej. Številčnost se je zmanjšala na kritično stopnjo oziroma njena številčnost zelo hitro upada v večjem delu areala.
ranljiva vrsta (V), za katero je verjetno, da bo v bližnji prihodnosti prešla v kategorijo E, če bodo dejavniki ogrožanja delovali še naprej. Številčnost vrste se je v velikem delu areala zmanjšala oziroma se zmanjšuje. Vrsta je zelo občutljiva na kakršnekoli spremembe oziroma poseljuje habitate, ki so na človekove vplive zelo občutljivi.
redka vrsta (R) je potencialno ogrožena zaradi svoje redkosti na območju Slovenije in lahko v primeru ogrožanja hitro preide v kategorijo E.
neopredeljena vrsta (I), za katero se domneva, da je ogrožena na območju Slovenije, vendar je na razpolago premalo podatkov za natančno uvrstitev v katero od zgornjih kategorij.Večina (25) teh vrst je zavarovanih tudi po novejši Uredbi o zavarovanih prosto živečih živalskih vrstah iz leta 2004, ki je sicer razveljavila prejšnji Pravilnik in njegovo krovno uredbo. Označene so z zvezdico (*). Sledi stolpec s statusom ogroženosti vrste v globalnem merilu, kot ga določa Svetovna zveza za varstvo narave (IUCN). Velika večina vrst, prisotnih v Sloveniji, globalno ni ogroženih, sodijo torej v kategorijo najmanj ogroženih vrst (Least concern, LC). Izjema sta obe vrsti studenčarjev (Cordulegaster), ki sta potencialno ogroženi. V tej kategoriji je tudi brzični škratec (Coenagrion mercuriale), ki pa je bil za Slovenijo napačno zabeležen.
V zadnjem stolpcu je fotografija primerka; kjer je možno, so prikazani samci, pri čemer pa se lahko samica po izgledu bistveno razlikuje. Možne so tudi manjše razlike glede na del območja razširjenosti, kjer je bil osebek fotografiran, in razvojni stadij (na primer pravkar preobražene živali so včasih manj živo obarvane).
Še štiri vrste so v slovenskem Atlasu omenjene kot najdbe glede na starejšo literaturo, vendar zanje ni dovolj trdnih dokazov, da so bile res prisotne na Slovenskem in so izpuščene tudi iz tamkajšnjega seznama:
šotni škratec (Coenagrion lunulatum) – ena omemba opažanja iz 1950. let, pri čemer Slovenija leži izven območja razširjenosti vrste, zato je šlo verjetno za napačno določitev
rumeni peščenec (Onychogomphus uncatus) – eno novejše opažanje, podkrepljeno s fotografijo, po kateri pa osebka ni mogoče zanesljivo ločiti od zelo podobnega bledega peščenca
prodni studenčar (Cordulegaster boltoni) – stare najdbe iz 1950. let pripadajo kasneje opisani vrsti veliki studenčar
vresni spreletavec (Leucorrhinia rubicunda) – dvomljiva novejša najdba, ki je ni mogoče zanesljivo pripisati tej vrsti

Seznam tekem KK Olimpija v mednarodnih košarkarskih tekmovanjih od sezone 1957/58, ko je klub še pod imenom AŠK Olympia nastopil na svojem prvem mednarodnem tekmovanju, v Pokalu evropskih prvakov, do vključno sezone 2015/16. Olimpija je nastopala oziroma nastopa v štirih evropskih tekmovanjih, dve od njih pa sta potekali pod več imeni.Pokal evropskih prvakov se je krajši čas imenoval Evropska liga, od sezone 1996/97 pa poteka pod današnjim imenom Evroliga. Olimpija je v tem tekmovanju pred osamosvojitvijo Slovenije igrala občasno, od sezone 1991/92 pa kot najboljši slovenski klub po merilih Evropske košarkarske zveze, ki se je računalo za triletno obdobje, stalno nastopala v Evroligi. V šestindvajsetih sezonah, v katerih je Olimpija dosegla 149 zmag in 176 porazov na 332-ih tekmah, je največji uspeh Olimpije uvrstitev v polfinale, kar ji je uspelo trikrat, v sezonah 1961/62, 1966/67 in 1996/97. V sezoni 1961/62 tekme za tretje mesto ni bilo, v sezonah 1966/67 in 1996/97 pa je Olimpija zmagala v tekmi za tretje mesto proti kluboma USK Praga oziroma ASVEL Basket. Od sezone 2013/14 igra v Evropokalu.
Tretje mednarodno tekmovanje, v katerem je nastopala Olimpija, je Evropski pokal pokalnih zmagovalcev, ki je potekal še pod imeni Evropski pokal, Evropokal in Pokal Saporta, leta 2002 pa je bilo tekmovanje s strani Evropske košarkarske zveze ukinjeno. Olimpija je v tekmovanju sodelovala petkrat, skupno dosegla 35 zmag in 24 porazov na 59-ih tekmah, najboljšo uvrstitev pa je dosegla v sezoni 1993/94, ko je pokal osvojila po finalni zmagi nad španskim klubom TAU Ceramica Vitoria. Šest sezon je Olimpija nastopala tudi v Pokalu Radivoja Korača, med sezonama 1973/74 in 1989/90, tudi to tekmovanje pa je bilo ukinjeno leta 2002. Najboljši rezultat je dosegla štirikrat z uvrstitvijo v četrtfinale oziroma četrtfinalno skupino, v sezonah 1973/74, 1978/79, 1982/83 in 1989/90, skupno pa je dosegla 22 zmag in 14 porazov na 36-ih tekmah.Kljub temu da Olimpija od sezone 2001/02 nastopa v ligi ABA, kjer nastopajo klubi iz več držav, pa v seznam tekme lige NLB niso vključene, kajti gre za regionalno ligo, ki tudi nadomešča prvi del državnih lig, ne za pravo mednarodno ligo.
Pavlovič, Mik (2000). Mejniki slovenske košarke. Ljubljana: Pisanica. COBISS 110562304. 

Seznam mineralov v Sloveniji zajema v glavnem vse minerale, ki se nahajajo oziroma so se nahajali v večjih količinah v Sloveniji. Razdeljeni so po sistematiki H. Strunza, ki temelji predvsem na kemični sestavi mineralov, ter v vsakem podpoglavju po abecednem redu. 
Odkritja in poimenovanja novih mineralov priznava oz. določa Mednarodna mineraloška zveza (ang. International Mineralogical Association, IMA). Baza podatkov Mineralogy Database je 31. decembra 2009 vsebovala opise 4.714 mineralov, pri čemer največji delež pripada silikatom in fosfatom. Popolnega seznama mineralov sicer ni mogoče sestaviti, saj vsako leto odkrijejo nove minerale. V Sloveniji status mineralov določa Zakon o ohranjanju narave (ZON).Da je neka naravna trdna spojina priznana za mineral, mora nastati preko geoloških procesov ter mora imeti značilno kemično sestavo z značilno kristalno zgradbo, tj. geometrijsko prostorsko razporeditvijo atomov v notranji strukturi minerala, in določene fizikalne lastnosti. Tako se nekatere kamnine ne prišteva med minerale, saj je skupek oz. agregat mineralov in/ali mineraloidov in torej nima značilne kemične sestave. Po sestavi se minerali raztezajo od čistih elementov in preprostih soli do zelo kompleksnih silikatov. V Sloveniji je najpogostejši mineral kalcit, saj je znanih več kot tisoč oblik.
Pojasnila k seznamuV seznamu so našteti samo minerali, ki so ali so bili prisotni v Sloveniji. Sicer je ali je bilo v Sloveniji prisotnih več mineralov, kot jih je omenjenih v seznamu (kot sta npr. langit in rosasit), vendar so zaradi majhnih količin in manjše gospodarske vrednosti (npr. rudarjenje) njihova najdišča oz. nahajališča, s tem pa tudi sami minerali, postali skozi zgodovino bolj ali manj neznani širši javnosti. Nekateri minerali se pogosto pojavljajo skupaj z drugimi minerali (npr. torbernit skupaj z uraninitom in uranofanom). Celoten seznam mineralov se nahaja v ustreznem seznamu in je urejen po abecednem redu.
Nekatera navedena nahajališča v Sloveniji so iz starejših virov, zato obstaja možnost, da na nekaterih mestih minerali makroskopske razsežnosti niso več prisotni. Domača imena mineralov se lahko razlikujejo od pokrajine do pokrajine v Sloveniji. Slika lahko prikazuje samo eno različico minerala; kjer ima različica minerala lastno ime, je to ustrezno navedeno v oklepaju.
Na slovenskem prostoru se je v preteklosti na področju mineralogije uveljavil predvsem Žiga Zois. Zoisova zbirka mineralov, ki se nahaja v Prirodoslovnem muzeju Slovenije, je ena najstarejših in v kulturnozgodovinskem pogledu najpomembnejših zbirk mineralov. Obsega približno 5.000 primerkov mineralov in kamnin, pri čemer je v stalni razstavni zbirki muzeja le 306 primerkov. Zbirka je sicer pomembna tudi zato, ker je bila temelj prvega muzeja na Slovenskem, tj. Kranjskega deželnega muzeja v Ljubljani, odprtega leta 1831. Zgodovinsko pomembna je tudi Palnstorfova zbirka kamnin in mineralov Jožefa Palnstorfa, višjega državnega uradnika v nekdanji vojvodini Kranjski.Po vsej verjetnosti se je Zois pri razvrščanju opiral na Wernerjevo razvrstitev mineralov, v katero so se uvrščale tudi nekatere druge spojine, kot so kamnine (npr. bazalt). V zbirki se nahajajo tudi minerali iz tujih predelov Evrope, predvsem iz Italije, Skandinavije ter Srednje in Zahodne Evrope, zastopane pa so tudi zunajevropske dežele. Leta 1805 so njemu v čast poimenovali cojzit, mineral kalcijevega aluminijevega hidroksi silikata.
Poleg Zoisove zbirke so v današnjem času večje zbirke mineralov v Sloveniji še v rudniku živega srebra v Idriji, v muzeju rudnika svinca in cinka v Mežici, zbirka kamnin in rud na Oddelku za geologijo Naravoslovnotehniške fakultete v Ljubljani, zbirka kamnin, fosilov in mineralov v gradu Slovenska Bistrica, Seidlova geološka zbirka v Novem mestu, Branisljeva zbirka radioaktivnih mineralov v Loškem muzeju ter zbirka mineralov Renata Vidriha.

Seznam najbližjih zvezd glede na Sonce, oziroma Zemljo. Seznam je urejen po naraščajoči oddaljenosti do največ 5 parsekov (16,308 svetlobnih let). Vključno z Osončjem je trenutno znanih 50 zvezdnih sistemov, ki ležijo v tem krogelnem območju. V teh sistemih je skupaj 65 znanih zvezd in 4 znane rjave pritlikavke. Od tega je ena zvezda Sončev dvojček, ena Sončev analogon, štiri bele in 50 rdečih pritlikavk. 
Zvezde in rjave pritlikavke z navideznim sijem večjim od 6,5m in, ki jih zaradi tega ne moremo opazovati s prostim očesom, so prikazane v praškasto modri. Spektralni razredi zvezd in rjavih pritlikavk so prikazani v barvi njihovega spektralnega razreda. Te barve so izvedene iz dogovorjenih imen za spektralne razrede in ne nakazujejo opazovanih barv zvezd. Nekatere paralakse in razdalje je meril Raziskovalni konzorcij o bližnjih zvezdah (RECONS) in predstavljajo le trenutne vrednosti.
Slika prikazuje vseh 32 zvezdnih sistemov v krogelnem območju znotraj 14 svetlobnih let od Sonca.
"100 nearest star systems". RECONS. Arhivirano iz prvotnega spletišča dne 2005-09-23. Pridobljeno dne 2005-10-24.  (2006-05-23 archive)
"Cool stars in the solar Neighbourhood". D. Montes, UCM. Pridobljeno dne 2005-11-14. 
Takeda, G.; E. B. Ford; A. Sills; F. A. Rasio; D. A. Fischer; J. A. Valenti (2006). "Structure and Evolution of Nearby Stars with Planets II. Physical Properties of ~ 1000 Cool Stars from the SPOCS Catalog" (angleščina). California & Carnegie Planet Search. Pridobljeno dne 2006-10-13.
Seznam nesreč s smrtnim izidom v Formuli 1 vključuje seznam vseh tistih dirkačev, ki so se smrtno ponesrečili na dirki Formule 1 oziroma tistih, ki so umrli za posledicami nesreč z dirkalnikom Formule 1 od sezone 1950. Skupaj oseminštirideset dirkačev se je smrtno ponesrečilo v dirkalnih Formule 1, triintrideset od teh na prvenstvenih dirkah Formule 1, osem na testiranjih, šest pa na neprvenstvenih dirkah Formule 1. Največ se je ponesrečilo britanskih dirkačev, trinajst, deset ameriških in sedem italijanskih, skupno pa dirkači šestnajstih narodnosti. Glede na konstruktorja dirkalnika se je smrtno ponesrečilo največ dirkačev Ferrarija, sedem, nato po pet dirkačev Kurtis Krafta, Cooperja in Lotusa, skupno pa dirkalniki petindvajsetih različnih konstruktorjev.
Cameron Earl je prvi dirkač, ki se je smrtno ponesrečil z dirkalnikom Formule 1 18. junija 1952 ob testiranju na dirkališču MIRA. Mario Alborghetti je prvi, ki se je smrtno ponesrečil na dirki, leta 1955 na neprvenstveni dirki Grand Prix de Pau, Bill Vukovich pa se je kot prvi smrtno ponesrečil na prvenstveni dirki istega leta na dirki Indianapolis 500. Prav na dirkališču Indianapolis Motor Speedway, kjer poteka dirka Indianapolis 500, se je smrtno ponesrečilo največ dirkačev, osem, čeprav je dirka le enajstkrat štela za prvenstvo Formule 1. V Evropi se je največ smrtnih nesreč pripetilo na dirkališču Nürburgring. Najodmevnejša smrtna nesreča se je zgodila 1. maja 1994 na dirki za Veliko nagrado San Marina, ko se je ponesrečil trikratni svetovni prvak Formule 1 Ayrton Senna. Drugi svetovni prvak Formule 1, ki se je smrtno ponesrečil, je Jochen Rindt, ki je po smrtni nesreči na dirki za Veliki nagrado Italije v sezoni 1970 posmrtno osvojil naslov svetovnega prvaka. Zadnja smrtna nesreča se je zgodila 5. oktobra 2014 na dirki za Veliko nagrado Japonske 2014, Jules Bianchi je za posledicami nesreče umrl 17. julija 2015.

Seznam prekinjenih dirk Svetovnega prvenstva Formule 1 je seznam tekem, prekinjenih zaradi hujše nesreče ali neprimernih pogojev na stezi. Prekinitev dirke označuje rdeča zastava, ki jo vihtijo za to pooblaščeni delavci, razporejeni ob progi. Leta 2007 so za nadzor dirk vpeljali sistem GPS, ki vključuje tudi opozorilne signale v dirkačevi kabini. Po razglasitvi rdeče zastave se izhod iz boksov zapre, dirkači pa se morajo počasi in brez prehitevanja razvrstiti na štartni vrsti. Deset minut pred ponovnim štartom vodstvo dirke izda opozorilo, dirka se začne za varnostnim avtomobilom, ki se po enem krogu umakne v bokse. Če dirke ni mogoče nadaljevati, štejejo rezultati ob koncu predhodnega kroga pred rdečo zastavo. Če dirke ni mogoče nadaljevati in dirkači niso prevozili 75 % načrtovane razdalje dirke, so podeljene polovične točke, v primeru manj kot dveh odpeljanih krogov pa točke niso podeljene.Od prve dirke Svetovnega prvenstva Formule 1 za Veliko nagrado Velike Britanije 1950 v Silverstonu je bilo triinštirideset dirk prekinjenih z rdečo zastavo, od tega se štirinajstkrat ni več nadaljevala, devetkrat zaradi dežja in petkrat zaradi nesreč. Sedemindvajset dirk je bilo prekinjenih v prvem krogu, vse so nato nadaljevali. Tri od teh so bile prekinjene zaradi nesreč s smrtnim izidom. Velika nagrada Španije 1975 je bila prekinjena v devetindvajsetem krogu, ko je Rolf Stommelen z dirkalnikom zletel med gledalce, izmed katerih jih je pet umrlo. Riccardo Paletti se je smrtno ponesrečil na dirki za Veliko nagrado Kanade 1982, ko je trčil s Didierom Pironijem. Velika nagrada San Marina 1994 je bila prekinjena zaradi smrtne nesreče Ayrtona Senne, ko je v petem krogu v izhodu iz ovinka Tamburello zapeljal v zid.

Seznam ptic v Sloveniji navaja 380 prostoživečih vrst ptic, ki so bile potrjeno opažene na ozemlju Slovenije med letoma 1800 in 2011 ter so navedene v zadnjem preglednem seznamu komisije za redkosti Društva za opazovanje in proučevanje ptic Slovenije iz leta 2012, poleg njih pa še 35 vrst, ki so bile v naravo vnešene umetno in v Sloveniji niso vzpostavile prostoživeče populacije - te niso del uradnega seznama in se ne upoštevajo pri skupnem številu vrst. Število 380 predstavlja skoraj 40 % vseh vrst, ki so navedene na uradnem seznamu ptic zahodne Palearktike Združenja evropskih komisij za redkosti (AERC).Seznam je urejen po redovih ptic; vrstni red sledi sistemu, kot ga uporablja uradni seznam AERC, le vrste brez prostoživečih populacij so združene na koncu vsakega reda in označene s temnejšo barvo. Navaja slovensko ime, nekatera druga bolj znana slovenska imena za to vrsto, znanstveno ime vrste, kategorijo in morebitni varstveni status. Kategorije so:
B: prostoživeča vrsta, ki po letu 1949 ni bila več zabeležena na ozemlju Slovenije.
C: iz ujetništva namerno spuščena ali pobegla vrsta, ki uspeva v naravi (ima gnezdečo populacijo).
C2: vrsta, ki jo je v naravo vnesel človek, vsaj določen delež gnezdečih osebkov te vrste pa je naravnega izvora.
E: posamezni osebki vrste, pobegle iz ujetništva (ni del uradnega seznama).Nekaj vrst je istočasno uvrščenih v več kategorij, saj lahko opažanja izhajajo iz različnih populacij.
V predzadnjem stolpcu je naveden varstveni status vrste. Na prvem mestu je ikona kategorije ogroženosti po kriterijih Svetovne zveze za varstvo narave (IUCN; Rdeči seznam, različica 2012.2), na drugem pa je označena morebitna zaščita po direktivi Evropskega sveta 2009/147/EC, t. i. ptičji direktivi (kodificirana različica z dne 30. novembra 2009). Označen je za vrste, vključene v Prilogo I direktive; ta vsebuje vrste, ki veljajo za posebej ogrožene in se njihove habitate varuje, trgovina z živimi ali mrtvimi osebki pa je prepovedana. Varstveni status v Sloveniji ni posebej označen, saj so z Uredbo o zavarovanih prosto živečih živalskih vrstah zavarovane vse v Sloveniji prostoživeče vrste ptic, razen mlakarice, fazana, jerebice, domačega goloba, sive vrane, šoje in srake.Zadnji stolpec je namenjen fotografiji vrste. Operjenost ptic se lahko bistveno razlikuje glede na starost, spol ter letni čas, zato slika ne ponazarja izgleda vseh predstavnikov vrste.

Rimski cesar je dokaj sodoben pojem, ki uspešno opisuje položaj posameznikov, ki so imeli vrhovno oblast v Rimskem cesarstvu. 
Rimsko cesarstvo se je razvilo iz Rimske republike, ko je prerasla v vladajočo vojaško in politično silo v Evropi. Za cesarstvo je bila značilna združitev moči v posamezniku in ne v »senatu in prebivalcih Rima«. Avgust, ki je na oblast prišel leta 27 pr. n. št. in se na splošno obravnava kot prvi rimski cesar, je skrbel samo za vzdrževanje videza republikanske oblasti in ni imel nobenega posebnega naslova, ki bi označeval njegovo vlogo. Avgust je v svoji osebi preprosto združil že obstoječo moč rimskega magistrata in privzel naslov Princeps Senatus, se pravi prvi mož senata. Takšen način vladanja, ki je trajal skoraj tristo let, se zato imenuje principat. Sodoben naslov cesar izhaja iz naslova imperator. Tega je rimska armada podeljevala svojim zaslužnim generalom in so ga kot takega v začetnem obdobju Rimskega cesarstva podeljevali tudi princepsom. Za vladarje Rimskega cesarstva se uporablja naziv cesar zato, ker poudarja močne vezi med vladarjem in armado, saj je bila moč cesarjev odvisna prav od njene podpore, in ne dela razlik med načinom vladanja v različnih obdobjih cesarstva.
V poznem tretjem stoletju je cesar Dioklecijan po krizi tretjega stoletja formaliziral in olepšal prejšnji način cesarskega vladanja in začel tako imenovano dominatsko obdobje Rimskega cesarstva. Za to obdobje je bila značilna nedvoumna koncentracija moči v cesarjevi osebi in uporaba naziva  dominus noster – naš gospod. Od Dioklecijana dalje je pogosto istočasno vladalo več cesarjev, ki so si med seboj  razdelili oblast na obsežnem ozemlju cesarstva.  Po letu 395 in smrti Teodozija I. se je cesarstvo bolj očitno razdelilo na zahodno in vzhodno polovico. Delitev še ni bila uzakonjena, zato so cesarji bolj stabilne vzhodne polovice cesarstva pogosto izvajali svojo oblast tudi v zahodni polovici. Zahodno cesarstvo je po letu 395 zašlo v resne težave. Po letu 455 se je popolnoma sesulo. Po odstopu zadnjega zahodnega cesarja leta 476 je Vzhodno cesarstvo stalno zahtevalo ozemlja na zahodu. Neprekinjen niz cesarjev je imelo vse do leta 1453, ko so Konstantinopel osvojili osmanski Turki in je ugasnilo.
Vzhodni cesarji, bolj znani kot bizantinski cesarji, so nadaljevali tudi neprekinjen niz rimskih cesarjev. Seznam zgodnjih bizantinskih cesarjev se v članku konča z Justinom II., zadnjim iz Justinijanove dinastije.  
V Seznamu rimskih cesarjev so cesarji, ki na splošno veljajo za »zakonite«. To pomeni, da oblast niso prišli z uzurpacijo. Pogosto je precej težko opredeliti in ugotoviti, ali je bil cesar zakonit ali ne, saj so mnogi zakoniti cesarji prišli na oblast z uzurpacijo, mnogi nezakoniti zahtevniki pa so imeli samo zakonsko pravico do tega položaja. Pri sestavljanju seznama so se upoštevala naslednja merila:
Vsak posameznik, ki je nesporno vladal celemu cesarstvu, je bil v nekem trenutku dejansko zakonit cesar (1).
Vsak posameznik, katerega je za socesarja ali naslednika imenoval zakonit cesar (1) in tisti, ki je imel zakonsko pravico do prestola, je bil zakonit cesar (2).
Kadar se je za prestol potegovalo več zahtevnikov, med katerimi ni bilo nobenega zakonitega, je bil, vsaj v obdobju principata, zakonit cesar tisti, ki ga je sprejel rimski senat (3).Cesar Avrelijan je prišel na prestol z uzurpacijo. Ker je bil v letih 274–275 edini in nesporni vladar, je bil zato zakonit cesar. Galijen je bil kljub temu, da ni obvladoval celotnega cesarstva in so njegov prestol zahtevali številni protikandidati, zakonit naslednik zakonitega cesarja Valerijana. Klavdij II. Got je kljub temu, da je prišel na oblast na nezakonit način in ni obvladoval celotnega cesarstva, zakonit cesar, ker ga je kot edinega kandidata potrdil rimski senat. V letu štirih cesarjev so bili vsi zahtevniki, čeprav sporni, za rimski senat v nekem trenutku sprejemljivi. V letu petih cesarjev nista bila sprejeta niti Pescenij Niger niti Klodij Albin, zato ju ni na seznamu. Poleg njih je še nekaj takih, pogosto otrok cesarjev, ki so bili socesarji, vendar niso imeli dovolj moči, da bi uveljavili svoj položaj. Ti kandidati so uvrščeni na seznam poleg svojih »starejših« oziroma »višjih« cesarjev.
Omenjena merila veljajo do leta 395, ko je cesarstvo razpadlo na zahodno in vzhodno polovico. Po tem letu velja merilo, da je bil zakonit cesar tisti, ki je nesporno vladal celi polovici cesarstva. Proti koncu Zahodnega cesarstva, ki je prenehalo obstajati leta 455, cesarji niso bili več pomembne osebnosti, zato se je včasih zgodilo, da za cesarja ni bilo nobenega kandidata. Zaradi zgodovinske popolnosti so zato po tem datumu na seznam vključeni vsi zahodni cesarji, tudi zadnji rimski cesar Romul Avgust, ki je bil v tehničnem smislu uzurpator.
Rajko Bratož, Rimska zgodovina: Od začetkov do nastopa cesarja Dioklecijana. Ljubljana, 2007.
Martha Ross, Rulers and Governments of the World, Vol. 1: Earliest Times to 1491, Bowker, 1978, ISBN 0-85935-021-5.
Chris Scarre in Brandon Shaw, Chronicle of the Roman Emperors, Thames & Hudson, 1995, ponatis 2001, ISBN 0-500-05077-5.
Tacitus, The Annals of Imperial Rome, Penguin Classics, Michael Grant Publications Ltd, 1971, ponatis 1985, ISBN 0-14-044060-7.

Seznam zavarovanih živalskih vrst v Sloveniji je narejen na podlagi Uredbe o zavarovanih prosto živečih živalskih vrstah, ki vsebuje poleg splošnih določil tudi dve prilogi. Poleg priloge 1, t. j. Seznam živalskih vrst, katerih živali so zavarovane, vsebuje uredba tudi prilogo 2, t. j. Seznam živalskih vrst, katerih habitate se varuje, ki pa ni predmet tega seznama.
Zavarovanje vrste je le eden izmed ukrepov varstva za ohranjanje vrstne pestrosti v naravi. Ukrepi za ohranjanje biotske raznovrstnosti poleg zaščite posameznih, najbolj ogroženih vrst živali urejajo tudi ravnanje z njihovim genskim materialom ter habitati in ekosistemi vred.
Na državni ravni je zavarovanih nad 200 vrst oziroma višjih taksonomskih skupin živali. Zavarovane so predvsem tiste vrste, ki so neposredno ogrožene zaradi uničevanja osebkov, medtem ko je v strokovnih predlogih rdečih seznamov ogroženih živalskih vrst navedenih bistveno več vrst (okoli 2000 taksonov) živali. Najpogostejši razlog za ogroženost vrst je poškodovanje ali uničenje življenjskega prostora , zato so varstveni ukrepi za njegovo ohranjanje bistveni tudi za ohranjanje vrst.
V seznamu so določene tiste živalske vrste, ki so domorodne (avtohtone) in tiste živalske vrste, ki niso domorodne (alohtone) na območju Republike Slovenije. 
Navedene živalske vrste v interesu Evropske unije so tiste, za katere na evropskem ozemlju držav članic Evropske unije velja, da so prizadete, ranljive, redke (živijo na omejenih geografskih območjih ali so redko raztresene na širšem geografskem območju) ali endemične.
Okrajšava spp. se uporablja za označevanje vseh na območju Slovenije domorodnih vrst višjega taksona oz. za označevanje vseh na območju Evropske unije domorodnih vrst višjega taksona.
Navajanja sistematskih enot v stolpcu »takson« so le informativna in ne za namene klasifikacije.

To je seznam vseh dirkačev, ki so zmagali na prvenstvenih dirkah Formule 1, od prve sezone 1950 do vključno sezone 2018. Rekorder po številu zmag je Michael Schumacher, ki jih je dosegel 91, Lewis Hamilton je drugi s 73-imi, Sebastian Vettel pa tretji z 52-imi. Schumacher drži tudi rekord za najdaljši razpon med svojo prvo zmago na dirki za Veliko nagrado Belgije 1992 in zadnjo na dirki za Veliko nagrado Kitajske 2006, 14 let, en mesec in en dan. Najmlajši zmagovalec prvenstvene dirke Formule 1 je Max Verstappen, ki je svojo prvo zmago dosegel na dirki za Veliko nagrado Španije 2016, v starosti 18 let in 228 dni. Najstarejši zmagovalec pa je Luigi Fagioli, ki je na dirki za Veliko nagrado Francije 1951 zmagal v starosti 53 let in 22 dni. Do sedaj je zmago na prvenstvenih dirkah Formule 1 doseglo 106 dirkačev, stoti dirkač z zmago je postal Heikki Kovalainen na dirki za Veliko nagrado Madžarske  2008.
Diepraam, Mattijs (24. junij 2012). "World Championship Grand Prix Wins". Forix (angleščina). Autosport. Pridobljeno dne 8. julija 2012.
Sherlock Holmes je akcijski detektivski film iz leta 2009, naslovljen po detektivskem liku Sherlocka Holmesa, ki ga je ustvaril pisatelj Arthur Conan Doyle. Film je režiral Guy Ritchie, producentsko vlogo so prevzeli Joel Silver, Lionel Wigram, Susan Downey in Dan Lin. Scenarij sta na podlagi zgodbe Lionela Wigrama in Michaela Roberta Johnsona ustvarila Anthony Peckham in Simon Kinberg. V glavnih vlogah sta nastopila Robert Downey, Jr. in Jude Law, ki sta upodobila Sherlocka Holmesa in Johna Watsona, v tem vrstnem redu.
Holmes raziskuje serijo umorov, ki jih na zunaj povezujejo okultni obredi. Skrivnostni negativec je Lord Blackwood. Zgodba doživi vrhunec, ko se Holmes in Blackwood soočita iz oči v oči na vrhu Tower Bridga, ki je bil tedaj še v fazi izgradnje.
Film so v ZDA začeli predvajati 25. decembra 2009, v Združenem kraljestvu, na Irskem in na Pacifiku je film na platna prišel dan pozneje, 26. decembra 2009.
V Londonu leta 1891 Sherlock Holmes (igra ga Robert Downey, Jr.) in dr. John Watson (igra ga Jude Law) pohitita, da bi preprečila obredni umor mladega dekleta. To jima tudi uspe, obenem pa razkrinkata človeka s kapuco, ki je nameraval dekle ubiti – lorda Henryja Blackwooda (igra ga Mark Strong), ki je pred tem na podoben način ubil še pet ljudi. Na prizorišče nato prispejo inšpektor Lestrade (igra ga Eddie Marsan) in Scotland Yard ter Blackwooda aretirajo. Tri mesece kasneje Blackwooda obsodijo na smrt na vešalih. Blackwood pred smrtjo izrazi željo, da bi ga v zaporu obiskal Holmes. Holmes ob obisku opazi, da je etaža, v kateri se Blackwoodova celica nahaja, prazna, ker naj bi imel Blackwood tak strašen učinek na paznike in sojetnike. Blackwood Holmesa posvari, da bodo umrli še trije ljudje in da Holmes tega ne bo mogel preprečiti. Holmes odide, Blackwooda pa nato obesijo in dr. Watson ga razglasi za mrtvega.
Holmesa nato na njegovem domu (Baker Street 221B) presenetljivo obišče Irene Adler (igra jo Rachel McAdams), poklicna tatica in njegova bivša ljubimka. Adlerjeva Holmesa prosi, naj poišče izginulega moža po imenu Reordan. Po njenem odhodu ji Holmes diskretno sledi do kočije, v kateri se Adlerjeva odpelje stran skupaj s svojim skrivnim delodajalcem. Skrivni mož razkrije, da je Reordan ključ v Blackwoodovih načrtih.
Tri dni pozneje na pokopališču odkrijejo Blackwoodovo krsto, ki je uničena od znotraj. V krsti mrtvega najdejo prav Reordana. Oskrbnik pokopališča Holmesu, Watsonu in zbranim policistom zaupa, da je videl Blackwooda, kako se je sprehodil iz krste. Po seriji dokazov, ki jih odkrijeta na truplu, Holmes in Watson obiščeta in raziščeta Reordanov dom. Tam najdeta posebno sobo, laboratorij, v katerem je Reordan mešal znanost in magijo.
Kasneje Holmesa odpeljejo v tempelj Reda štirih, središče skrivne okultne združbe. Vodje Templja, sir Thomas (James Fox) in lord Coward (Hans Matheson) Holmesa prosijo, da ustavi Blackwooda, bivšega člana reda. Sir Thomas in starejši član reda kasneje umreta zaradi Blackwoodovih navidez magičnih moči, s čimer se Blackwood utrdi na mestu vodje reda. Na zborovanju tudi izrazi svoj namen – prevzeti oblast v Združenem kraljestvu in ponovno zavzeti ZDA, ki jih je oslabila državljanska vojna. Lord Coward, ki je bil ves čas Blackwoodov zaveznik, izda sodni nalog za Holmesovo aretacijo.
Ko Holmes izve, da ga oblasti iščejo, se skrije in preuči Blackwoodove rituale. Na zemljevidu ugotovi, da so prizorišča njegovih obredov v obliki križa, s čimer sklepa, da je njegova naslednja tarča Britanski parlament. Holmes v parlamentu obišče Cowarda in ga prelisiči, da mu ta pove, da je Blackwoodov načrt pobiti člane parlamenta, preživeli pa bi le tisti poslanci, ki so pred tem popili skrivnostni zvarek na zborovanju Reda štirih, torej samo člani reda. Holmes se nato ponovno pridruži Adlerjevi in Watsonu in skupaj se prikradejo v kanalizacijo pod parlamentom, kjer odkrijejo napravo, osnovano na Reordanovih eksperimentih. Naprava je skonstruirana tako, da v sobane parlamenta izpusti derivat cianida. Po obračunu z Blackwoodovimi možmi, s katerimi sta se Holmes in Watson srečala že na Reordanovem domu, z naprave odstranijo posodi s cianidom. Adlerjeva pograbi posodi in steče stran, Holmes jo zasleduje. Blackwood in Coward, ki sta medtem v parlamentu že napravila paniko, spoznata, da je njun načrt propadel. Cowarda primejo, medtem ko se Blackwood izmuzne in odide po posodi.
Holmes se na vrhu nedokončanega Tower Bridga sooči z Adlerjevo, a ju prekine prihod Blackwooda. Holmes ga ukani, tako da se Blackwood ujame v kopico vrvi in verig. Holmes Blackwoodu razkrije, kako nobena od njegovih čarovnij ni bila zares čarovnija. Eden od stebrov se nato zruši, zaradi česar Blackwood pade in se do smrti obesi v verige nad reko Temzo.
Adlerjeva Holmesu v zaključku filma izda, da je njen delodajalec profesor Moriarty. Holmesa tudi posvari, da je Moriarty enako inteligenten kot on, le bolj zvijačen. Kasneje policija sporoči Holmesu, da so ob Blackwoodovi napravi našli mrtvega policista in da je bistvena sestavina naprave izginila. Holmes odtod sklepa, da je Moriarty obračun Holmesa, Adlerjeve in Blackwooda izkoristil za diverzijo, da je lahko vzel del naprave. To Holmesa spodbudi, da sprejme nov primer.
Robert Downey, Jr. – Sherlock Holmes. Downey je z ženo, producentko Susan Downey, obiskal pisarne Joela Silverja, ko je izvedel za ta projekt. Ritchieju se je sprva zdelo, da je Downey prestar za vlogo, ker je želel v filmu prikazati mlajšega Holmesa, ki bi se še izpopolnjeval, podobno kot v filmu Batman Begins. Ritchie se je nato odločil, da bo Downeyju dal priložnost in ta je za BBC izjavil: »Mislim, da se jaz in Guy dobro ujameva pri delu. Bolj kot gledam v knjige, bolj fantastično postaja. Holmes je tak čudak.« Downey je tudi razkril, da je morala njegova žena reči: »Ko bereš opis tega tipa – čuden in nekako utrgan – lahko bi šlo za moj opis.« Downey se je nameraval bolj osredotočiti na Holmesov patriotizem in njegovo boemstvo in je menil, da se je z delom za film Chaplin pripravil na vloge z angleškim naglasom. Tudi Ritchie je dejal, da je Downeyjev naglas »brezhiben.«  Tako Downey kot Ritchie se navdušujeta nad borilnimi veščinami, oba je tudi navdihnila zgodba Prazna hiša iz leta 1901, ki omenja borilno veščino bartitsu. Iz tega naslova je v filmu tudi več borilnih prizorov. Zaradi klepeta s Chrisom Martinom, v katerem mu je Martin priporočil, da naj Holmes izgleda upadel in koščen, je Downey za vlogo tudi shujšal.
Jude Law – dr. John Watson, Holmesov zaveznik, kirurg in vojni veteran. Lawov Watson se dosti bolje sklada s podobo Watsona iz knjig Arthurja Conana Doyla, saj je Watson Holmesu kolega in ne domišljavi norček, kot ga je populariziral igralec Nigel Bruce v filmih v 1930. in 40. letih. Law je prehodno že nastopil v televizijski seriji Prigode Sherlocka Holmesa v produkciji Granada Television, a le v epizodi, ki se nanaša na Doylovo zgodbo The Adventure of Shoscombe Old Place. Law je bil že sam velik Holmesov oboževalec in je spoznal, da je še vedno obstajal manevrski prostor, ki bi ga z novo priredbo lahko raziskali. Izbor Downeyja za glavno vlogo je v Lawu zbudil zanimanje in po uspešnem srečanju z Downeyjem so Lawa sprejeli v igralsko zasedbo. Law in Downey sta se strinjala, da bi morali v filmu zajeti Holmesovo in Watsonovo prijateljstvo. Downey je verjel, da lahko poudarjanje Watsonovih spretnosti bivšega vojaka, zdravnika, ženskarja in kockarja Holmesu ustvari zanimiviejše ozadje z vidika gledalca. Law si je prav tako pripravil zvezek fraz iz originalnih zgodb, ki bi jih lahko uporabil za improvizacije v dialogih. Ritchie je sicer v vlogi Watsona sprva predvidel Russella Crowa.
Mark Strong – lord Henry Blackwood, glavni antagonist. Blackwood je aristokratski serijski morilec, ki se je vmešal v okultne obrede, da bi novačil ljudi, ki bi nato izvrševali njegove ukaze. Strong je tako z Ritchiejem sodeloval še pri njunem tretjem skupnem projektu. Dejal je, da ceni režiserjevo pomanjkanje ega in to, da je z njim lahko delati.
Rachel McAdams – Irene Adler, femme fatale iz New Jerseyja, ki je Holmesa dvakrat prelisičila. V filmu Adlerjeva ni več poročena z Godfreyem Nortonom in prosi Holmesa za pomoč pri primeru. Downey je prepričal Ritchieja, da vpokliče McAdamsovo, z argumentom, da ne bo izgledala premlada, da bi v Holmesu vzbudila ljubezensko zanimanje.
Kelly Reilly - Mary Morstan. Watson se želi ustaliti z njo, zaradi česar pride v navzkrižje s Holmesom.
Hans Matheson - lord Coward. Coward je Blackwoodova desna roka in mu pomaga pri vseh umorih. Prav tako je edini od Blackwoodovih privržencev, ki se zaveda Blackwoodove uporabe tehnologije pri navidez magičnih prijemih.
James Fox - sir Thomas Rotherham, Blackwoodov oče in do smrti vodja Reda štirih.
Robert Maillet - Dredger. Dredger je francoski Kanadčan in velikan, zvest Blackwoodu. V filmu se večkrat spopade s Holmesom.Guy Ritchie ni želel povedati, kdo je posodil glas profesorju Moriartyju. Govorice namigujejo, da naj bi šlo za Brada Pitta, ki naj bi izrazil močno zanimanje za vlogo Moriartyja v nadaljevanju filma. Kot »anonimni mož« je v igralski zasedbi zabeležen igralec Ed Tolputt, čeprav ni povsem jasno, če se to nanaša na Moriartyja.
Producent Lionel Wigram je izjavil, da je o novem načinu prikaza Sherlocka Holmesa razmišljal že okrog deset let. »[Ko sem bral zgode,] ... sem ugotovil, da so podobe, ki se mi prikazujejo v glavi, drugačne od podob, ki sem jih doslej videval v filmskih in televizijskih upodobitvah Holmesa.« Wigram si je zamislil »dosti bolj modernega, bolj boemskega Holmesa, ki se oblači bolj kot kak umetnik ali pesnik,« kot je bil Henri de Toulouse-Lautrec. Potem ko je leta 2006 pustil službo funkcionarja pri Warner Bros., je Wigram iskal način, kako zgodbo prikazati tako, da bi bila všečna večjim množicam in bi vsebovala različne elemente iz več Holmesovih zgodb. Lik Lorda Blackwooda se je razvil iz viktorijanskega zanimanja za spiritualizem in za kasnejši vpliv Aleisterja Crowleyja. Producent je začutil, da je bil celo »skoraj premeten«, ko je zaničeval Holmesa, ki ima skoraj nadnaravno sposobnost reševanja zločinov in se ironično zoperstavi navidez nadnaravnemu negativcu. Wigram je napisal, John Watkiss pa narisal strip, dolg 25 strani, ki je služil kot nekakšna pomoč za vse ustvarjalce. Na prisotnost profesorja Moriartyja so ustvarjalci namignili s scenarijem, da bi si ustvarili manevrski prostor za nadaljevanje.Marca 2007 se je družba Warner Bros. odločila ustvariti film, predvsem zaradi konceptnih vzporednic s komercialno uspešnim filmom Batman Begins. Pravni zastopniki Arthurja Conana Doyla so se tudi vpletli v reševanje pravnih ovir, čeprav so zgodbe v ZDA v javni lasti. Za režiserja so izbrali Neila Marshalla, a ga je nato junija 2008 zamenjal Guy Ritchie. Ko je kot otrok živel v internatu, je Ritchie z ostalimi sošolci v spalnici  po zvočnikih pogosto poslušal zgodbe o Holmesu. »S Holmesom sem hodil spat, ko sem imel sedem let,« je dejal. To je tudi eden od razlogov, zakaj se njegova podoba Holmesa razlikuje od ostalih filmov. Svoj film je namreč želel napraviti za bolj »pristnega« Doylovi literarni predlogi. Ritchie je pojasnil: »V zgodbah je kar precej intenzivnih akcijskih prizorov in ponekod se to ni odražalo v filmih.« Holmesova »briljantnost bo prodrla v akcijske prizore in film bo pokazal, da je bil njegov um tako urok, kot blagoslov.« Ritchie je želel ustvariti »zelo sodoben film v smislu zvoka in slike,« ker je minilo že »relativno dolgo časa, odkar je nastala filmska priredba, ki bi jo ljudje sprejeli.«
Med snemanjem bojnega prizora med Holmesom in Dredgerjem je Robert Maillet (ki je igral Dredgerja) ponesreči udaril Downeya v obraz, zaradi česar je Downeyu pritekla kri in je nato padel na tla, vendar ni izgubil zavesti, kot so poročali nekateri viri. Časopis The Sun je zapisal, da je med snemanjem 28. novembra izbruhnil požar, zaradi česar so morali snemanje za dve uri prekiniti. Ko so decembra snemali na St John's Streetu, so morali urnik skrajšati s 13 na 9 dni, ker so se domačini pritožili, da morajo v času snemanja svoje avtomobile vedno puščati drugje kot po navadi.Ritchie je želel, da Holmesova oprava podre tipično podobo Doylovega lika. Downey je za svoj lik izbral klobuk, zmahano fedoro. Režiser se je držal tradicije, da Holmesovo in Watsonovo stanovanje izgleda kot kaotičen nered. Za ta namen so stanovanje napolnili z artefakti in znanstvenimi predmeti iz kontinentov, ki naj bi jih Holmes in Watson že obiskala.
Režiser Guy Ritchie je med urejanjem filma za začasno glasbeno podlago uporabil filmsko glasbo iz filma Temni vitez, ki jo je ustvaril skladatelj Hans Zimmer. Zimmerja je prosil, naj ustvari glasbeno podlago za film, obenem pa naj uglasbi nekaj povsem drugega. Zimmer je svojo nalogo za Ritchieja opisal kot zvok skupine The Pogues, ki se pridružijo romunskemu orkestru. Za svojo glasbeno spremljavo je Zimmer uporabil banjo, cimbale, škripajoče violine in »polomljen gostilniški klavir.« Sprva je dal Zimmer razglasiti svoj lastni klavir, a je nato ugotovil, da se ne sklada z ostalo glasbeno spremljavo. Nato je prosil svojega pomočnika, naj mu priskrbi polomljen klavir. Prvi klavir, ki sta ga našla, je bilo darilo lastnikov, ki so zanj očitno lepo skrbeli. Drugi klavir, ki sta ga našla, sta tudi zares uporabila v produkciji. Zimmer je dejal: »Neko nedeljo sva najela podzemni avtomobilski park filmskega koncerna 20th Century Fox in na klavirju počela zahrbtne stvari.«
Film je premiero doživel 14. decembra 2009 v Londonu. Zatem so 25. decembra 2009 film premierno predvajali še v drugih delih sveta (26. decembra v Združenem kraljestvu in na Irskem). Datum izida so na december sicer premaknili s predhodnega novemberskega datuma. 10. decembra 2009 so v propagandne namene na izbranih lokacijah v Belgiji organizirali dobrodelne predpremiere.Film je v prvem vikendu dosegel 62,4 milijona dolarjev, s čimer se je uvrstil na 2. mesto ameriške lestvice, za Avatarjem, ki je prinesel 75,6 milijona dolarjev. Film je zabeležil tudi visok povprečni izkupiček po kinu, saj je 3.626 kinodvoran v povprečju prineslo 18.031 dolarjev. Enodnevne prodaje domačih izdaj filma so podrle vse rekorde. Do 25. decembra 2009 je Sherlock Holmes po celem svetu prinesel 65.380.000 dolarjev, kar je doslej finančno najuspešnejši film Guya Ritchieja in osmi najdonosnejši film leta 2009.
Film je prejel večinoma pozitivne ocene s strani filmskih kritikov. Na spletni strani Rotten Tomatoes so zapisali, da je 68 % od 192 kritikov filmu dalo pozitivno oceno, pri čemer je bila povprečna ocena filma 6,1 od 10. Med najbolj priznani kritiki Rotten Tomatoesa, med katerimi so znani kritiki z najuglednejših časopisov, spletnih strani, televizijskih in radijskih programov, je film zabeležil potrditveno oceno v 53 %, na podlagi vzorca 34 kritikov. Splošen konsenz na strani je bil, da »režiserski slog Guya Ritchieja mogoče ni najprimernejši za priredbo legendarnega detektiva, a Sherlock Holmes vseeno pridobiva na dopadljivosti odličnega Roberta Downeya, Jr.« Metacritic, ki zbira uravnotežene ocene filmskih kritikov po ocenjevalni lestvici od 1 do 100, je na podlagi 34 ocen filmu pripisal oceno 57.Roger Ebert iz časnika Chicago Sun-Times je dal filmu tri od štirih možnih zvezdic. Ebert je pohvalil predvsem močne like, slikovne efekte in zgodbo, polno akcije in napetosti. Like je pohvalil tudi Jake Tomlinson iz revije Shave Magazine, ki je dejal, da sta Downey Jr. in Law »odličen tim« in da je Strong »prepričljiv in srhljiv negativec.«Sodelavec časopisa New York Times A. O. Scott je bil bolj zadržan. Zapisal je, da je režiserjev pristop k filmom ta, da »ustvarja kulske filme o kulskih ljudeh s kulskimi stvarmi,« in da je Sherlock Holmes v svojem bistvu »niz poz in kaskaderskih učinkov,« ki v najboljšem primeru »le občasno preusmerjajo pozornost.«David Stratton je bil do filma zelo kritičen – opisal ga je kot »travestijo Conana Doyla in graje vreden odklon od enega največjih likov leposlovja.« Dejal je, da zgodba »sploh ne spada na teritorij Sherlocka Holmesa« in, čeprav se je strinjal glede razvedrilne vrednosti filma, zaključil, da je film »privlekel grobost nad enega od največjih literarnih stvaritev v zgodovini.«
Nagrade17. januarja 2010 je zveza Hollywood Foreign Press Association oznanila dobitnike zlatih globusov. Robert Downey, Jr. je za svojo upodobitev Sherlocka Holmesa prejel zlati globus za najboljšo moško glavno vlogo v muzikalu ali komediji. Poleg tega je bil Hans Zimmer nominiran za nagrado zveze Broadcast Film Critics Association za najboljšo filmsko glasbo, a mu je nagrado speljal Michael Giacchino s svojim glasbenim prispevkom iz filma V višave. Film je prejel dve nominaciji za oskarja, in sicer za najboljšo izvirno glasbeno podlago ter za najboljšo umetniško režijo, vendar na 82. podelitvi oskarjev ni prejel nobenega kipca.
Po dokončanju filma se je Guy Ritchie s produkcijsko ekipo posvetoval glede nadaljevanja filma. Robert Downey, Jr., Jude Law in ostali člani igralske zasedbe so tudi podpisali pogodbo za primer nadaljevanja filma. Ritchie je zgodbo že začel pisati in predprodukcija naj bi se po vseh načrtih začela 21. marca 2010.
Čeprav si je film vzel precej svoboščin v primerjavi z izvornimi Holmesovimi zgodbami, vseeno vsebuje številne reference in aluzije na zgodnejša dela. V filmu najdemo številne citate iz romanov in zgodb Conana Doyla, npr. »Igra se je začela« (zgodba The Abbey Grange, kot tudi originalni vir citata, Shakespearjeva igra Henrik V.), »Ker sem ravno to iskal« (zgodba Srebrni blisk), »Velik talent za tišino imaš, Watson. To te dela neprecenljivega tovariša« (zgodba The Man With the Twisted Lip), »Zločin je pogost, logika redka« (zgodba The Copper Beeches), »Moj um se upira stagnaciji. Daj mi problemov. Daj mi dela« (roman Znamenje štirih), »Za moje pojme gre za ogromno razliko, če imam s sabo nekoga, na katerega se lahko docela zanesem« (zgodba Skrivnost doline Boscombe) in »Podatki, podatki, podatki – ne morem ustvarjati opek brez gline« (zgodba The Copper Beeches).
Prizor, v katerem Holmes in Watson izpeljeta vrsto ugotovitev na podlagi mrtvečeve zapestne ure, je na las podoben prizoru iz Znamenja štirih. Tam Holmes na podlagi skoraj identičnih indicev (praske okoli urine časovnice in odtisi zastavljalca znotraj krste) pride do podatkov, ki zadevajo Watsonovega pokojnega brata (in njegovo zapestno uro). Holmes v zgodbi Plešoči možici zaklene Watsonovo čekovno knjižico v svojo pisalno mizo, kar je komentator William S. Baring-Gould označil za avtorjev namig, da je imel Watson težave s kockanjem. To interpretacijo so podprli tudi v filmu.Od ostalih referenc na zgodnejše zgodbe je Holmes ohranil portret Irene Adler, ki Holmesa najame za njegove usluge (kot v zgodbi A Scandal in Bohemia). Predmet z dizajnom »V.R.«, ki visi na steni in Holmes vanj strelja, je omenjen že v zgodbi Obred družine Musgrave. V zgodbi Watson omenja, da je Holmes pištolo uporabil za okrasitev zidu »s patriotskim V.R. [pomeni Victoria Regina, kraljica Viktorija], ki mu je pridal strelske luknje.« Buldoga, ki se v filmu pojavlja ves čas, je Conan Doyle prvič omenil v romanu Študija v škrlatnem, v katerem je Watson zapisal: »Doma imam bikovega mladička.« Ime psa, Gladstone, je vzeto iz epizode radijske serije Nove prigode Sherlocka Holmesa, v katerem sta glavni vlogi igrala/govorila Basil Rathbone in Nigel Bruce. Čeprav pes v izvornih zgodbah ni več omenjen, pa njegova obravnava v filmu na dan prinese špekulacije komentatorjev (kot je povzel Baring-Gould), da je »bil bikec žrtev Holmesovih kemijskih eksperimentov ... [ali] da je pes, ki ni mogel prenašati režima na Baker Streetu, odšel.«Kar nekaj podrobnosti v filmu je vzetih iz zgodbe The Adventure of the Mazarin Stone. Prva je že ime glavnega negativca, lorda Blackwooda, ki je v zgodbi poimenovan kot grof Negretto Sylvius ('Negretto' po italijansko pomeni 'črn', kar je po angleško 'black'; 'Sylvius' po latinsko pomeni 'gozd', kar je v angleščini 'wood'). Kot je učenjak W. W. Roberts zapisal, gre »verjetno za privatno šalo na račun revije Blackwood's Magazine, ki jo je Conan Doyle v 1880. letih dolgo časa neučinkovito hvalil.« Druga taka podrobnost je kronski diamant, ki ga v filmu okoli vratu nosi Irene Adler. Zgodba The Adventure of the Mazarin Stone je bila tudi prva, ki je omenila, da ima Holmesovo stanovanje Baker Street 221B več izhodov in čakalnico. Dodatnega izhoda, ki gre skozi spalnico, se je Holmes poslužil, ko je na začetku filma sledil Irene.
Prizor, v katerem je prvič prikazana ulica Baker Street, je neposredna vzporednica z uvodnim prizorom televizijske nanizanke Prigode Sherlocka Holmesa.
Ob koncu filma Adlerjeva pove Holmesu: »Nevihta prihaja,« kar je napoved načrtovanega nadaljevanja. Stavek je precej podoben Holmesovemu citatu iz zgodbe Slovo Sherlocka Holmesa: »Vzhodni veter prihaja, Watson.« To je v zgodbi rekel Holmes in s tem napovedal nevihto v obliki prve svetovne vojne, skoraj dobesedno so stavek citirali v tretjem filmu filmske serije Basila Rathbona, naslovljenem Sherlock Holmes and the Voice of Terror.

Shizofrenija je duševna motnja, za katero sta značilna razpad miselnih procesov in šibka čustvena odzivnost. Pogosti simptomi so med drugim neurejenost misli in blodnje (na primer preganjalne oziroma paranoidne), prisluhi, otopela čustva in pomanjkanje motivacije. Shizofrenija povzroča velike družbene in zaposlitvene težave. Simptomi se navadno pojavijo v zgodnji odrasli dobi, s splošno pojavnostjo 0,3−0,7 %. Diagnoza temelji na opaženem vedenju in pripovedi osebe.
Dejavniki, ki prispevajo k nastanku shizofrenije, so dedni vzroki, zgodnje okolje ter psihološki in socialni procesi. Nekatere snovi (zdravila, droge) povzročajo simptome ali jih poslabšajo. Zaradi številnih možnih kombinacij simptomov so razpravljali, ali gre pri diagnozi za eno samo motnjo ali pa za spekter sindromov. Kljub izvoru naziva iz grških korenov »skhizein«, razdeliti in »phrēn«, razum pri shizofreniji ne gre za »razcepljeno« ali »multiplo osebnost«, kot javnost motnjo pogosto napačno razume. Nasprotno, izraz pomeni »razcep mentalnih funkcij«, ki ga znaki motnje kažejo.Temelj zdravljenja shizofrenije so antipsihotična zdravila, ki predvsem zmanjšujejo dejavnost dopaminskih receptorjev. Pomembno dopolnilo zdravljenja sta tudi psihoterapija ter poklicna in socialna rehabilitacija. V hujših primerih − ko gre za ogrožanje sebe in drugih − je lahko nujna neprostovoljna hospitalizacija, vendar je bolnišnično zdravljenje zdaj krajše in manj pogosto, kot je bilo nekdaj.Motnja v prvi vrsti vpliva na sposobnost mišljenja, vendar običajno prispeva tudi h kroničnim vedenjskim in čustvenim težavam. Osebe s shizofrenijo imajo pogosto motnje, kot so depresija in anksiozne motnje. Življenjska pojavnost za motnje zaradi zlorabe drog je skoraj 50 %. Socialne težave, kot so dolgotrajna brezposelnost, revščina in brezdomstvo, so pogoste. Povprečna pričakovana življenjska doba je pri osebah s to duševno motnjo od 12 do 15 let krajša kot pri osebah brez nje. To je posledica povečanih zdravstvenih težav in zvišane verjetnosti za samomor (okoli 5 %).
Osebe s shizofrenijo lahko doživljajo halucinacije (največ poročajo o prisluhih), imajo blodnje (pogosto so bizarne ali  preganjalne narave) in motnje govora. Slednje se lahko kažejo kot popolna izguba zmožnosti pogovora, kot tvorba ohlapno povezanih stavkov in v hudih primerih kot shizofazija (»besedna solata«). Umik iz družbe, zapuščenost v oblačenju in osebni higieni ter izguba motivacije in razsodnosti so ravno tako pogosti znaki shizofrenije. Pogosto je opaziti vzorec čustvenih težav, na primer pomanjkanje odzivnosti. Okrnjena družbena kognitivnost in znaki paranoidnosti sta spremljajoča pojava shizofrenije; običajno pride do socialne izolacije. Prav tako pogosto pride do težav v delovnem in dolgoročnem spominu, v izvršilnih funkcijah in v hitrosti obdelave podatkov. V enem od neobičajnih tipov motnje lahko oseba kaže znake katatonije: je nema, ostaja negibna v nenavadnih položajih ali pa je brez razloga vznemirjena. Približno 30 do 50 % oseb s shizofrenijo se motnje ne zaveda − svojega stanja ali zdravljenja zanj ne sprejemajo. Zdravljenje lahko do neke mere vpliva na to, ali se oseba stanja zave. Osebe s shizofrenijo pogosto težko dojemajo čustva, kot jih izraža človeški obraz.
Shizofrenija se pogosto opisuje na osnovi pozitivnih in negativnih (ali deficitarnih) simptomov. Med pozitivne simptome štejemo znake, ki jih osebe brez motnje običajno ne kažejo, so pa prisotni pri osebah s shizofrenijo. Mednje spadajo blodnje, neurejene misli in govor, halucinacije tipa, sluha, pa tudi voha in okusa, ki se običajno obravnavajo kot manifestacije psihoze. Halucinacije so tipično povezane z vsebino blodnje. Pozitivni simptomi se običajno dobro odzivajo na zdravila.Negativni simptomi so primanjkljaji normalnih čustvenih odzivov ali drugih miselnih procesov; na zdravila se slabše odzivajo. Pogosti negativni simptomi so ravnodušni izrazi ali zadušeno čustvovanje, revnost govora, nezmožnost doživljanja veselja, pomanjkanje želje po stiku z ljudmi in pomanjkanje motivacije. Negativni simptomi bolj kot pozitivni slabšajo kakovost življenja, funkcionalno sposobnost in povečujejo obremenjenost bližnjih. Osebe z bolj izraženimi negativnimi simptomi so bile pred pojavom motnje pogosto slabo prilagodljive in njihov odziv na zdravila je pogosto omejen.
Pozna adolescenca in zgodnja odraslost sta najpogostejši obdobji, ko se shizofrenija pojavi, saj gre za kritična leta v socialnem in poklicnem razvoju ravnokar odraslega človeka. Pri 40 % moških in 23 % žensk z diagnozo shizofrenije se motnja pojavi pred starostjo 19 let. Da bi se zmanjšale s shizofrenijo povezane razvojne motnje, so se zadnje čase številne raziskave ukvarjale z odkrivanjem in zdravljenjem motnje v njeni prodromalni fazi, t. j. pred njenim nastopom. Motnjo so uspeli napovedati tudi do 30 mesecev pred pojavom simptomov. Pri osebah, pri katerih pride do razvoja shizofrenije, se lahko v prodromalni fazi pojavijo prehodni ali samoomejujoči psihotični in nespecifični simptomi, kot so umikanje iz družbe, razdražljivost, disforija in nerodnost.
Pri razvoju shizofrenije so pomembni genetski in okoljski dejavniki. Osebe z družinsko anamnezo shizofrenije, ki imajo prehodno psihozo, imajo 20−40 % možnosti, da se jim motnjo diagnosticira eno leto kasneje.
Ocene dedljivosti se med seboj razlikujejo, ker je težko ločiti učinke genetike in okolja; navaja se povprečje 0,80. Največje tveganje za razvoj shizofrenije predstavlja sorodstvo z osebo s shizofrenijo v prvem kolenu (tveganje je 6,5 %), več kot 40 % enojajčnih dvojčkov z bratom ali sestro, ki ima shizofrenijo, je prizadetih. Če je prizadet eden od staršev, je tveganje približno 13 %, če sta prizadeta oba, je tveganje skoraj 50 %.Verjetno so vpleteni številni geni, vsak od njih vpliva le malo in njihova pot prenosa in način izražanja sta neznana. Predlagali so številne kandidatne gene, določene variacije v številu kopij, gen NOTCH4 in lokacije histonskih beljakovin. Z motnjo povezujejo tudi številne asociacije na nivoju genoma, kot je cinkov prst 804A. Zdi se, da se genetski vzroki za shizofrenijo in bipolarno motnjo prekrivajo. Vse jasneje postaja, da genetska arhitektura shizofrenije vključuje tako pogoste kot tudi neobičajne variacije.Ob predpostavki dednosti se evolucijska psihologija sprašuje, kako je prišlo do razvoja genov, ki povečujejo verjetnost za psihozo, saj je motnja z evolucijskega vidika maladaptivna. Ena od idej je, da so geni vpleteni v razvoj jezika in človeške narave; za zdaj pa gre pri tej in pri podobnih idejah le za hipoteze.
Okoljski dejavniki, ki se povezujejo z razvojem shizofrenije, so med drugim bivalno okolje, uporaba drog in predporodni stresni dejavniki. Zdi se, da slog starševstva ni zelo vpliven, čeprav gre osebam, ki so jih starši podpirali, bolje kot tistim, katerih starši so bili kritični ali sovražni. Življenje v urbanem okolju, tako med otroštvom kot v odrasli dobi, podvaja tveganje za shizofrenijo, četudi se upošteva uporabo drog, etnično skupino in velikost družbene plasti. Med pomembne dejavnike spadata tudi družbena osamitev in priseljevanje v zvezi s socialno stisko, rasno diskriminacijo, družinsko disfunkcijo, brezposelnostjo in slabimi stanovanjskimi razmerami.
Približno polovica obolelih za shizofrenijo uživa droge ali pretirava s pitjem alkohola. Amfetamin, kokain in v manjši meri alkohol lahko povzročijo psihoze, ki kažejo shizofreniji zelo podobno sliko. Čeprav na splošno nikotina ne prištevajo med vzroke motnje, ga osebe s shizofrenijo uživajo (kadijo) v veliko večji meri kot splošna populacija.Zloraba alkohola lahko občasno povzroči razvoj kronične psihotične motnje zaradi ponavljajoče se odtegnitve snovi. Uživanje alkohola z zgodnejšim pojavom psihoze ni povezano.Pomemben delež oseb s shizofrenijo uživa marihuano za blaženje simptomov motnje. Marihuana lahko prispeva k shizofreniji, sama po sebi pa je ne more povzročiti; raba marihuane ni ne nujen, ne zadosten razlog za razvoj nobene od oblik psihoze. Zgodnja izpostavljenost kanabisu možganov, ki se še razvijajo, povečuje tveganje za shizofrenijo, pri čemer pa je težko kvantificirati, kolikšno je povečanje tveganja. Le majhen delež oseb, ki zgodaj začenjajo z uživanjem marihuane za zabavo, razvije v odraslem obdobju shizoafektivno motnjo. Prisotnost določenih genov ali že obstoječe psihopatološko stanje pri prizadeti osebi lahko povečata tveganje. Višji odmerki in večja pogostost uporabe so kazalniki za povečano tveganje kroničnih psihoz. Tetrahidrokanabinol (THC) in kanabidiol (CBD) imata nasprotujoče si učinke; CBD je antipsihotik z zaščitnimi lastnostmi za živce in preprečuje negativne učinke THC-ja.Druga mamila lahko osebe s shizofrenijo uporabljajo kot sredstvo za spopadanje z depresijo, tesnobo, dolgočasjem in osamljenostjo.
Dejavniki, kot so hipoksija in okužbe, stres in nedohranjenost matere med nosečnostjo, lahko povzročijo rahlo povečanje tveganja za shizofrenijo kasneje v življenju. Za osebe z diagnozo shizofrenije je bolj verjetno, da so se rodili pozimi ali spomladi (vsaj na severni polobli), kar je lahko posledica povečane izpostavljenosti virusom in utero. Povečanje tveganja znaša okoli 5 do 8 %.
Mnogokrat so že poskušali pojasniti povezavo med spremembami v delovanju možganov in shizofrenijo. Najpogostejša je dopaminska hipoteza, po kateri je vzrok za psihozo v možganih, ki napačno sprožanje dopaminergičnih nevronov interpretirajo napačno.
Razvoj in obstoj shizofrenije so povezali z mnogimi psihološkimi mehanizmi. Pri osebah z diagnozo in pri osebah s povečano verjetnostjo za motnjo so ugotovili kognitivni zamik, posebno kadar so bili pod stresom in v negotovih položajih. Nekatere kognitivne funkcije morda odražajo globalne nevrokognitivne primanjkljaje, kot je izguba spomina, spet druge pa so morda povezane s konkretnimi težavami in izkušnjami.Nedavne ugotovitve kažejo, da se številni posamezniki z diagnozo shizofrenije kljub otopelemu videzu čustveno odzivajo, še posebno na stresne ali negativne dražljaje; te vrste občutljivost lahko povzroči ranljivost osebe za simptome ali motnjo. Nekateri podatki kažejo, da lahko vsebina prividov in psihotičnih izkušenj odraža čustvene vzroke za motnje in da njihovo doživljanje lahko vpliva na simptomatiko. Uporaba varnega vedenja, s katerim naj bi se izognili navideznim grožnjam, lahko prispeva h kroničnemu značaju zablod. Še en dokaz več za vlogo psiholoških mehanizmov so učinki psihoterapije na simptome shizofrenije.
Shizofrenijo povezujejo s komaj opaznimi razlikami v strukturi možganov, ki so prisotne v 40 do 50 % primerov, in v kemiji možganov med akutnimi psihotičnimi stanji. Študije na osnovi nevropsiholoških testov in slikovnih preiskav možganov kot sta fMRI in PET, s katerimi so raziskovali funkcionalne razlike v delovanje možganov, so pokazale, da se razlike najpogosteje nahajajo čelnih režnjih, hipokampusu in v senčnih režnjih.  Poročali so o zmanjšanju prostornine možganov, ki je manjše od zmanjšanja pri Alzheimerjevi bolezni, in sicer na območju frontalne skorje in senčnih režnjev. Vprašljivo je, ali so spremembe prostornine napredovale ali gre za stanje, ki je bilo prisotno že pred pojavom motnje.  Te razlike so povezane z nevrokognitivnim primanjkljajem, ki se pogosto povezuje s shizofrenijo.  Glede na to, da gre za spremembe v omrežju nevronov, obstaja alternativna hipoteza, po kateri je shizofrenijo treba razumeti kot zbirko motenj, nastalih med razvojem organa.Posebna pozornost je bila namenjena delovanju dopamina v mezolimbični poti možganov. Ta usmeritev je v veliki meri posledica naključnega odkritja, da lahko fenotiazinska zdravila, ki zavirajo delovanje dopamina, zmanjšajo psihotične simptome. Hipotezo potrjuje tudi dejstvo, da lahko amfetamini, ki sprožajo sproščanje dopamina, poslabšajo psihotične simptome pri shizofreniji. Vplivna dopaminska hipoteza shizofrenije razlaga, da je lahko pretirana aktivacija receptorjev D2 vzrok za pozitivne simptome shizofrenije. Čeprav se je zaradi za vse antipsihotike značilne blokade D2 tako domnevalo okrog 20 let, sta šele sredi leta 1990 slikanji PET in SPET hipotezo podprli z dokazi. O dopaminski hipotezi danes menijo, da je preveč enostavna, deloma zato, ker so novejša antipsihotična zdravila (atipični antipsihotiki) lahko enako učinkovita kot starejša zdravila (klasični antipsihotiki), poleg tega pa tudi vplivajo na serotoninsko delovanje in imajo lahko nekoliko manj zaviralnega učinka za dopamin.Preiskujejo nevrotransmiter glutamat in zmanjšano funkcijo glutamatnega receptorja NMDA pri shizofreniji, predvsem zaradi nenormalno nizke ravni glutamatnih receptorjev v posmrtni analizi možganov oseb z diagnozo shizofrenije, in odkritja, da zdravila, ki blokirajo glutamat, kot sta fenciklidin in ketamin,  posnemajo z motnjo povezane simptome in kognitivne težave. Zmanjšana funkcija glutamata je povezana z nizko uspešnostjo pri testih, ki zahtevajo delovanje čelnega režnja in hipokampusa. Glutamat lahko vpliva na delovanje dopamina in oba sta vpletena v shizofrenijo. Glutamatne poti morda igrajo pomembno posredniško (in morda vzročno) vlogo pri motnji. Pozitivni simptomi se ne odzivajo na glutamatna zdravila.
Shizofrenija se diagnosticira na podlagi meril, bodisi na osnovi 5. izdaje »Diagnostičnega in statističnega priročnika duševnih motenj« (DSM-V), ki ga izdaja Ameriško psihiatrično združenje, bodisi na osnovi 10. izdaje Mednarodne klasifikacije bolezni in sorodnih zdravstvenih problemov (MKB-10) Svetovne zdravstvene organizacije. Ta merila uporabljajo v pogovoru s prizadeto osebo omenjene izkušnje in doživetja ter poročila o nepravilnostih v vedenju, ki jim sledi klinična ocena strokovnjaka za duševno zdravje. S shizofrenijo povezani simptomi se v populaciji pojavljajo vzdolž kontinuuma, tako da morajo doseči določeno raven, preden se diagnoza postavi. Leta 2013 za motnjo še ni objektivnega merila.
Leta 2013 je Ameriško psihiatrično združenje izdalo 5. izdajo DSM. Da se lahko postavi diagnoza shizofrenije, morata biti dva diagnostična kriterija prisotna večino časa v obdobju enega meseca; z občutnim vplivom na socialno ali poklicno delovanje pa v času najmanj šest mesecev. Oseba mora imeti blodnje, halucinacije ali neurejen govor. Drugi simptomi so lahko negativni znaki ali hudo neorganizirano ali katatonično vedenje. Opredelitev shizofrenije je ostala enaka kot v različici DSM iz leta 2000 (DSM-IV-TR), vendar so v DSM-5 številne spremembe.
Podvrstne razvrstitve kot sta katatonična in paranoidna shizofrenija so odstranili. V prejšnjih različicah so jih puščali predvsem zaradi tradicije, vendar, kot se je pozneje izkazalo, brez kakšne velike koristi.
Da se omogoči jasnejša in celovita karakterizacija, pri opisovanju shizofrenije priporočajo bolje razlikovati med trenutnim stanjem in napredovanjem v preteklosti.
Shizoafektivna motnja je bolje opredeljena, tako da jo je od shizofrenije mogoče jasneje razlikovati.
Kot pripomoček pri kliničnem odločanju se priporoča ocena, ki zajema osem območij psihopatologije –  kot recimo ali oseba doživlja halucinacije ali manična razpoloženja.Kriteriji MKB-10 se običajno uporabljajo v evropskih državah. Merila DSM uporabljajo v ZDA, v različnem obsegu po svetu, in v prevladujočem obsegu v raziskavah. Merila MKB-10 bolj poudarjajo prvovrstne simptome po Schneiderju. V praksi sta oba sistema v veliki meri skladna.Če so znaki motenj prisotni že več kot mesec dni, vendar pa manj kot šest mesecev, se uporablja diagnoza shizofrene motnje. Psihotični simptomi, ki trajajo manj kot mesec dni, se lahko diagnosticirajo kot kratka psihotična motnja, različne motnje pa se lahko opredeljuje kot »siceršnja psihotična motnja«. Diagnozo »shizoafektivna motnja« se uporablja, kadar so poleg psihotičnih simptomov jasno prisotne tudi motnje razpoloženja. Če so psihotični simptomi neposredna fiziološka posledica splošnega zdravstvenega stanja ali snovi, potem je diagnoza ene od psihoz sekundarna temu stanju. Shizofrenije se ne diagnosticira, če so prisotni simptomi globoke razvojne motnje, razen v primeru, da oseba tudi doživlja jasne blodnje in halucinacije.
Delovna skupina DSM-5 je predlagala, da se pet podrazvrstitev shizofrenije, vključenih v DSM-IV-TR, opusti:
paranoidna vrsta: prisotne so blodnje in slušne halucinacije, motnje mišljenja, neorganizirano vedenje ali čustvena otopelost pa ne. Blodnje so preganjalne in/ali grandiozne narave, poleg tega so lahko prisotne druge teme, kot so ljubosumje, religioznost ali somatizacija (šifra DSM: 295.3; MKB-10: F20.0).
neorganizirana vrsta: MKB-10 jo imenuje »hebefrenijska shizofrenija«. Hkrati so prisotne motnje mišljenja in čustvena otopelost (šifra DSM: 295.1; MKB-10: F20.1).
katatonična vrsta: oseba je lahko da skoraj nepremična ali pa kaže razburjeno, nesmotrno razgibanost. Simptomi so lahko tudi katatoničen stupor in voščena upogljivost (šifra DSM: 295.2; MKB-10: F20.2).
nediferencirani tip: psihotični simptomi so prisotni, vendar niso bila izpolnjena merila za paranoidno, neorganizirano ali katatonično vrsto (šifra DSM: 295.9; MKB-10: F20.3).
Preostali tip: če so pozitivni simptomi prisotni, vendar po intenzivnosti samo nizkem nivoju (šifra DSM: 295.6; MKB-10: F20.5).MKB-10 določa dve dodatni podvrsti:
Postshizofrena depresija: depresivna epizoda med okrevanjem po shizofrenski motnji, ko so nekateri simptomi shizofrenije lahko še vedno prisotni na nizki ravni (MKB-10: F20.4).
Enostavna shizofrenija: zahrbten in postopen razvoj izrazitih negativnih simptomov brez zgodovine psihotičnih epizod (MKB-10: F20.6).
Psihotični simptomi so lahko prisotni v številnih drugih duševnih motnjah, med drugim pri bipolarni motnji, mejni osebnostni motnji, pri zastrupitvi z drogami in pri psihozah zaradi užitih drog. Blodnje (nebizarne) so prisotne tudi v trajni blodnjavi motnji, umikanje iz družbe pri socialni anksiozni, izogibajoči osebnostni in shizotipski osebnostni motnji. Simptomi shizotipske osebnostne motnje so podobni tistim pri shizofreniji, vendar manj hudi. Shizofrenija se pojavlja skupaj z obsesivno-kompulzivno motnjo (OKM) precej pogosteje kot je mogoče po naključju, je pa včasih težko razlikovati obsesije, ki se pojavljajo pri obsesivno-kompulzivni motnji, od blodenj pri shizofreniji. Majhno število oseb, ki opustijo benzodiazepine, doživi hud odtegnitveni sindrom, ki lahko traja dlje časa. Spominja lahko na shizofrenijo, zato obstaja nevarnost napačne diagnoze.Splošni zdravniški in nevrološki pregled sta potrebna, da se izključijo bolezni, ki se lahko kažejo s psihotičnimi, shizofreniji podobnimi simptomi, kot so presnovna motnja, sistemska okužba, sifilis, okužba s HIV, epilepsija in poškodbe možganov. Možganska kap, multipla skleroza, hipertiroidizem, hipotiroidizem, Huntingtonova bolezen in demence, kot so Alzheimerjeva bolezen, frontotemporalna demenca ter demenca z Lewyjevimi telesci, se lahko kažejo s shizofreniji podobnimi psihotičnimi simptomi. Treba je izključiti delirij, ki kaže na telesno bolezen in ki se lahko ugotovi in določi na osnovi vidnih halucinacij, akutnega pojava in nihanja v ravni zavesti. Preiskave se ob recidivu motnje običajno ne ponavlja, razen če obstaja poseben indic ali možnost, da gre za škodljive učinke antipsihotičnih zdravil. Pri otrocih je treba halucinacije razlikovati od običajnih otroških fantazij.
Preprečevanje shizofrenije je težko, saj ni zanesljivih znakov za kasnejši razvoj motnje. Dokazi o učinkovitosti zgodnjih posegov pri preprečevanju shizofrenije so nejasni. Obstajajo sicer dokazi, da lahko zgodnje posredovanje pri osebah s psihotično epizodo izboljša kratkoročne rezultate, po petih letih pa je od teh ukrepov le malo koristi. Koristi poskusov shizofrenijo preprečiti v prodromalni fazi so negotove, zato se od leta 2009 dalje ne priporočajo več.  Kognitivno-vedenjska terapija lahko pri osebah z velikim tveganjem po enem letu zmanjša tveganje za psihozo. Še en zaščitni ukrep je izogibati se snovem, kot so marihuana, kokain in amfetamin, ki so jih povezali z razvojem motnje.
Prvo zdravljenje shizofrenije so antipsihotična zdravila, pogosto v kombinaciji s psihološko in socialno podporo. Do hospitalizacije lahko pride pri hudih epizodah, bodisi prostovoljno, bodisi (če zakonodaja za duševno zdravje to dovoljuje) neprostovoljno. Dolgotrajna hospitalizacija od 50. let 20. stoletja ni več običajna, čeprav lahko do nje še vedno pride. Podporne storitve družbe so pogosto dnevni centri, obiski članov ekipe za duševno zdravje, podpora pri zaposlovanju in podporne skupine. Nekateri dokazi kažejo, da redna telesna vadba pozitivno vpliva na telesno in duševno zdravje oseb s shizofrenijo.
Zdravila izbora za zdravljenje shizofrenije so antipsihotiki, ki lahko pozitivne simptome psihoze zmanjšajo po približno 7─14 dni po začetku zdravljenja. Antipsihotiki ne morejo bistveno omiliti negativnih simptomov in kognitivne disfunkcije. Pri osebah, ki jemljejo antipsihotike, neprekinjena uporaba zmanjšuje tveganje za ponovitev motnje (recidiv). O koristih stalnega jemanja dlje kot dve ali tri leta je malo dokazov.Izbira določenega antipsihotika je odvisna od koristi, tveganj in stroškov. Še vedno obstajajo debate, ali so kot razred boljši tipični ali atipični antipsihotiki. Pri obeh skupinah sta ravni opuščanja in ponovitve simptomov enaki pri uporabi nizkih do zmernih odmerkov. Na zdravljenje se dobro odziva 40−50 % in delno 30−40 % oseb z motnjo. Na zdravljenje je odpornih (ko simptomi po šestih tednih na dva ali tri različne antipsihotike ne reagirajo ustrezno) 20 % oseb z motnjo. Klozapin je učinkovito zdravilo za osebe, ki se slabo odzivajo na druge učinkovine (»na zdravljenje odporna« ali »neodzivna« shizofrenija), vendar ima lahko hude stranske učinke v obliki agranulocitoze (nizko število levkocitov) pri manj kot 4 % ljudi.Kar se stranskih učinkov tiče, so tipični antipsihotiki povezani z višjo stopnjo ekstrapiramidnih neželenih učinkov,  atipični antipsihotiki pa so v zvezi z znatnim povečanjem telesne mase, sladkorno boleznijo in tveganjem za metabolni sindrom. Atipični antipsihotiki imajo manj ekstrapiramidnih neželenih učinkov, vendar so te razlike skromne. Še vedno ni jasno, ali novejši antipsihotiki zmanjšajo možnosti za razvoj nevroleptičnega malignega sindroma, ki je redka, vendar huda nevrološka motnja.Pri osebah, ki nočejo ali ne morejo redno jemati zdravil, je mogoče motnjo nadzorovati s pomočjo dolgo delujočih depojskih injekcij antipsihotika. Tveganje ponovitve zmanjšujejo v večji meri kot peroralna zdravila. V kombinaciji s psihosocialnimi ukrepi lahko izboljša dolgoročno zavezanost zdravljenju. Ameriško psihiatrično združenje predlaga, da se osebam, ki so več kot eno leto brez simptomov, ukine zdravljenje z antipsihotiki.
Številni psihosocialni ukrepi lahko pomagajo pri zdravljenju shizofrenije, tako družinska terapija, zdravljenje samozavesti v skupnosti, podporno zaposlovanje, kognitivna sanacija, razvoj spretnosti in psihosocialni ukrepi glede uživanja drog in skrbi za telesno težo. Družinska terapija ali izobraževanje, ki vključuje celotno družinsko okolje posameznika, lahko zmanjša recidive in skrajša trajanje hospitalizacije. Dokazi o učinkovitosti kognitivno-vedenjske terapije na zmanjšanje simptomov ali preprečevanje ponovitev so minimalni. Zdravljenje s pomočjo umetnosti ali drame ni dobro raziskano.
Shizofrenija ima velike človeške in ekonomske stroške. Zaradi nje se pričakovana življenjska doba skrajša za 10 do 25 let. To je predvsem zaradi povezanosti z debelostjo, slabo prehrano, sedečim načinom življenja in kajenjem, povečana verjetnost za samomor ima manjšo vlogo. Antipsihotična zdravila lahko povečajo tveganje. Te razlike v pričakovani življenjski dobi so se od 1970 do 1990 povečale.Shizofrenija je eden glavnih vzrokov za invalidnost, aktivna psihoza je na tretjem mestu za tetraplegijo in demenco, pred paraplegijo in slepoto. Približno tri četrtine ljudi s shizofrenijo je trajnih invalidov z recidivi. Ocenjujejo, da je po svetu zaradi te motnje 16,7 milijonov ljudi zmernih ali hudih invalidov. Nekateri med njimi popolnoma okrevajo, drugi dobro delujejo v družbi. Večina oseb s shizofrenijo živi neodvisno, ob podpori skupnosti. Pri osebah s prvo epizodo psihoze je dober dolgoročni rezultat pričakovati pri 42 %, vmesni rezultat pri 35 % in slab izid pri 27 %. Rezultati zdravljenja so boljši v deželah v razvoju kot v razvitem svetu. Ti zaključki so zaenkrat vprašljivi.S shizofrenijo je povezana nadpovprečna stopnja samomorilnosti. Navaja se 10 %, vendar je novejša analiza oceno spremenila na 4,9 %; najpogosteje pride do tega v obdobju po nastopu motnje ali po prvem sprejemu v bolnišnico. Veliko več (20 do 40 %) poskuša samomor vsaj enkrat. Obstajajo različni dejavniki tveganja, med drugim moški spol, depresija in visok inteligenčni količnik.Shizofrenija in kajenje kažeta močno asociacijo po vsem svetu. Kajenje je zlasti visoko pri osebah z diagnozo shizofrenije, po ocenah je med njimi 80 % do 90 % rednih kadilcev, v splošni populaciji pa 20 %. Tisti, ki kadijo, navadno veliko kadijo, poleg tega kadijo cigarete z visoko vsebnostjo nikotina. Po nekaterih dokazih ima paranoidna shizofrenija boljše možnosti kot druge vrste shizofrenije za samostojno življenje in poklicno delovanje.
Shizofrenija prej ali slej prizadene 0,3–0,7 % ljudi, to pomeni 24 milijonov ljudi po svetu v letu 2011. Zgodi  se 1,4-krat pogosteje pri moških kot pri ženskah in se običajno pri moških tudi prej pojavi. Starost, pri kateri najpogosteje nastopi motnja, je 25 let pri moških in  27 let pri ženskah. Nastop v otroštvu je veliko redkejši  kot nastop v srednjih letih ali v starosti.Kljub temu, da so ravni shizofrenije po svetu podobne, se njena pogostost razlikuje, tako po svetu kot znotraj držav in na lokalni in sosedski ravni. V svetovnem merilu predstavlja vzrok okrog enega odstotka izgubljenih »zdravih« let življenja zaradi posledic bolezni. Leta 2010 je zaradi shizofrenije umrlo 20.000 ljudi. Stopnja shizofrenije je odvisna od definicije − je trikrat večja ali pa trikrat manjša.
Leta 2000 je Svetovna zdravstvena organizacija ugotovila, da sta razširjenost in pojavnost shizofrenije v grobem podobni po vsem svetu. Starostno standardizirana pojavnost na 100.000 ljudi je od 343 v Afriki do 544 na Japonskem in v Oceaniji za moške in od 378 v Afriki do 527 v Jugovzhodni Evropi za ženske.V Sloveniji je s shizofrenijo diagnosticiranih približno 20.000 ljudi, na leto na novo odkrijejo približno 400 primerov.
Na začetku 20. stoletja je psihiater Kurt Schneider naštel oblike psihotičnih simptomov, ki so po njegovem mnenju razlikovale shizofrenijo od drugih psihotičnih motenj. Imenujejo jih »prvorazredni simptomi« ali »prvorazredni simptomi po Schneiderju«. Med njimi so blodnje, da prizadeto osebo nadzorujejo zunanje sile; prepričanje, da nekdo ali nekaj vstavlja in odstranjuje misli iz uma; prepričanje, da prihaja do prenosa misli na druge ljudi; in halucinantni glasovi, ki komentirajo misli ali dejanja prizadetega ali pa se pogovarjajo z drugimi halucinantnimi glasovi. Čeprav so bistveno prispevali k trenutnim diagnostičnim merilom, so specifičnost prvorazrednih simptomov postavili pod vprašaj. Pregled diagnostičnih študij, opravljenih med letoma 1970 in 2005, je pokazal, da Schneiderjevih trditev ne morejo ne potrditi in ne zavreči. Zaključili so, da je prvorazrednim simptomom v prihodnjih revizijah diagnostičnih sistemov treba posvetiti manj pozornosti.Zgodovina shizofrenije je zapletena in je ni mogoče povedati premočrtno. Čeprav se je pogosto poročalo o iracionalnem, nerazumljivem ali nenadzorovanem vedenju, zgodovinski zapisi pred 19. stoletjem ne povedo veliko o sindromih, ki spominjajo na shizofrenijo. Podrobno poročilo o primeru iz leta 1797 o Jamesu Tillyju Matthewsu in Pinelovi zapiski, ki jih je objavil leta 1809, so pogosto citirani kot prvi primer motnje v medicinski in psihiatrični literaturi. Latiniziran izraz »dementia praecox« je prvi uporabil nemški alienist Heinrich Schule leta 1886, nato pa ga je 1891 uporabil Arnold Pick v poročilu o osebi s psihotično motnjo (hebefrenija). Leta 1893 si je Emil Kraepelin izposodil izraz od Schuleja in Picka in leta 1899 uvedel obsežno novo diferenciacijo v  klasifikaciji duševnih motenj med »dementia praecox« in razpoloženjsko motnjo (imenovano manična depresija, ki vključuje tako unipolarno kot bipolarno depresijo).  Kraepelin je verjel, da je »dementia praecox« verjetno posledica dolgoročnega, tlečega sistemskega ali »celotelesnega« bolezenskega procesa, ki je prizadel številne organe in periferne živce v telesu, ki pa je v zadnji odločilni kaskadi po puberteti vplival na možgane. Njegova uporaba pojma demenca se je razlikovala od drugih oblik demence, kot je recimo Alzheimerjeva bolezen, ki se običajno pojavijo kasneje v življenju. Nekateri trdijo, da pomeni uporaba izraza  »démence précoce«, kot ga je uporabil leta 1852 francoski zdravnik Benedikt Morel, medicinsko odkritje shizofrenije. Vendar ta mnenja ne upoštevajo dejstva, da je le malo stičnih točk med Morelovo opisno uporabo izraza in samostojnim razvojem pojmovanja bolezni »dementia praecox« ob koncu 19. stoletja.
Besedo »shizofrenija« (grob prevod je »razcepljenost razuma«, izvira iz starogrških besed, »schizein« (σχίζειν): »cepiti«) in »phrēn«, »phren-« (φρήν, φρεν-): »razum«)  je skoval Eugen Bleuler leta 1908, da bi opisal ločitev funkcije med osebnostjo, mišljenjem, spominom in razumom. Kot Američani in Angleži interpretirajo Bleulerja, je vodilne simptome opisal s štirimi A-ji:  afekt, avtizem, okrnjeno asociiranje idej in ambivalenca. Bleuler je spoznal, da pri bolezni ne gre za demenco, saj se stanje nekaterih njegovih pacientov ni le slabšalo, temveč se je tudi izboljševalo. Zato je predlagal nov izraz − shizofrenija. Sredi 50. let 20. stoletja je prišlo zaradi razvoja in začetka uporabe klorpromazina do revolucije v zdravljenju.V začetku sedemdesetih let so bila diagnostična merila za shizofrenijo vzrok številnim kontroverznim razpravam, ki so vodile do danes veljavnih delovnih meril. Po raziskavi diagnoz v ZDA in Veliki Britaniji leta 1971 je postalo jasno, da se shizofrenijo v ZDA diagnosticira veliko pogosteje kot v Evropi. Delno je bil vzrok v popustljivejših diagnostičnih kriterijih v ZDA, kjer so uporabljali priročnik DSM-II, v nasprotju z Evropo in njenim MKB-9. Rosenhanova študija iz leta 1972, objavljena v reviji Science, je zaključila, da se v ZDA shizofrenijo dostikrat diagnosticira na subjektiven in nezanesljiv način. To so nekateri vzroki, da so poleg diagnosticiranja shizofrenije preoblikovali celotni priročnik DSM-II, kar je vodilo do 3. izdaje v letu 1980. Pojem shizofrenija se pogosto razume napačno − kot da pomeni »razklano osebnost«. Čeprav lahko osebe, ki so zbolele za shizofrenijo, slišijo glasove in te glasove pojmujejo kot različne osebe, pri shizofreniji ne gre za osebo, katere osebnost sestavlja več različnih oseb. Za zmedo je delno kriva dobesedna razlaga Bleulerjevega pojma shizofrenija (Bleuler je prvotno shizofrenijo povezoval z disociacijo in je razklano osebnost vključil v svojo kategorijo shizofrenije). Disociativno motnjo identitete − »razcepljeno osebnost« − so na podlagi ohlapnih meril v DSM-II tudi pogosto napačno diagnosticirali kot shizofrenijo. Prva znana zloraba pojma v pomenu »razcepljena osebnost« je bil članek pesnika Eliota leta 1933. Drugi so izsledili še starejše korenine.
Leta 2002 so na Japonskem izraz shizofrenija iz Seishin-Bunretsu-Byō 精神分裂病 (bolezen razklanega razuma) spremenili v Tōgō-shitchō-shō 統合失調症 (integrativna motnja), da bi zmanjšali stigmo. Novo ime je navdihnil biopsihosocialni model; po treh letih se je odstotek oseb, ki so vedele za diagnozo, povečal s 37 %  na 70 %.V ZDA so stroške shizofrenije − vključno z neposrednimi stroški (ambulantna in bolnišnična oskrba, zdravila in dolgotrajna oskrba) in stroški nezdravstvene oskrbe (vzdrževanje pravnega reda, zmanjšana produktivnost na delovnem mestu, brezposelnost) − v letu 2002 ocenili na 62,7 milijard dolarjev. Film in knjiga Čudoviti um govorita o življenju matematika Johna Nasha, ki je leta 1994 dobil Nobelovo nagrado za ekonomijo in je imel shizofrenijo.
Posamezniki s hudo duševno motnjo, kot je shizofrenija, so izpostavljeni večjemu tveganju, da postanejo žrtve nasilnih in nenasilnih kaznivih dejanj. Shizofrenija je povezana z zvišano stopnjo nasilnih dejanj, čeprav predvsem zaradi višje ravni uživanja drog. Število umorov, povezanih s psihozo, je podobno številom zaradi zlorabe snovi, in se giblje vzporedno s splošno stopnjo na območju. Kako sta povezana shizofrenija in nasilje, neodvisno od zlorabe drog, je sporno vprašanje, vendar so lahko pomembni nekateri vidiki osebne zgodovine ali duševnih stanj.Medijska pokritost, ko gre za nasilna dejanja oseb s shizofrenijo, krepi javno mnenje o povezavi med shizofrenijo in nasiljem. V reprezentativnem vzorcu raziskave iz leta 1999 je 12,8 % Američanov menilo, da so osebe s shizofrenijo »zelo verjetno« nasilne do drugih, 48,1 % pa jih je odgovorilo s »skoraj verjetno«. Več kot 74 % jih je menilo, da so osebe s shizofrenijo ali »ne posebno sposobne« ali »sploh nesposobne«, da odločajo o svojem zdravljenju. 70,2 % jih je mislilo enako glede razpolaganja z denarjem. Po eni od metaanaliz se je od 50. let 20. stoletja razširjenost mnenja, da so osebe s psihozo nasilne, več kot podvojila.
Raziskave zdravljenja shizofrenije so pokazale relativno učinkovitost minociklina. Raziskujejo tudi nidoterapijo (prizadevanje za spremembo okolja), ki bi naj izboljšala njihovo funkcionalno sposobnost, vendar njena učinkovitost še ni dokazana.

Simfonični orkester RTV Slovenija (do konca 80-ih let 20. stoletja Simfonični orkester RTV Ljubljana) je začel delovati leta 1955 pod dirigentskim vodstvom violinskega virtuoza in skladatelja Uroša Prevorška. 
Glavna dejavnost orkestra so arhivska in koncertna snemanja. Orkester izvaja obsežen in raznovrsten repertoar - od baroka do moderne simfonične glasbe, oper, oratorijev in kantat, scenske in filmske glasbe, po večini s poudarkom na ustvarjalnosti domačih skladateljev. Za najboljše poustvaritve domačih skladb je dobil mnogo visokih priznanj. Delo orkestra ima svoj namen tudi v bogatitvi slovenskega glasbenega arhiva, ki ga Radio Slovenija vzdržuje vse od začetkov svojega delovanja in predstavlja zakladnico slovenske glasbene kulture.
Čeprav je večino posnetkov orkestra slišati na vseh radijskih in TV programih, sta njegova domača in mednarodna diskografija izjemno obsežni (več kot 200 zgoščenk, prav toliko pa je posnetkov, izdanih na gramofonskih ploščah in avdio kasetah). Ob vsem tem tudi stalno gostuje po vsej Evropi. V Ljubljani sicer delujeta še dva profesionalna simfonična orkestra, orkester Slovenske filharmonije in orkester Ljubljanske opere, katerima pa je primarnega pomena koncertna dejavnost in ne programsko planirana snemalna dejavnost, s katero bi oskrbovala osrednji nacionalni fonotečni arhiv.
Kmalu po ustanovitvi Radijske postaje Ljubljana leta 1928 se je pojavila potreba po lastni glasbeni produkciji, saj je pogodba ob ustanovitvi Radio obvezovala, da spored traja vsaj 150 minut na dan, od tega je moralo biti vsaj 60 minut prvovrstne glasbe, a ne predvajane iz gramofonskih plošč. Radijska postaja je v živo prenašala mnoge ljubljanske koncertne prireditve, vendar pa je bila zaradi nemotenega delovanja glasbenega programa potreba po lastnih glasbenih sestavih zelo velika. Radijska hiša ni imela možnosti snemanja oz. shranjevanja posnetkov, zato je takoj v začetku svojega delovanja ustanovila Radio kvartet in Radio orkester, ki ga je sestavljalo 11 članov. Vodil ga je violinist Kazimir Petrič, ki je za to zasedbo priredil več skladb, za orkester so komponirali nekateri slovenski skladatelji in s tem prispevali prve notne izvode v danes obsežno radijsko nototeko. Leta 1931 se je orkester skrčil v Salonski kvintet in za radijske potrebe v istem letu nastopil kar 498-krat. Leta 1933 se je zasedba ponovno razširila v dvanajst-članski »Radio orkester«, mesto Kazimirja Petriča pa je prevzel korepetitor in operni kapelnik Danijel Grum. Zaradi varčevalnih ukrepov je bilo tudi zaželjeno, da bi znal vsak glasbenik igrati na dva instrumenta. Tedanji glasbeniki so izvajali predvsem lahko glasbo, pa tudi jazz, zasedba pa zaradi svoje maloštevilnosti ni bila ustrezna, da bi izvajala simfonično glasbo. Leta 1935 je umetniško vodstvo prevzel Drago Mario Šijanec, ki je orkestru dirigiral do leta 1945. V tem času so se v orkestru pojavila nekatera ostala glasbila simfoničnega sestava (pihala, trobila, tolkala), vendar številčno v obsegu komorne zasedbe. Glasbeni program je v različnih časih dneva z živo izvajano glasbo zabaval, pa tudi kulturno izobraževal poslušalce, ustanovil je tudi svoj komorni zbor. Leta 1934 se je na Radiu Ljubljana prvič začelo snemanje domačih plošč, leta 1936 pa je orkester prvič javno nastopil tudi na koncertnem odru. V času 2. svetovne vojne je imel orkester več javnih nastopov, njegovi člani pa so se združevali in nastopali še v različnih komornih zasedbah. Leta 1945, po osvoboditvi, je bil na novo ustanovljen Orkester Radia Ljubljane (krajše ORL), avgusta tega leta pa je njegov dirigent postal Uroš Prevoršek. Leta 1946, ko se je zasedba povečala na 65 članov, se je preimenoval v Simfonični ORL. V tem času je pianist, skladatelj in dirigent Bojan Adamič osnoval Plesni orkester Radia Ljubljana (PORL), ki je z dopolnitvijo godal postal revijski oziroma Zabavni orkester (ZORL), v okviru Radijske postaje pa je deloval tudi Mladinski orkester (MORL). Leta 1948 so glasbeniki iz ORL in komorni zbor Radia Ljubljane prešli k Slovenski filharmoniji, ki je bila z odločbo ustanovljena 30. decembra 1947. V naslednjih letih je radijsko vodstvo ugotovilo, da brez lastnih glasbenih ansablov vendarle ne more delovati, zato je bil leta 1955 ustanovljen Simfonični orkester.
Novo ustanovljeni ansambel je, tako kot že med letoma 1945 in 1947, vodil Uroš Prevoršek. Sprva je bil sestavljen večinoma iz dijakov Srednje glasbene šole in študentov Akademije za glasbo v Ljubljani, vendar pa so bili med člani mnogi, ki so pozneje postali vrhunski slovenski glasbeniki, Ciril Škerjanec (violončelo), Ivo Petrić (oboa), Mojmir Sepe (trobenta), Fedja Rupel (flavta), Edi Majaron (violončelo), Alojz Zupan (klarinet), Slavko Zimšek (violina), Mile Kosi (viola), Jože Falout (rog), Boris Šurbek (timpani), Jani Golob (violina), itd. Orkester je enajst let pridobival znanje, izkušnje in kakovost. Leta 1966 je Uroša Prevorška zamenjal dirigent Samo Hubad in pod njegovim vodstvom je orkester že jasno opredelil svojo programsko usmeritev. S koncerti po državi in v tujini si je že zelo kmalu pridobil izjemen ugled. V tem obdobju so v orkestru gostovali tudi nekateri dirigenti, ki so kasneje dosegli svetovno slavo, Neeme Järvi, Mariss Jansons, Carlos Kleiber, idr. Vrhunski slovenski glasbeniki, kot so Aci Bertoncelj, Dubravka Tomšič Srebotnjak, Irena Grafenauer, Igor Ozim, Ciril Škerjanec idr. so z orkestrom prvič v zgodovini posneli temeljna dela svetovne klasike za slovenski glasbeni arhiv. Istočasno so bile zadovoljene tudi potrebe po zabavni in lahki glasbi. Del orkestra se je povezal z nekaterimi glasbeniki plesnega orkestra (danes Big Band) v Revijski orkester, ki je prvi izvedel in posnel vse zimzelene melodije in popevke, ki so pomembne za slovenski kulturni prostor. Med najbolj znanimi so Poletna noč, Ko gre tvoja pot od tod, Orion, Življenje je vrtiljak, Na vrhu nebotičnika (Mala terasa), Mati bodiva prijatelja, Med iskrenimi ljudmi, Zemlja pleše, in stotine drugih. Zaradi programskih usmeritev RTV Slovenije je orkester od svoje ustanovitve do danes sodeloval pri izjemno raznolikih projektih. Poleg osnovnega glasbenega žanra, resne glasbe, je posnel orkestrske aranžmaje za mnoge slovenske filme (v živo spremlja tudi neme filme), snemal glasbeno opremo za radijske igre, večkrat je nastopil s slovitim Ansamblom bratov Avsenik, z Oliverjem Dragojevičem, Otom Pestnerjem, omogočil je samostojne koncerte različnim slovenskim pevcem triu Eroika, Darji Švajger, Manci Izmajlovi, idr., sodeloval je na brezštevilnih proslavah na državni in lokalni ravni (koncert ob 1000-letnici Bleda, koncert ob otvoritvi viadukta Črni Kal, koncert ob slovenski dobrodošlici evru, gostovanje v Franciji ob zaključjku slovenskega predsedovanja EU), na mnogih dobrodelnih koncertih, itd. Vsakoletno prireja koncerte za mlade v sodelovanju z društvom Glasbena mladina ljubljanska ter koncerte s solisti Akademije za glasbo v Ljubljani.
Ko se je Samo Hubad leta 1980 upokojil, je vodstvo za slabo leto prevzel mladi češki dirigent Stanislav Macura, spomladi leta 1981 pa je dirigentsko palico prevzel dirigent Anton Nanut. S svojo močno osebnostjo je začrtal nove smeri razvoja orkestra in njegovega nadaljnjega vzpona. Ob mnogih gostovanjih po raznih evropskih deželah je orkester že v letih 1984-1985 požel visoka priznanja tudi v ZDA. V devetdesetih letih prejšnjega stoletja je dosegel nekaj odmevnih poustvarjalnih uspehov. Med drugimi gostovanja na beneškem bienalu, na festivalu Trieste contemporanea, zgledne izvedbe Koncerta za orkester Bele Bartóka, 4. simfonije Witolda Lutosławskega, Mozartovega Rekvijema, Mahlerjeve 6. simfonije in drugih pomembnih del v zelenem abonmaju Simfoničnega orkestra RTV Slovenija v Gallusovi dvorani Cankarjevega doma.
Po dolgih letih je orkester leta 1998 zapustil dirigent Anton Nanut. Kot stalni dirigent orkestra je do leta 2004 deloval Marko Munih. Septembra 2000 je umetniško vodstvo Simfoničnega orkestra prevzel izraelski dirigent Lior Shambadal. Z njim je izvedel orkester v sezonah 2000/2001 in 2001/2002 vrsto snemanj za založbo Arte Nova, dve koncertni gostovanji v Nemčiji, več koncertov v Italiji in poleg tradicionalnega Zelenega abonmaja v Cankarjevem domu še dva dodatna koncertna ciklusa: tri koncerte duhovne glasbe v ljubljanskih cerkvah sv. Petra in pri sv. Jakobu ter tri koncerte Mozartove glasbe. Posebne omembe so vredni tudi koncerti na Dunaju novembra 2001 za festival Wien modern z glasbo Vinka Globokarja pod vodstvom dirigenta Diega Massona, pa aprila 2000 ter marca 2001 za prireditev Lange Nacht der neuen Klänge pod vodstvom Johannesa Kalitzkega. V tem času je orkester prvič izvedel in  posnel mnoga dela slovenskih skladateljev, med drugim Hologram Larise Vrhunc, Glasbo za violončelo in orkester Pavla Mihelčiča in Škofjeloški pasijon Alojza Srebotnjaka. Posnetek skladbe Silence Rained Down Quenching Time’s Fire skladatelja Nevilla Halla je bil uvrščen med deset najboljših posnetkov prestižnega UNESCOvega natečaja skladateljev Rostrum. V času Shambadalovega umetniškega vodstva je bil osnovan tudi abonmajski cikel Mozartine, ki jih orkester kot serijo koncertnih matinej predstavlja v prvi polovici leta (v Kozinovi dvorani Slovenske filharmonije). V sklopu Mozartin se kot solisti predstavljajo predvsem glasbeniki Simfoničnega orkestra RTV Slovenija. Prvi umetniški vodja Mozartin je bil L. Shambadal (2002-2003), sledili so David de Villiers (2004-2006), Uroš Lajovic (2007-2008), Mate Bekavac (2009), Pavle Dešpalj (2010). Jeseni 2002 je orkester izvedel koncertno turnejo po Nemčiji in več koncertov v Italiji, februarja 2003 pa z dirigentom Johannesom Kalitzkim koncert avantgardne resne glasbe v Grazu. 
Septembra 2003 je postal šef dirigent orkestra David de Villiers. V tem času se je dolgoletno ime koncertne abonmajske sezone Zeleni abonma poimenovalo preprosto z izrazom abonmajski cikel, od sezone 2009/2010 dalje pa nosi ime Kromatika. Orkester je v začetku obdobja de Villiersovega delovanja največ pozornosti zbudil na koncertu s skupino Siddharta (leta 2003 v ljubljanskih Križankah, nato pa še leta 2004 na Plečnikovem stadionu za Bežigradom, kjer je nastopil pred kar 30.000 poslušalci), na koncertu s svetovno znano sopranistko Angelo Gheorghiu in Robertom Alagno, na koncertu opernih arij s solistom Marcelom Álvarezom, med posebnosti pa lahko šteje tudi uspešno sodelovanje z vrhunsko kanadsko plesno skupino Compagnie Marie Chuinard, orkester jo je spremljal s slovito skladbo Pomladno obredje. V naslednjih letih se je po zgledu uspešnega simfoničnega rock oziroma pop koncerta zvrstilo še več podobnih prireditev, pri katerih je orkester k sodelovanju povabil mlade slovenske estradne glasbenike: nastopil je s skupino Terrafolk (2005), s pevko Neisho (2006), z Janom Plestenjakom (2007) s skupino The Stroj (2008) z Laibachom  (2009) in s skupino Dan D (2009). S temi koncerti, ki sicer predstavljajo le majhen odstotek orkestrovega dela, je postal ansambel prepoznaven tudi širši množici, ki sicer ni naklonjena resni oz. klasični orkestralni glasbi. Med pomembnejše projekte, izvedene za Televizijo Slovenija, sodi tudi film v obliki glasbenega kviza z naslovom »Lepo je biti Mozart«  po scenariju Jureta Ivanušiča, v katerem orkester predstavlja igralcem enakovredno vlogo. V času, ko se je Slovenija pridružila Evropski uniji, se je orkester pridružil evropski mreži orkestrov ONE (Ochestra Network Europe), katere temeljna dejavnost je nadnacionalno kroženje umetnikov, orkestrskih glasbenikov, komornih ansamblov, skladateljev, solistov in dirigentov ter kulturnih del s pomočjo nadnacionalne mobilnosti tradicionalnega in ustvarjalnega repertoarja. Člani orkestra so se doslej že nekajkrat združili s člani Simfoničnega orkestra iz Pikardije in skupno uspešno nastopili v Sloveniji in Franciji.
Leta 2006 je Davida de Villiersa na mestu šef-dirigenta zamenjal kitajski dirigent En Shao, ki je z orkestrom dosegel odlične uspehe doma in na gostovanjih v tujini, med katerimi so najpomembnejša vsakoletna gostovanja v amsterdamski koncertni dvorani Concertgebouw. V tem obdobju so se kot gostje orkestra zvrstili številni slavni glasbeniki, operna pevka Agnes Baltsa, violončelist Julian Lloyd Webber, pianisti Radu Lupu, Dubravka Tomšič Srebotnjak, Ivo Pogorelić, Aldo Ciccolini, tolkalistka Evelyn Glennie, skladateljica in marimbistka Keiko Abe, violinisti Stefan Milenković, Sarah Chang, Julian Rachlin, koncert filmske glasbe je obiskal Christopher Gunning (avtor filmske glasbe za priljubljeno tv-nadaljevanko Hercule Poirot), koncert posvečen sodobnemu ruskemu skladatelju Rodionu Ščedrinu je kot častni gost države obiskal avtor s svojo ženo, balerino Majo Plisecko, itd. Zaradi pomanjkanja finančnih sredstev s strani države oziroma s strani zavoda RTV je imel Simfonični orkester RTV Slovenija med letoma 2007 in 2017 za finančnega  pokrovitelja svojih projektov tudi skupino KD Group. Vse od svoje ustanovitve je orkester deloval v akustično neprimernih in majhnih studiih RTV Slovenije. V sklopu projektov svojih arhivskih snemanj je večinoma deloval kot najemnik Kozinove (velike) dvorane Slovenske filharmonije, redkeje pa v Gallusovi dvorani Cankarjevega doma. Zato je RTV Slovenija sprovedel prenovo nekdanjega televizijskega studia 26 v zgradbi Radia Slovenija in ga akustično priredil za vaje in arhivska snemanja. Na dan kulture, 8. februarja 2010 je bila slavnostna otvoritev novega studia 26, ki je odtlej domicil orkestra. V letu 2010 so poleg številnih arhivnih posnetkov delo orkestra najbolj zaznamovali koncert ob 100-letnici rojstva skladatelja Marijana Lipovška, koncert je sooblikovala njegova hči, svetovno priznana mezzosopranistka Marjana Lipovšek; abonmajski koncert s slovitimi King's Singers, prvi spletni koncert Simfoničnega orkestra RTV Slovenija v okviru festivala »Unicum«. Eden odmevnejših dogodkov leta 2011 je bil koncertni krst Arene Stožice s solistom, tenoristom Joséjem Carrerasom, prireditev je obiskalo okrog 10.000 poslušalcev. S Carrerasom je leta 2013 orkester arhivsko posnel zgoščenko, leto pred njim je z orkestrom posnela ploščo tudi slovita albanska sopranistka Inva Mula. Orkester je skupaj s skupino Siddharta na koncertu junija 2013 posnel zgoščenko. Leta 2014 je orkester sodeloval z baletnim ansamblom moskovskega Bolšoj teatra, v letu 2015 sta ga v okviru koncertnih dogodkov vodila dva legendarna skladatelja in interpreta svoje glasbe, z oskarjem večkrat nagrajeni Michel Legrand in Joe Hisaishi, avtor glasbe za kultne japonske risane filme Hayaa Miyazakija. Med letoma 2016 in 2018 so z orkestrom nastopili svetovno znani pevci Piotr Beczala, Andrea Bocelli, Placido Domingo, Ramon Vargas, Elīna Garanča ter v letu 2017 mladi populistični par 2Cellos na dveh koncertih v areni Stožice ter na gostovanju v Milanu. V sklopu svoje zadnje, poslovilne turneje je v letu 2019 z orkestrom v ljubljanskih Stožicah ponovno nastopil Jose Carreras, v avstrijskem Gradcu pa Placido Domingo. Posnetek skladbe Prana Petre Strahovnik z orkestrom RTV Slovenija in dirigentom Rossenom Milanovim je skladateljici marca 2019 prinesla zmago na mednarodni skladateljski tribuni Rostrum v Argentini.
Mnogi glasbeniki Simfoničnega orkestra RTV Slovenija so iz želje po nadaljnjem razširjenem poustvarjalnem delu zasnovali komorne glasbene skupine. Med številnimi zasedbami so bili za slovenski kulturni prostor najvidnejši:
Komorni orkester RTV Ljubljana (deloval je med letoma 1974 in 1978 pod dirigentskim vodstvom Sama Hubada)Flavte brez meja (v zasedbi Maša Bertok-Duh, Mateja Kremljak, Nataša Paklar-Markovič, Milena Lipovšek)
International trio Vladimirja Hrovata (Vladimir Hrovat, Sofia Ristić, Paolo Pegoraro)
Kvintet Matisse (Sofia Ristić, Emanuele Baldini, Benjamin Bernstein, Igor Mitrović, Giorgio di Giorgi)
Ljubljanski godalni kvartet (Monika Skalar, Karel Žužek, Franc Avsenek, Stanislav Demšar)
Ljubljanski klavirski trio (Vasilij Meljnikov, Igor Mitrović, Sijavuš Gadžijev)
Pihalni kvartet Ariart (Matej Zupan, Maja Kojc, Jože Kotar, Andrej Žust, Damir Huljev)
Pihalni kvintet RTV Ljubljana (Jože Pogačnik, Božo Rogelja, Alojz Zupan, Jože Falout, Jože Banič)
Radijski godalni kvartet (Karel Žužek, Božo Mihelčič, Franc Avsenek, Stanislav Demšar)
Radijski klavirski kvartet (Karel Žužek, Franc Avsenek, Stanislav Demšar, Andrej Jarc)
Slovenski godalni kvartet (Slavko Zimšek, Karel Žužek, Fran Avsenek, Janko Kichl)
Trobilni kvintet RTV Slovenija (Stanko Praprotnik, Peter Jevšnikar, Jože Kocijančič, Aleš Šnofl, Damijan Jureš)
V več desetletnem povprečju orkester v okviru arhivskih (studio) in koncertnih (v živo) snemanj letno posname preko 3.500 minut glasbe (približno za 50 zgoščenk, od tega za okrog 15 zgoščenk arhivskih posnetkov), te posnetke hrani radijski arhiv. Od uveljavitve digitalne tehnologije dalje je delo orkestra izdano na preko 200 samostojnih zgoščenkah doma in v tujini, še več pa je takih, kjer se njegov prispevek kaže le v posameznih točkah (ne kot integralna plošča). Mnoge na tržišču niso več dostopne, ali pa niso dostopne na slovenskem tržišču (v primeru, da so jih izdale tuje založbe). Pregled nekaterih slovenskih izdaj med letoma 2000 in 2012:
Chameleon - filmska glasba z violinistko Anjo Bukovec in Simfoničnim orkestrom RTV Slovenija (2009)
Slovenske zgodbe (avtorji: Marian Vodopivec, Danilo Bučar, Josip Ipavec, Alojz Srebotnjak, Pavel Šivic, Matija Tomc) (2009)
Darja Švajger: Moji obrazi, s Simfoničnim orkestrom in Big Bandom RTV Slovenija (2008)
Bravo orkester 2: iz svetovnega repertoarja  (Gabriel Fauré, Bela Bartok, Antonin Dvořak, Sergej Prokofjev) (2008)
Pianist Aci Bertoncelj - klavirski koncerti: Maurice Ravel, Sergej Prokofjev, Bela Bartok (2008)
Boštjan Lipovšek - koncerti za rog in orkester: Richard Strauss, Uroš Krek, Lojze Lebič (2005)
Igor Ozim - 5 violinskih koncertov z orkestrom RTV Slovenija: Antonin Dvořak, Jan Sibelius, Sergej Prokofjev, Karol Szymanowski (2003)
Slovenska himna - Simfonični orkester in mešani komorni zbor RTV Slovenija (2001)
Venier, Matej & Malečkar, Nela (ur.) (2006). Simfonični orkester RTV Slovenija - 50 let. Ljubljana: Mladinska knjiga. ISBN 86-11-17368-6 (COBISS)
Posnetki glasbe s Simfoničnim orkestrom RTV Slovenija (potreben je program Real Player)
Mate Bekavac in Simfonični orkester RTV Slovenija: Sarasate/Bizet: Fantazija Carmen (YouTube)
Skrivnost megle (izvirno The Mist, ponekod navedeno tudi kot Stephen King's The Mist - Skrivnost megle Stephena Kinga) je filmska grozljivka iz leta 2007, posneta po noveli z istim imenom izpod peresa Stephena Kinga. Scenarij je napisal Frank Darabont, ki je prevzel tudi režisersko vlogo. Darabont je po Kingovi literarni predlogi predhodno posnel že filma Kaznilnica odrešitve in Zelena milja. Zanimanje za filmsko priredbo Kingove novele Skrivnost megle je sicer Darabont kazal že vse od 80. let. V filmu so v vidnejših vlogah nastopili Thomas Jane, Nathan Gamble, Marcia Gay Harden, Laurie Holden, Toby Jones, Andre Braugher, Frances Sternhagen in Sam Witwer.
Film so pričeli snemati februarja 2007 v Shreveportu, Louisiana. Darabont je predvidel tragičnejši konec od tistega iz Kingovega izvirnika, do te spremembe je Stephen King izkazal naklonjenost. Za namene snemanja so prav tako ustvarili edinstvene kostume za pošasti, da bi se razlikovale od tistih iz preteklih filmov. Film je svojo komercialno premiero v ZDA in v Kanadi doživel 21. novembra 2007. Celokupno gledano se je film v finančnem smislu solidno odrezal in doživel več ali manj pozitivne kritike.
Čeprav gre v osnovi za film o pošastih, je dogajanje osredotočeno na to, česar so običajni ljudje sposobni pod izjemnimi okoliščinami. Film se namreč vrti okoli prebivalcev malega mesta Bridgton, Maine, ki ga zajame nevihta. Po nevihti na območje pade gosta megla in prebivalci se v strahu zatečejo v bližnjo veleblagovnico. Tam se začne boj z nadnaravno meglo in pošastmi, ki iz nje skačejo in napadajo ljudi, sčasoma pa narastejo tudi napetosti med preživelimi.
Komercialni umetnik David Drayton (Thomas Jane) in njegova žena Stephanie (Kelly Collins Lintz) jutro po uničujoči nevihti v zraku opazita nenavadno meglo, ki se z bližnjega jezera približuje njihovi hiši. Da bi počistil škodo, ki jo je za sabo pustila nevihta, se David z osemletnim sinom Billyjem (Nathan Gamble) in sosedom Brentom Nortonom (Andre Braugher) odpravi v lokalno veleblagovnico. Veleblagovnica je prav tako kot preostala skupnost ostala brez elektrike. David že ob prihodu zazna veliko aktivnost policije, ki se vozi naokoli po ulicah. To negotovost prekinejo sirene za tornado, ki začnejo tuliti. Skladno s sirenami se z okrvavljenim nosom v veleblagovnico zateče Dan Miller (Jeffrey DeMunn), ki prisotne posvari, da je nekaj nevarnega v megli. Potem ko megla prekrije parkirišče pred veleblagovnico in zrak preplavi krik moškega z odprtega, se vodilni možje v veleblagovnici odločijo, da je najbolj preudarno zapreti se v veleblagovnico in počakati na konec nevarnosti. V veleblagovnico se res zaprejo in kmalu se začne cela veleblagovnica tresti, kar v dogajanje vnese dodatno negotovost.
Situacijo si prva začne razlagati duševno neuravnovešena verska obsedenka gospa Carmody (Marcia Gay Harden), ki videno utemelji s sodnim dnem. Medtem ko David preiskuje skladišče za odejo za svojega sina, zasliši močno butanje v garažna vrata skladišča. K sebi pokliče lokalnega mehanika Myrona (David Jensen), Jima (William Sadler), pomočnika direktorja veleblagovnice Ollieja (Toby Jones) in mladega strežnika pri blagajni Norma (Chris Owen). Skupaj se odločijo, da dvignejo vrata in pošljejo Norma ven, da popravi generator. Kljub Davidovem ugovarjanju se tako zgodi in Norma nenadoma zgrabi komplet lovk, ki prične mesariti po njegovem telesu. David je nemočen in lovke Norma odvlečejo v smrt v meglo. Kljub videnem pa David in Ollie, ki se od druščine najbolj izpostavita, o lovkah v megli ne uspeta prepričati ostalih ljudi v trgovini in mnogi ju označijo za nora. Največji skeptiki se tako odpravijo v meglo v prepričanju, da ni tam zunaj nobene nevarnosti. Skupaj z njimi se ven odpravi tudi nek možakar srednjih let, ki se javi, da odide v Cornellov (Buck Taylor) avto po pištolo. David mu opasa vrv za približno oceno, do kod je še varno hoditi. Ko od možakarja ostanejo samo noge, nastane v veleblagovnici velik šok, še posebej ko morajo njegovo truplo vleči nazaj k sebi in pri tem gledati močno okrvavljeno vrv.
Ponoči se začnejo prikazovati nove pošasti, ki so bolj kot kaki hobotnici podobne ptičem ali kakim letečim žuželkam. Čeprav David s pomagači vhodno pleksi steklo v veleblagovnico ojača s kupi pasje hrane, tem ptičjim pošastim vseeno uspe razbiti steklo in se prebiti noter. V veleblagovnici nenadoma zavlada panika, saj se začne boj s pošastmi. Ollie se proti njim bori s pištolo, David jih želi uničiti z ognjem, a sta obe taktiki precej nevarni, saj Ollie skoraj ustreli Davidovega sina Billyja, David pa skoraj sproži požar sredi veleblagovnice. Do požara resda ne pride, vendar eden od ljudi v trgovini vseeno utrpi hude opekline. Med napadom pošasti se pripeti tudi to, da ena od pošasti napade gospo Carmody, ki se pošasti drzno zoperstavi in ima srečo, saj se pošast premisli in odide drugam. Mnogi ljudje v tem dejanju vidijo potrditev besed gospe Carmody, zato se krog njenih privržencev začne hitro širiti. Gospa Carmody je namreč začela razlagati, da se bližajo koncu sveta in da potrebujejo človeško žrtev, da se izognejo Božjemu srdu.
V vmesnem času začne na Billyja paziti mlada Amanda Dumfries (Laurie Holden), sploh ko Davida ni pri njem. David se nato s skupinico prostovoljcev odpravi v sosednjo lekarno po zdravila za ranjenca z opeklinami. V lekarni se razplamti nov boj s pošastmi, ki so tokrat bolj podobne pajkom. V boju resda padeta dva prostovoljca, a se David s skupino in zdravili vseeno vrne nazaj v trgovino. Po vrnitvi neuspešne odprave v lekarno se tehtnica med Davidovimi somišljeniki in privrženci gospe Carmody dokončno prevesi na stran gospe Carmody, na čigar stran prestopi tudi prej Davidov podpornik Jim.
David kmalu odkrije, da sta med njihovo lekarnarsko odpravo dva vojaka v skladišču storila samomor, kar mu da vedeti, da ključ uganke o megli in pošastih tiči v skrivnostnem projektu Arrowhead. Ta projekt je namreč na gori nad jezerom ob Davidovi hiši izvajala vojska in že pred nevihto se je o tem projektu med krajani marsikaj govorilo. Edini preostali vojak, Wayne Jessup (Samuel Witwer), tako razkrije, da je verjetno res prav ta projekt vzrok za nevihto. Doda tudi, da se je naokoli govorilo, da je bil cilj projekta pogledati v ostale dimenzije, ter izreče sklep, da se je verjetno kako okno v drugo dimenzijo razbilo in povzročilo to nevihto. Pogovor med Davidom in Waynom preseka gospa Carmody, ki prav Wayna izbere za prvo žrtev, nakar ga njeni privrženci večkrat zabodejo in nato vržejo v meglo pošastim. David, ki se boji naslednjih žrtev po izboru gospe Carmody in ga v prvi vrsti skrbi za sina Billyja, skuje načrt, da bodo s svojo skupino prihodnje jutro zarana odšli ven in se z njegovim avtom odpeljali v neznano. Njihov poskus odhoda prepreči gospa Carmody, ki najprej za naslednjo žrtev izbere Billyja, nato pa kar celo skupino Davidovih privržencev. Napetost v hipu preseka Ollie, ki gospo Carmody dvakrat ustreli in jo z drugim strelom v glavo tudi usmrti. Bivši privrženci gospe Carmody se znajdejo v šoku in zmedi ter pustijo Davidovi skupini oditi. V poskusu odhoda življenje izgubijo Ollie, Myron in Cornell, medtem ko se Amanda, David, Billy ter žilava upokojenca Dan in Irene rešijo v Davidov avto in se odpeljejo proti jezeru.
Pri jezeru David odkrije, da je njegov dom uničen. Prav tako na neki steni vidi mrtvo telo svoje žene, ujeto v pajkove mreže. David se z zlomljenim srcem odpelje na jug in na poti opazuje pohod velikanske pošasti z lovkami. Naposled avtu zmanjka goriva in David ugotovi, da imajo na voljo le štiri krogle za pet ljudi. Medtem ko Billy spi, se odrasli med samomorom in nesmiselnim bojem s pošastmi odločijo za prvega. Zatorej sklenejo, da naj David ubije vse štiri razen sebe in se nato poda v meglo v gotovo nasilno smrt pod žreli pošasti. David zgrožen in odločen, da umre, zapusti avto in se poda v meglo. Kmalu v megli zasliši zvok, ki ga ustvarjajo kolone vojaških tovornjakov in metalcev ognja. David v momentu spozna, da je vojska že vzpostavila nadzor in nevtralizirala pošasti, in pade na kolena, vedoč da so bile zadnje žrtve zaman. David obremenjen s sinomorom še naprej kleči na kolenih, medtem ko se mu dva vojaka približata in ga zmedeno opazujeta. S tem kadrom se film tudi zaključi.
Thomas Jane - David Drayton, komercialni umetnik in slikar filmskih posterjev. David se s sinom Billyjem znajde ujet v veleblagovnici. Na koncu filma ga reši prihod vojske, potem ko je malo prej po nepotrebnem ubil svojega sina in prijatelje.
Marcia Gay Harden - gospa Carmody, lokalna verska obsedenka. Sčasoma si pridobi veliko privržencev, s tem ko predava naokoli o sodnem dnevu, odrešitvi in Božjem srdu. Ko skušajo Davidovi pristaši oditi iz trgovine in jim gospa Carmody stopi na pot, rekoč da morajo naslednjega žrtvovati Davidovega sina Billyja. V napeti situaciji jo Ollie ustreli v trebuh in nato še v glavo ter ji tako vzame življenje.
Laurie Holden - Amanda Dumfries, mlada poročena učiteljica. Njenega moža ni doma, tako da je bila v času nevihte sama. V veleblagovnici se spoprijatelji z Davidom in zanj pazi na Billyja. Njeni poskusi spoprijateljitve z gospo Carmody naletijo na žaljivke in sarkastično zaničevanje. Po odhodu iz trgovine se z Davidom, Billyjem in dvema upokojencema znajde v Davidovem avtomobilu. Ko zmanjka bencina, jo David ubije, da bi s tem preprečil, da jo napadejo in ubijejo pošasti.
Nathan Gamble - Billy Drayton, petletni sin Davida Draytona. Ob koncu filma ga oče David ustreli, da bi ga obvaroval pred pošastmi.
Toby Jones - Ollie Weeks, pomočnik direktorja veleblagovnice. Ollie se izkaže za zelo praktičnega in herojskega. Zelo prav mu pride predvsem njegovo spretno rokovanje z orožjem, zato je tudi on tisti, ki mu zaupajo pištolo. Skozi cel film je eden redkih, ki ostane razumen in razmišlja trezno in logično. Na koncu ustreli gospo Carmody, a ga na poti proti Davidovemu avtomobilu zgrabi pošast in ubije.
Andre Braugher - Brent Norton, Davidov sosed in uspešen odvetnik. Brent je leto poprej proti Davidu sprožil tožbo in izgubil. Med njim in Davidom stojijo stare zamere, čeprav sprva kaže, kot da sta se pobotala, saj se skupaj odpeljeta v mesto. Ko David v trgovini pove, da je v megli nekaj nevarnega, mu Brent ne verjame in vse skupaj označi za Davidovo nezrelo potegavščino. Že zgodaj v filmu samozavestno, nezavedajoč se nevarnosti, odide v meglo skupaj s starejšimi možakarjem, na katerega je David privezal vrv. Brentova usoda je neznana.
William Sadler - Jim Grondin, lokalni mehanik. Jim je sprva na Davidovi strani in z njim tudi odide v lekarno po zdravila za ranjenca z opeklinami. V lekarni razplamti boj s pošastmi, ki Jima obsede, tako da prestopi na stran gospe Carmody. Odtlej je eden njenih najglasnejših podpornikov in sodeluje pri žrtvovanju mladega vojaka Wayna Jessupa. Ko Ollie ustreli gospo Carmody, je Jim povsem blizu, a se ne gane, saj Ollie nameri pištolo vanj. Njegova usoda je neznana.
Jeffrey DeMunn - Dan Miller, domačin. Dan je prvi, ki je izkusil nevarnosti v megli. Povsem na začetku filma s krvavim nosom priteče v veleblagovnico in ljudi posvari, več ali manj zaman. Ves čas je na Davidovi strani in se tudi reši v Davidov avto. Na koncu ga David ustreli, da bi mu prihranil smrt s strani pošasti.
Frances Sternhagen - Irene, starejša učiteljica tretjega razreda osnovne šole. Kljub visoki starosti se izkaže za žilavo. Venomer ostane mirna in zbrana. Gospo Carmody sovraži in se tega ne boji pokazati. Ves čas je na Davidovi strani in se tudi reši v Davidov avto. Na koncu jo David ustreli, da bi ji prihranil smrt s strani pošasti.
Alexa Davalos - Sally, mlada trgovka. Sally dela na blagajni veleblagovnice, občasno jo David uporabi tudi za varuško svojemu sinu Billyju. Že v šolskih dneh se je spogledovala s sedaj vojakom Waynom Jessupom in z njim preživi v trgovini nekaj intimnih trenutkov. Umre tedaj, ko v trgovino priletijo ptičje pošasti, ena od teh pošasti jo piči v vrat. Vrat ji močno oteče in velike otekline ji zaprejo dihalno pot, zaradi česar se zaduši.
Samuel Witwer - vojak Private Wayne Jessup. Nevihta ga prisili, da ostane v veleblagovnici. Ko gospa Carmody izve, da je nevihto zelo verjetno povzročila ameriška vojska s svojimi eksperimenti, ga skupina njenih privržencev žrtvuje. Najprej ga večkrat zabodejo in nato še vržejo ven iz trgovine, kjer ga pograbi raku podobna pošast in ga odpelje v neznano.
Chris Owen - Norm, mladi strežnik na blagajni. Norm je prva žrtev pošasti. Ko odide ven popravit generator, ga zgrabi komplet lovk, ki prične mesariti po njegovem telesu. David ga skuša zaman rešiti, saj lovke Norma odvlečejo v meglo.
Robert Treveiler - Bud Brown, direktor veleblagovnice. Skupaj z Davidom in ostalimi pripravi načrt pobega, a se v megli izgubi in je zato prisiljen vrniti se v trgovino. Njegova usoda je neznana.
David Jensen - Myron LaFleur. Myron je lokalni mehanik, ki se postavi na Davidovo stran in se udeleži pobega, a si na poti zvije gleženj. Šepajočega ga pograbi in ubije pajku podobna pošast.
Ron Clinton Smith - gospod Mackey. Mackey dela kot mesar v trgovini. Po odpravi v lekarno postane zvest podpornik gospe Carmody. On je tisti, ki zabode vojaka Jessupa. Ko gospa Carmody za naslednjo žrtev izbere Billyja, se že spravi nanj, a nato Ollie ustreli gospo Carmody. Tedaj se Mackey umakne, saj se boji, da bi Ollie ustrelil še njega. Njegova usoda je neznana.
Susan Watkins - Hattie. Hattie je prijateljica Irene in Amande. Ko ni Davida, Irene ali Amande, ona pazi na Billyja. Njena smrt je nesreča, saj ponesreči stori samomor s prevelikim odmerkom drog, ki ga vzame, ko v trgovino priletijo leteče pošasti.
Kelly Collins Lintz - Stephanie Drayton, Davidova žena in Billyjeva mati. Stephanie ostane doma in se ne odpravi v trgovino z Davidom in Billyjem. Ko se David in preostala peščica preživelih vrne k njim domov, jo najdejo mrtvo sredi goste pajkove mreže.
Melissa McBride - ženska z otroki doma. Ko mesto zajame megla, je ujeta v trgovini. Ker ima doma otroke, želi k njim domov, a ne uspe nikogar prepričati, da bi jo pospremil domov. Vseeno se pogumno odpravi v meglo k osemletni hčerki Wandi in sinu Victorju. Na koncu filma se za kratek čas pojavi na vojaškem tovornjaku skupaj s svojima otrokoma, saj je očitno preživela odpravo v meglo in rešila otroke.
Režiser Frank Darabont je novelo Skrivnost megle Stephena Kinga prvič prebral v sklopu antologije grozljivih zgodb Dark Forces. Takoj je izrazil zanimanje za režiranje filmske priredbe zgodbe in med režiserji je želel debitirati prav s tem filmom. Naposled je pričel snemati film Kaznilnica odrešitve, ki je tudi posnet po noveli Stephena Kinga. Oktobra 1994 je Darabont po dokončanju Kaznilnice odrešitve znova izrazil zanimanje za filmsko priredbo zgodbe Skrivnost megle. Okoliščine so znova vzele svojo pot in Darabontov naslednji filmski projekt je postal Zelena milja, posnet po Kingovem romanu Zelena milja. Darabont se je nato s filmskim podjetjem Paramount Pictures končno uspel izpogajati za ohlapen dogovor glede filmske priredbe Skrivnosti megle. Do tedaj mu je tudi Stephen King že predal filmske pravice za novelo. Do decembra 2004 je Darabont že pričel pisati scenarij za film in oktobra 2006 so film pri podjetju Paramount Pictures spustili iz rok. Projekt je padel pod okrilje podjetja Dimension Films, Darabonta so res imenovali za režiserja in za igranje glavne vloge so se že domenili s Thomasom Janom.
Režiser Frank Darabont se je odločil posneti film Skrivnost megle, potem ko je predhodno ustvaril »enostavnejši drami«, Kaznilnico odrešitve in Zeleno miljo. Dejal je, da želi »posneti zelo direkten, mišičast tip filma«. Pri pisanju scenarija si je zamislil drugačen konec od tistega v noveli Stephena Kinga. To potezo Darabonta je King pohvalil in konec opisal kot takega, ki vznemirja filmske studije. Dejal je: »Konec je tak sunek - bum! Zastrašujoč je. Vendar nekateri ljudje, ki si gredo pogledat grozljivko, pač nočejo iti domov s srečnim koncem.« Darabont je film ovrednotil za nenavadnega in starinskega v svojih elementih pošasti in strahu pred neznanim, v primerjavi s trenutno priljubljenostjo t. i. splatter filmov, polnih grozljivih prizorov v visoki ločljivosti in nazornosti. Darabont je Skrivnost megle označil za duhovno vrnitev v dobo Paddyja Chayefskyja in Williama Shakespeara, rekoč »Gre za ljudi, ki se dajejo med sabo.« V filmu je posebej izpostavil element strahu, zaradi katerega so se ljudje vedli drugače kot sicer. Dejal je: »Kako primitivni so lahko ljudje? V hipu se lahko zgodi Gospodar muh, tudi z nekaj prijetnimi pošastmi.«  Vzporednice je potegnil tudi z epizodo »The Monsters Are Due on Maple Street« televizijske serije The Twilight Zone iz leta 1959 in s filmom Rešilni čoln iz leta 1944.V noveli se glavni lik David Drayton - ki je poročen - zaplete v spolno razmerje z Amando Dumfries, ki je prav tako poročena. Darabont je to podrobnost pri ustvarjanju scenarija izpustil, saj se ni želel spuščati v obravnavo zunajzakonskih razmerij. Lika, ki sta ju upodobila Thomas Jane in Laurie Holden, imata tako bolj nekakšno čustveno zvezo. Jane je pojasnil: »Mi nekako tvorimo majhno družino, nekakšno nadomestno družino - v njej sem jaz svojemu sinu oče, ona pa postane njegova mati. Postanemo majhna enota in se skušamo skozi to nočno moro prebiti skupaj.« Holdenova je morečo situacijo v filmu primerjala s tem, kar so v času divjanja orkana Katrina pretrpeli begunci na stadionu Louisiana Superdome.V filmu malo izvemo o izvoru megle (le da so jo povzročili vojaški eksperimenti, natančneje projekt Arrowhead). Darabont je v osnutek scenarija vključil tudi uvodni prizor, v katerem nevihta sproži okvaro v laboratoriju projekta Arrowhead. Ta okvara naj bi bila kriva, da je portal v drugo dimenzijo ostal predolgo odprt in so zato na Zemljo prifrčale pošasti. Prizora niso kasneje nikoli posneli.
Decembra 2006 so se končala pogajanja z Janom, ki se je pridružil preostali igralski zasedbi. Januarja 2007 sta v sodelovanje privolila še Andre Braugher in Laurie Holden. Produkcija se je pričela februarja 2007 v filmskem in glasbenem studiu StageWorks v Shreveportu, Louisiana. Marcia Gay Harden in Toby Jones sta se posadki priključila šele konec tistega meseca. Preostale stranske vloge so nato podelili Williamu Sadlerju, Jeffreyu DeMunnu in Brianu Libbyju, ki so vsi poprej že sodelovali z Darabontom pri projektih Kaznilnica odrešitve in Zelena milja. Sadler je leta 1986 že sodeloval pri avdio knjigi Skrivnost megle, tedaj kar v glavni vlogi Davida Draytona. Darabont je za stransko vlogo sprva želel angažirati kar Stephena Kinga, a je King ponudbo odklonil, tako da je vskočil Brian Libby.Darabont je želel ujeti »bolj tekoč in grob dokumentarni vidik« Skrivnosti megle, zato je poskrbel, da je prizore snemala snemalna posadka televizijske serije The Shield. Nameraval se je poslužiti digitalne tehnike snemanja, a je ugotovil, da »na koncu izgleda prelepo.« Namesto tega je uporabil kamere 400 ASA od Fujifilma, zaradi katerih je slika postala bolj zamegljena in nejasna.V uvodnem prizoru vidimo Davida, kako slika v svoji sobi. Slika je vzeta iz Kingove serije knjig Dark Tower, ustvaril pa jo je slavni oblikovalec filmskih posterjev Drew Struzan. Darabont je vključil tudi Struzanove posterje in ilustracije za njegova filma Kaznilnica odrešitve in Zelena milja ter za filma Johna Carpenterja, Stvor in Panov labirint. S tem je želel počastiti Struzana, ki ga imajo mnogi za »največjega umetnika posterjev našega časa.«
Darabont je pri ustvarjanju filma sodeloval tudi s produkcijskim oblikovalcem, da bi ustvarila mešanico različnih obdobij. S tem sta želela čas dogajanja ohraniti nedoločen in obenem filmu odvzeti občutek sodobnosti. Liki v filmu so tako uporabljali mobilne telefone, uniforme vojaške policije pa so za razliko segale malce dlje nazaj v preteklost. Nek poslanec je v filmu vozil starega jeepa in ne humveeja, ostali avtomobili pa so bili sodobni modeli. Avtomobili mestne policije na začetku filma so modeli 1987 Chevrolet Caprice ali 1988 Ford LTD Crown Victoria. Slednja modela sta bila standard za policijsko uporabo v poznih 80. letih, a jih policija ne uporablja več od konca 90. let.
Za potrebe snemanja so vpoklicali preko 100 statistov iz Shreveporta, Louisiana. 60 od teh 100 statistov so namesto klasične uporabe (za ozadje filma in razne prizore z ljudskimi množicami) porabili kar za konkretnejše prizore v veleblagovnici. Filmu so lokalni pečat vtisnile tudi blagovne znamke, tipične za Louisiano - npr. krompirjev čips Zapp. Prizor z začetka filma (pročelje hiše) so posneli v Shreveportu, medtem ko posnetki veleblagovnice od zunaj sodijo v Vivian, Louisiana. Ob koncu filma lahko gledalec ob pozornem spremljanju razbere, da mimo vozeči gasilni tovornjaki pripadajo gasilni brigadi iz okrožja Caddo Parish, Louisiana. Verjetno gre za napako, saj je film postavljen v zvezno državo Maine, ne Louisiano.
Darabont se je odločil, da ima glasba v filmu minimalni možni učinek. S tem je želel ujeti »temačni pridih« tragičnega konca, za razliko od Kingove novele in njenega dokaj optimističnega konca. Režiser je pojasnil: »Včasih ima filmska glasba napačen učinek. Vedno sem menil, da je tišina strašnejša od hrupa ali glasbe, šepet učinkovitejši od poka, in želeli smo napraviti kompromis. Glasbeno podlago smo skrčili na minimum, da smo obdržali tisti pristen, dokumentarni občutek.« Darabont je izbral pesem »The Host of Seraphim« glasbene skupine Dead Can Dance za ozadje. Gre za duhovno pesem, polno zavijanja in koralov. Darabont je bil kot pristaš skupine Dead Can Dance mnenja, da pesem nadomešča »mašo za mrtve za človeško raso«. Končno glasbeno podlago je ustvaril skladatelj Mark Isham, ki je bil predhodno leta 1992 nominiran za oskarja za svoj glasbeni prispevek filmu Reka poje mi.
Darabont je za namene pomoči pri oblikovanju pošasti najel umetnika Jorduja Schella in Bernieja Wrightsona. Za oblikovanje pošasti in make-up učinke je bil sicer zadolžen Greg Nicotero, medtem ko je Everett Burrell prevzel delo nadzornika vizualnih učinkov. Nicotero je skice pošasti ustvaril že v 80. letih, ko je Darabont prvič izrazil zanimanje za filmsko priredbo Kingove novele. Ko je projekt dobil zeleno luč, so se Nicotero, Burrell in Darabont pričeli sestajati v kavarni CaféFX, kjer so se v prvi vrsti pogovarjali o izgledu pošasti. Studio za vizualne učinke je Darabontu priporočil Guillermo del Toro, potem ko ga je Darabont vprašal, kdo je ustvaril vizualne učinke za film Panov labirint. Ker so bile pošasti v noveli opisane zgolj v nekaj stavkih, so morali ustvarjalci iskati nove ideje glede njihovega izgleda. Glavni izziv je bil predvsem ustvariti edinstvene, prvič videne pošasti, in ne preprosto uporabiti ideje iz preteklih filmov. Nicotero je kot velik poznavalec filmske zgodovine in zgodovine tega filmskega žanra pregledal pretekle filme in njihove podobe pošasti, da bi se izognili vsakršnemu potvarjanju tujih idej. Ko so pošasti končno dobile svojo obliko, sta Nicotero in Burrell celotni igralski zasedbi predstavila njihov izgled in pokazala lutke, narejene po podobah pošasti. Predstavitev lutk je služila dvojno, saj je igralska zasedba dobila idejo o snemalnih luknjah, ki so jih kasneje zapolnile računalniško ustvarjene pošasti.
Film Skrivnost megle je 18. oktobra 2007 sodeloval na filmskem festivalu ShowEast. Na tem festivalu so režiserja Franka Darabonta počastili s Kodakovo nagrado za odličnost v filmski industriji za njegova prejšnja filma Kaznilnica odrešitve in Zelena milja. Film je sicer komercialno premiero v ZDA in v Kanadi doživel 21. novembra 2007. V prvem vikendu je film prinesel 8.931.973 $. Do 9. avgusta 2009 so ustvarjalci zabeležili skupen prihodek od filma: 25.593.755 $ v ZDA, 27.560.960 $ v Kanadi in 57.289.103 $ v ostalih predelih sveta skupaj.
Film je na police trgovin v DVD izvedbi prišel 25. marca 2008. Poleg filma so kupci na enem DVD-ju za svoj denar dobili še avdio komentar Franka Darabonta, osem izbrisanih scen z možnim komentarjem ob strani in poleg filma glavno atrakcijo domače izdaje filma, »Pogovor s Stephenom Kingom in Frankom Darabontom«. Istočasno so na police prišle tudi izdaje z dvema DVD-jema, ki je vključevala še ekskluzivno črnobelo predstavitev filma (kot tudi barvno) in pet dodatnih atrakcij (»Ko pade tema: snemanje Skrivnosti megle«, »Krotilci zveri: snemanje prizora 35«, »Pošasti med nami: pogled na stvor FX«, »Groza v vsem: vizualni učinki Skrivnosti megle« in »Drew Struzan: ceniti umetnika«).
Na spletni strani Rotten Tomatoes so zapisali, da je 73 % od 139 kritikov filmu dalo pozitivno oceno, pri čemer je bila povprečna ocena filma 6,5 od 10. Med najbolj priznani kritiki Rotten Tomatoesa je film zabeležil potrditveno oceno v 59 %, na podlagi vzorca 29 kritikov. Metacritic, ki zbira uravnotežene ocene filmskih kritikov po ocenjevalni lestvici od 1 do 100, je na podlagi 29 ocen filmu pripisal oceno 58.
