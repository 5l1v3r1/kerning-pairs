
Velika nagrada Beograda 1939 je bila deseta in zadnja evropska neprvenstvena dirka za Veliko nagrado v sezoni 1939, ki jo je prekinil izbruh druge svetovne vojne. Potekala je 3. septembra 1939, torej dva dni po začetku druge svetovne vojne, na uličnem dirkališču v beograjskem parku Kalemegdan pod sponzorstvom jugoslovanske kraljeve oblasti. Zaradi napetih razmer v Evropi se nekaj dirkačev dirke ni udeležilo, najuspešnejši moštvi tistih let, Mercedes-Benz in Auto Union, sta na dirko poslali po dva dirkalnika, dirke pa se je udeležil tudi domači dirkač Boško Milenković z že nekoliko zastarelim Bugattijem T51. Pred več kot 100.000 gledalci je svojo zadnjo zmago dosegel italijanski dirkač Tazio Nuvolari z Auto Unionom, eden najboljših dirkačev vseh časov, drugo mesto je osvojil Manfred von Brauchitsch z Mercedesom, tretje Hermann Paul Müller z Auto Unionom, četrto pa Milenković, ki je bil zadnji uvrščeni dirkač.
Dirka, ki jo je sponzorirala jugoslovanska kraljeva oblast v čast rojstnega dneva kralja Petra II. Karađorđevića, je potekala na spolzkem in zelo neravnem uličnem dirkališču v beograjskem parku Kalemegdan speljanem okoli stare turške trdnjave Kalemegdan, deloma je bilo dirkališče tlakovano z granitnimi kockami, na nekaterih delih pa so dirkače ovirali celo tiri. Steza je potekala v nasprotni smeri urinega kazalca ter je imela osem levih in en desni zavoj, brez kakšne daljše ravnine, ki bi omogočala prehitevanja.Nemški moštvi Auto Union in Mercedes-Benz sta se po daljšem premisleku odločili poslati na dirko po dva svoja dirkalnika, za vsak slučaj pa ju je spremljala lastna cisterna z gorivom. Alfred Neubauer, šef Mercedes-Benzovega moštva, je kot razlog za neprihod svojega najboljšega dirkača Rudolfa Caracciole navedel poslabšanje poškodbe noge, Caracciola pa je že prej napovedal, da bo dirkal le še na najpomembnejših dirkah. Dirkači obeh prijavljenih italijanskih moštev, Alfa Corse in Officine A. Maserati,  se niso pojavili na prizorišču, zaradi napetih razmer v Evropi, tako da je bil edini preostali udeleženec dirke domačin Boško Milenković z vsaj štiri leta starim dirkalnikom Bugatti T51.
Prvi dan treningov, v četrtek 21. avgusta med četrto in šesto uro popoldne, je Hermann Lang opravil devetnajst krogov z najhitrejšim časom 1:16.2, Manfred von Brauchitsch je odpeljal sedemnajst krogov in postavil čas 1:17.3, oba dirkalnika Mercedes-Benza sta bila opremljena z izboljšanim sistemom za dovod goriva v motor, ki je bil prvič predstavljen na dirki za Veliko nagrado Švice. Hermann Paul Müller je bil edini dirkač Auto Uniona, ki je dirkal prvi dan treninga. Po šestnajstih odpeljanih krogih je postavil najboljši čas 1:18.3. Zvečer so se pojavile govorice, da so nemške čete že na nemško-poljski meji.Drugi dan prostega treninga so beograjski časniki objavili posebno izdajo časopisov z glavno novico, da sta Tretji rajh in Poljska v vojni. Veliko tujih obiskovalcev dirke se je takoj odpravilo v domovino, organizatorji pa kljub temu niso želeli odpovedati dirke, kajti to bi jim prineslo velik finančni primanjkljaj, celo rotili so nemške dirkače, naj ostanejo. Lang je odpeljal deset krogov in svoj čas izboljšal na 1:15.4. Müller je popravil svoj čas na 1:18.2, po trinajstih krogih pa je moral zapeljati v bokse zaradi pregrevanja motorja. Na to sta vplivala temperaturi zraka 30 °C in podlage kar 40 °C. Ker se Tazio Nuvolari ni udeležil treninga, je njegov dirkalnik prevzel rezervni dirkač Auto Uniona Ulrich Bigalke, ki je postavil čas 1:37.0, po petih krogih pa je moral zaradi težave s črpalko za gorivo zapeljati v bokse. Pregled ni pokazal težav, zato je dirkalnik prevzel Müller in postavil čas 1:16.8. Müller je uspel nastavili prestavna razmerja menjalnika tako, da je celoten krog odpeljal v tretji prestavi.V soboto sta na prizorišče z vlakom prišla še Tazio Nuvolari in Hans Stuck. Ker je imel Auto Union le dva dirkalnika, naj bi hitrejši čas na treningu odločal, ali bo ob Nuvolariju na dirki nastopil Stuck ali Müller. Toda po nadaljnjih posvetih v moštvu so se odločili, da Stuck sploh ne bo nastopil na treningu, saj bi Müller, ki je že odpeljal petinštirideset krogov na stezi, tvegal vse za hitrejši čas od bolj renomiranega Stucka, ki bi ob tem še zahteval enako število krogov kot Müller. To bi povzročilo preveliko obremenitev motorja, kar ni bilo sprejemljivo. Ob dvanajstih so organizatorji pripravili poseben trening le za Nuvolarija, ki je po desetih krogih postavil čas 1:20.2, po še šestih krogih pa ga je izboljšal na 1:17.2. Uradni trening je kot običajno potekal od štirih do šestih popoldne, kjer sta bila najhitrejša ponovno dirkača Mercedes-Benza. Von Brauchitsch je s tvegano vožnjo postavil čas 1:14.2, Langu pa je uspelo svoj čas izboljšati na 1:15.0. Ko je želel Lang odpeljati nov hiter krog, je šef moštva Alfred Neubauer vprašal oba dirkača, če sta znorela, in jima prepovedal nazaj na stezo. V šestih krogih je Nuvolari svoj čas izboljšal na 1:16.3. Nato je bil trening prekinjen zaradi ustavljenega Auto Uniona, ki so ga porivali do boksov. Po menjavi uplinjača je Müller v sedmih krogih postavil svoj najboljši čas 1:15.2.
Zjutraj pred štartom dirke je Združeno kraljestvo napovedalo vojno Nemčiji. Po legendi je von Brauchitsch želel z letalom pobegniti v Švico, toda šef moštva Neubauer ga je prestregel na letališču in ga prisilil, da se je udeležil dirke. Na štartu dirke, ki so ga oznanili topovski izstrelki iz eden do dva kilometra oddaljene vojašnice, je von Brauchitsch z najboljšega štartnega položaja povedel, sledil pa mu je Lang, ki je v želji po zgodnjem vodstvu prevrtel zadnja kolesa, a se je zavedal, da je to zadnja dirka za kar nekaj let, zato je želel na vsak način zmagati, sledila pa sta mu še Nuvolari in Müller. Von Brauchitsch, ki z mislimi ni bil popolnoma osredotočen na dirko, je večkrat zapeljal preširoko čez robnike, s čemer je na stezo prinesel kamenje in zemljo. Eden od teh kamnov je v petem krogu razbil vetrobransko steklo na Langovem dirkalniku, nato pa še njegova dirkaška očala, tako da je moral s koščkom stekla v očesu zapeljati v bokse in dirkalnik prepustiti rezervnemu dirkaču Bäumerju.Von Brauchitsch je tako vodil pred Müllerjem in Nuvolarijem in stanje je v prvih šestih krogih ostalo nespremenjeno, toda v sedmem krogu je vodilni Nemec naredil napako, se pred francoskim veleposlaništvom zavrtel in zapeljal s steze. Ob vračanju na stezo je vanj skoraj trčil Nuvolari, ki ga je komaj še uspel prehiteti. Von Brauchitsch je poskušal ujeti vodilna dirkača Auto Uniona in v petnajstem krogu je postavil rekord dirkališča 1:14.0, toda zaradi trčenja in posledično odstopa Bäumerja je moral močno zavirati in je izgubil stik z vodilnima dirkačema. Müller je imel pet sekund prednosti pred Nuvolarijem, toda vodilni Nemec je v tridesetem krogu zapeljal na postanek v bokse zaradi počene zadnje leve pnevmatike. Von Brauchitsch je na svoj postanek zapeljal v šestintridesetem krogu, tako da je imel vodilni Nuvolari že petdeset sekund prednosti. Milenković je zaradi pregrevanja dirkalnika opravil zelo dolg postanek v boksih. Ker njegovemu mehaniku ni uspelo odpreti pokrova hladilnika, je moral to storiti sam in s tem še dodatno izgubil čas.V devetintridesetem krogu je svoj edini postanek v boksih opravil Nuvolari, toda po opravljenem postanku so mehaniki porinili njegov dirkalnik, ki je ugasnil, kar je bilo proti pravilom. Kljub temu se Mercedes ni odločil za pritožbo, ker sta tudi njihova dirkača že kršila pravila glede prehitevanja počasnejših dikačev. Nuvolari je tako zadržal prednost devetih sekund, dosegel zadnjo zmago na evropskih dirkah za Veliko nagrado za kar sedem let in svojo zadnjo zmago v bogati karieri s povprečno hitrostjo 130 km/h. Po koncu dirke so dirkači izvedeli, da sta v vojni tudi že Francija in Nemčija.
Alfred Neubauer je organiziral vrnitev karavane nemških tovornjakov domov. Zaradi govoric, da naj bi Madžarska zasegla vse gorivo, so krenili raje prek Slavonije, Hrvaške in Slovenije v Avstrijo. Zaradi prašnih cest in posledično težav z vidljivostjo so morali tovornjaki voziti na razdalji kilometra in pol. Ob prihodu do tovarne pa je tovornjake zasegla nemška vojska.Po vojni je v Jugoslaviji nova komunistična želela čim bolj iz zgodovine izbrisati dosežke prejšnjega kraljevega režima, kar je vključevalo tudi spomin na to dirko, ki je bila v naslednjih desetletjih nekako izbrisana iz kolektivnega spomina prebivalcev Jugoslavije. Boško Milenković, edini jugoslovanski udeleženec kakšne dirke za Veliko nagrado, je bil po vojni razlastninjem, tako da se je moral preživljati kot voznik tramvaja. Razočaran, se je nekaj let za tem obesil v prijateljevem stanovanju.

Velika nagrada Francije 1906 (francosko 9e Grand Prix de l'Automobile Club de France) je bila avtomobilistična dirka, ki je potekala 26. in 27. junija 1906 na zaprtih javnih cestah v okolici Le Mansa. Dirko je organiziral francoski Automobile Club de France (ACF) kot poskus vzpodbude francoske avtomobilske industrije in kot alternativa dirkam Gordon Bennet Cup, ki so omejevale število sodelujočih na državo, ne glede na velikost njene industrije. Francija je imela v začetku 19. stoletja največjo avtomobilsko industrijo na svetu, kar je poskušala z dirko, brez omejevanja nastopajočih na državo, tudi poudariti. ACF je izbral stezo dolgo 103,18 km, sestavljeno predvsem iz makadamskih cest prevlečenih z gudronom, ki naj bi jo dirkači prevozili dvanajstkrat v obeh dneh, kar znese 1238,16 km skupne dolžine dirke. Na dirki, ki je skupaj trajala preko dvanajst ur, je zmagal Ferenc Szisz za moštvo Renault. FIAT-ov dirkač Felice Nazzaro je osvojil drugo mesto, Albert Clément pa je bil tretji s Clément-Bayardom. 
Paul Baras iz moštva Brasier je postavil najhitrejši krog dirke v svojem prvem krogu in držal prvo mesto na dirki do tretjega kroga, ko je vodstvo prevzel Szisz in ga ubranil vse do cilja. Visoke temperature so topile gudron, ki so ga pnevmatike dvigale in metale dirkačem zadaj v obraz. Zaradi tega so imeli mnogi težavo z vidljivostjo, kar je naredilo dirko še toliko nevarnejšo. Predrte pnevmatike so bile pogoste, proizvajalec pnevmatik Michelin je uvedel pnevmatike z odstranljivim platiščem, kar je močno skrajšalo čas menjave pnevmatik. To je pomagalo Nazzaru prehiteti Clémenta na drugi dan dirke, saj je FIAT to novost uporabljal, Clément-Bayard pa ne.
Renaultova zmaga je pripomogla k povečanju prodaje podjetja v letih po dirki. Kljub dejstvu, da je bila dirka druga z nazivom Velika nagrada, pa je postala splošno znana kot prva prava dirka za Veliko nagrado. Zaradi uspeha dirke jo je ACF priredil tudi sledeče leto, nemška avtomobilska industrija pa je leta 1907 organizirala dirko Kaiser preis, predhodnico Velike nagrade Nemčije.
Prva dirka za Veliko nagrado Francije izvira iz dirk Gordon Bennet Cup, ki jih je prirejal ameriški milijonar James Gordon Bennett mlajši od leta 1900. Z namenom vzpodbujanja avtomobilske industrije so dirke Gordon Bennett Cup do leta 1903 postale ene najprestižnejših v Evropi. Njihova formula dirk na zaprtih cestah med enakovrednimi dirkalniki je nadomestila prvotni model dirk med ne reguliranimi dirkalniki po odprtih javnih cestah med mesti. Na dirkah Gordon Bennett Cup so nastopajoče dirkače imenovale posamezne države, zmagovalna država pa je pridobila pravico za prireditev dirke sledečega leta. Omejitev prijav je bila tri na državo, kar je pomenilo, da zelo razvita francoska avtomobilska industrija na dirkah ni mogla biti celovito zastopana. Pravila so jih izenačevala na primer s Švico, ki je imela le eno avtomobilsko tovarno, Mercedesu pa so dovoljevala celo nastop s šestimi dirkalniki, ker je imela družba tovarne tako v Nemčiji, kot tudi Avstriji. Francoska avtomobilistična zveza (ACF) je pred vsakoletnim tekmovanjem priredila kvalifikacijsko dirko, leta 1904 se je na primer devetindvajset nastopajočih borilo za tri prosta mesta.Ko je Léon Théry zmagal na dirki Gordon Bennett Cup leta 1904 za Richard-Brasier, je francoska avtomobilska industrija ACF predlagala spremembo formata dirke za leto 1905, ki bi tudi potekala istočasno kot dirka brez omejitev po državah. ACF je sprejel pobudo, toda namesto odprave omejitve po državah so predlog spremenili v omejitev glede na velikost avtomobilske industrije posameznih držav. Po predlogu ACF bi Francija dobila petnajst mest, Nemčija in Velika Britanija po šest, Italija, Švica, Belgija, Avstrija in ZDA pa vse po tri.Francoski predlog je naletel na ostro nasprotovanje avtomobilističnih zvez ostalih sodelujočih držav na dirkah Gordon Bennett Cup in na posredovanje nemških predstavnikov je bil sklican sestanek za zgladitev spora. Čeprav so delegati zavrnili francoski predlog modela za dirko leta 1905, pa so v izogib nadaljnjim sporom sprejeli predlagani sistem za dirko leta 1906. Toda po ponovni zmagi Théryja in konstruktorja Richard-Brasiera leta 1905 je organizacija tekmovanja vnovič padla na ACF, ki pa se je odločil končati z dirkami Gordon Bennett Cup in v zameno prirediti dirko v povsem lastni organizaciji brez omejitve nastopajočih, Grand Prix de l'Automobile Club de France.
Skupna ponudba mestnega sveta Le Mansa in okoliških hotelirjev za finančni prispevek k organizaciji dirke je ACF prepričal k izpeljavi dirke v okolici mesta, kjer si je lokalni Automobile Club de la Sarthe zamislil 103,18 km dolgo stezo. Potekala je mimo kmetijskih površin in skozi gozdove ter je bila, kot je bilo običajno v tistem času, speljana v obliki trikotnika. Začela se je v bližini vasi Montfort, od koder je potekala jugozahodno v smeri Le Mansa. Tekmovalci so v zanki Fourche upočasnili na okoli 50 km/h, ostro zavili in skozi Bouloire po bolj ali manj ravnem odseku steze nadaljevali jugozahodno proti Saint-Calaisu. Mesto so obvozili po montažnem lesenem odseku steze, ki se je nadaljevala severno po naslednji stranici trikotnika. Še en lesen odsek steze skozi gozd po ozki cesti je omogočal, da so se tekmovalci v veliki meri izognili mestu Vibraye, nakar so zavili severno proti predmestju La Ferté-Bernarda. Serija levih ovinkov je tekmovalce popeljala nazaj jugozahodno proti Montfortu na zadnjo stranico trikotnika, ki je bila v večjem delu ravna, le okoli mesta Connerré je bil bolj tehnično zahteven odsek steze s serijo ovinkov. Dirkači so stezo prevozili dvanajstkrat v obeh tekmovalnih dveh, šestkrat vsak dan, v skupni dolžini 1238,16 km.V izogib varnostnim težavam iz predhodnih dirk, ko so nekateri gledalci preblizu steze utrpeli hujše poškodbe ali celo umrli, je ACF postavil 65 km zaščitnih ograj okoli steze, predvsem v bližini mest in vasi, ter preko ulic, cest in poti, ki so se križale s stezo. Lesena odseka steze za obvoz mest Saint-Calais in Vibraye sta bila nameščena kot alternativa sistemu uporabljenem na dirkah Gordon Bennett Cup, ko so morali dirkači v mestih upočasniti na določeno hitrost in se niso smeli prehitevati. Nad stezo so postavili tudi več mostov za pešce, na štartno-ciljni črti v Montfortu pa glavno tribuno za 2.000 gledalcev. Nasproti tribune je bila ulica boksov, kjer so bila nastanjena moštva in določena mesta za delo na dirkalnikih. Predor pod stezo je povezoval tribuno in bokse. Površina steze je bila v večini sestavljena iz prahu in kamenja različne velikosti, ki bi ga pnevmatike dirkalnikov lahko dvignile v zrak. V izogib oviranja vidljivosti in predrtih pnevmatik je ACF stezo po celotni dolžini prekril z gudronom. Po treningih je bil v ovinkih potreben dodaten nanos gudrona.
Deset francoskih tovarniških proizvajalcev avtomobilov je nastopalo na dirki: Clément-Bayard, Hotchkiss, Gobron-Brillié, Darracq, Vulpes, Brasier (naslednik Richard-Brasiera), Panhard, Grégoire, Lorraine-Dietrich in Renault. Iz Italije sta sodelovala FIAT in Itala, ob njih pa le še nemški Mercedes. Z izjemo proizvajalcev Gobron-Brillié in Vulpes, ki sta nastopala s po enim dirkalnikom, in Grégoire, ki je nastopal z dvema dirkalnikoma, so vsi ostali nastopali s po tremi dirkalniki, kar je skupaj pomenilo štiriintrideset sodelujočih dirkalnikov. Ameriški in britanski proizvajalci se dirke niso udeležili. Britanski so sumili, da je dirka namenjena le propagandi francoskih proizvajalcev. Britanska revija The Motor je navajala francoski časopis Le Petit Parisien kot dokaz domnevnega pomanjkanja športnega duha.ACF je določil maksimalno dovoljeno maso dirkalnika, brez orodja, sedeža, krilc, luči in držala za luči, na 1000 kg, dodatnih 7 kg pa je bilo dovoljenih za magnetnik ali dinamo, ki je bil namenjen vžigu. Pravila so tudi omejevala porabo goriva na 30 L/100 km. Vsa moštva so se odločila za sistem vžiga z magnetnikom in nizko napetostjo, razen moštev Clément-Bayard, Panhard, Hotchkiss, Gobron-Brillié in Renault, ki so uporabljali visoko napetostne sisteme. Mercedes, Brasier, Clément-Bayard, FIAT in Gobron-Brillié so uporabljali verižni pogon za prenos, ostali pa pogonske gredi. Vsi dirkalniki so imeli nameščene štiri-valjne motorje z delovno prostornino med 7.433 cm³ moštva Grégoire do 18.279 cm³ Panharda. Izpušne cevi so bile obrnjene navzgor, da bi omejili dvigovanje prahu za dirkalniki. Moštva so lahko zamenjala dirkače in opremo, toda šele na polovici dirke po koncu prvega dne, ne pa med samim dirkanjem.Michelin, Dunlop in Continental so bili dobavitelji pnevmatik za potrebe dirke. Na dirki je Michelin predstavil pomembno tehnično inovacijo, jante amovible, pnevmatike z odstranljivim platiščem, kar je močno skrajšalo menjavo pnevmatike v primeru predrtja. V nasprotju s pravili na dirkah Gordon Bennett Cup, sta tu lahko le dirkač in mehanik sovoznik delala na dirkalniku med samo dirko, zato je Michelinova novost prihranila dirkaču precej časa. Konvencionalna metoda menjave pnevmatike je namreč pomenila rezanje prejšnje pnevmatike z nožem in porivanje nove pnevmatike na platišče, kar je trajalo približno petnajst minut, menjava Michelinove pnevmatike pa manj kot štiri minute. FIAT je na svoje dirkalnike namestil Michelinoveve gume na vsa štiri kolesa, Renaults in Clément-Bayards pa le na zadnji kolesi svojih dirkalnikov. Ker je vsako platišče prineslo k masi dirkalnika dodatnih 9 kg, si nekatera moštva, kot sta bila Itala in Panhard, tega niso mogla privoščiti zaradi prekoračitve največje dovoljene mase dirkalnikov.
Ceste okoli steze so zaprli za promet na dan dirke ob peti uri zjutraj. Žreb je med trinajstimi moštvi določil štartni vrstni red in vsakemu moštvu določil svojo številko. Vsak od največ treh dirkalnikov vsakega moštva je dobil poleg številke še črko A, B ali C. Dirkalnike so na štartni vrsti razvrstili v dve vrsti, tiste z oznako A v eno vrsto, druge z oznako B pa v drugo. Dirkalniki z oznako C so štartali zadnji, oblikovali so enojno vrsto ob strani steze, da bi jih lahko prehiteli dirkači, ki bodo že odpeljali prvi krog. Dirkači so štartali v 90-sekundnem intervalu, z začetkom ob šesti uri zjutraj. Fernand Gabriel, Lorraine-Dietrich, bi s številko 1A moral štartati prvi, toda ob štartu mu je ugasnil motor, ki mu ga ni uspelo ponovno zagnati preden se je naslednji dirkač Vincenzo Lancia, FIAT, že odpeljal. Renaultov prvi dirkač, Madžar Ferenc Szisz, je štartal kot tretji, za njim Victor Hémery iz Darracqa, Paul Baras iz Brasiera, Camille Jenatzy iz Mercedesa, Louis Rigolly iz Gobron-Brilliéja in Alessandro Cagno iz Itale. Philippe Tavenaux iz Grégoireja, ki bi moral biti naslednji, ni mogel štartati, edini preostali dirkač, ki dirke ni začel, pa je bil edini Vulpesov dirkalnik Mariusa Barriauxa, ki se je umaknil z dirke, ker je bil njegov dirkalnik prekoračil največjo dovoljeno maso. Zadnji izmed dvaintridesetih dirkačev, ki so štartali, »de la Touloubre« je s Clément-Bayardom in številko 13C štartal ob 6:49:30 zjutraj.Italin dirkač Maurice Fabry je dirko začel najhitreje, prvi kilometer je prevozil v času 43,4 s, po prvem odpeljanem krogu pa je bil najhitrejši Jules Barillier z Brasierjem. Njegov čas prvega kroga 52:25,4 ga je glede na položaj na stezi pomaknil na tretje mesto, skupno na dirki pa v vodstvo. Zaradi mehanske okvare je Fernand Gabriel izgubil nadzor nad svojim dirkalnikom v Saint-Calaisu, ki mu ga je sicer uspelo obvladati, preden bi prišlo do hujšega trčenja, vendar je vseeno moral odstopiti. Baras je tudi po drugem krogu zadržal vodstvo, toda v tretjem krogu ga je Szisz na stezi prehitel in tudi prevzel vodstvo. V najbolj vročem delu dneva je temperatura zraka dosegla 49 °C, zaradi česar se je začel topiti gudron. To je dirkačem predstavljalo večje težave od prahu, saj so ga dirkalniki dvigali v zrak in metali v obraz dirkačem in mehanikom zadaj, občasno kljub dirkaškim očalom tudi v oči. Renaultovega dirkača J. Edmonda je to še posebej prizadelo, saj mu je zaradi zlomljenih dirkaških očal v oči priletelo toliko delcev gudrona, da je bil praktično slep, njegovi poskusi menjave očal v boksih so komisarji dirke zavrnili, saj po pravilih ni bilo dovoljeno menjavati opremo v času dirke. Prav tako ga ni smel zamenjati drug dirkač, zato je po nadaljnjih dveh krogih odstopil.
Aldo Weilschott, FIAT, je iz štirinajstega mesta v tretjem krogu napredoval do tretjega mesta v petem krogu, ko pa se je njegov dirkalnik prevrnil na lesenem odseku proge pri Vibrayeju. Szisz je zadržal vodstvo, ki ga je bil prevzel v tretjem krogu, do konca prvega dne, ko je tik pred poldnevom končal prvo polovico dirke s časom 5:45:30,4, 26 minut pred drugouvrščenim Albertom Clémentom s Clément-Bayardom. Kljub počasnem začetku dirke je dirkač FIAT-a Felice Nazzaro napredoval do tretjega mesta, 15 minut za Clémentom. Sedemnajst dirkačev je končalo prvi dan dirke, kot zadnji Henri Rougier s časom 8:15:55,0, dve in pol uri za Sziszom. Vse dirkalnike so do naslednjega jutra postavili v parc fermé, osvetljen del, ki so ga nadzorovali komisarji ACF.Čas prvega dne vsakega dirkača je določal njegov čas štarta drugega dela dirke; Sziszov čas 5:45:30,4 je tako pomenil, da je dirko začel ob 5:45 zjutraj. Po enakem sistemu je Clément štartal ob 6:11, Nazzaro pa ob 6:26. Ta sistem je omogočal, da so razlike med dirkači na stezi odražale resnično stanje na dirki skupno. Konj, ki je bil treniran za glasen zvok ob zaganjanju motorja, je povlekel dirkalnike z dirkači iz parc ferméja do štartne črte. Ker dirkači in mehaniki niso mogli delati na dirkalnikih vse do štartnega signala, sta Szisz in Clément takoj po štartu zapeljala v bokse na menjavo pnevmatik in servisiranje dirkalnika. Clément je postanek opravil hitreje od Szisza, Nazzaro pa se ni odločil za postanek. Tako se je Clément približal Sziszu, Nazzaro pa Clémentu. Jenatzy in Lancia, ki sta imela oba prvi dan težave z očmi, sta se odločila odstopiti in dirkalnika prepustiti rezervnima dirkačema. Tako je »Burton« prevzel dirkalnik Jenatzyja, Lancia pa je bil primoran nadaljevati v običajnih oblačilih, ker se rezervni dirkač ni pojavil do njegovega štarta.Hotchkissov dirkač Elliott Shepard, ki je bil po prvem dnevu četrti, manj kot štiri minute za Nazzarom, je porabil pol ure za delo na dirkalniku v boksih, opravil pa je menjavo pnevmatik in tekočin. V osmem krogu je na lesenem odseku proge pri Saint-Calaisu zapeljal s steze, toda uspel je nadaljevati, kasneje v istem krogu pa se je zaradi okvare kolesa zaletel v kup zemlje in moral odstopiti. Panhardov dirkač Georges Teste je zletel s steze kmalu po štartu in odstopil, kot tudi edini dirkač Gobron-Brilliéja, Louis Rigolly, ki je moral v sedmem krogu odstopiti zaradi okvare hladilnika. Po dveh odpeljanih krogih drugega dne je drugouvrščeni Clément naredil razliko 23-ih minut pred Nazzarom, toda krog kasneje je padla le na tri minute. Nazzaro je v desetem krogu že prehitel Clémenta, toda zaradi postanka v boksih za dolivanje goriva sta dirkača ponovno zamenjala mesti. Nazzaro ga je kmalu zatem ponovno prehitel in ob vstopu v zadnji krog dirke držal manj kot minuto prednosti pred Clémentom.
Na Sziszovem Renaultu je v zadnjem krogu dirke prišlo do okvare zadnjega vzmetenja, toda prednost več kot pol ure mu je zadoščala za previdno vožnjo do cilja v vodstvu. Zamaha s črno zastavo za zmagovalca dirke je bil deležem po skupnem času 12:12:07,0 ob prečkanju ciljne črte. Szisz je tudi dosegel najvišjo hitrost na ravnini, 154 km/h. Dirko je končal 43 minut pred Nazzarom, ki je dirko končal kot drugi še tri minute pred Clémentom. Jules Barillier je osvojil četrto mesto, peti je bil Lancia, šesti pa Panhardov dirkač George Heath. Baras, ki je v prvem krogu postavil najhitrejši krog dirke, je zasedel sedmo mesto, osmo Arthur Duray z Lorraine-Dietrichom, deveto »Pierry« z Brasierom, deseti pa je bil »Burton«. Zadnji uvrščeni dirkač je bil »Mariaux«, ki je bil z Mercedesom enajsti, z zaostankov več kot štirih ur za zmagovalcem. Rougier, ki je postavil najhitrejši krog drugega dne s časom 53:16,4, je odstopil v desetem krogu po seriji predrtih pnevmatik. Med ostalimi odstopi so imeli Hémery, René Hanriot in Louis Wagner iz moštva Darracq vsi težave z motorjem, hladilniki na dirkalnikih Rigollyja, Xavierja Civellija de Boscha in Cagnoja so odpovedali, Pierre de Caters, Hubert le Blon, A. Villemain in Vincenzo Florio so odstopili zaradi okvar koles, Gabriel, »de la Touloubre« in Henri Tart zaradi ostalih mehanskih okvar, Fabry, Weilschott, Teste, Richez in Jacques Salleron pa zaradi trčenj. Edmond, Renault, je bil edini dirkač, ki je odstopil zaradi poškodbe dirkača.
Najboljše tri dirkače so pospremili do glavnih tribun, kjer so prejeli pokale. V intervjuju po dirki je Szisz govoril o skrbeh v zadnjih krogih dirke: »Bal sem se nečesa malega, kar bi mi lahko odvzelo zmago v trenutku, ko se je ta že zdela gotova.« Prestiž Sziszove zmage je Renaultu pomagal do povečanja prodaje avtomobilov, iz okoli 1600 leta 1906 do 3000 leto za tem in nato 4600 leta 1908. Toda dirka ni v pričakovani meri potrdila dominantnosti francoskih dirkalnikov, saj je italijanski dirkalnik osvojil drugo mesto, le sedem od triindvajsetih francoskih dirkalnikov pa je dirko končalo.Razmislek o dirki s strani organizatorjev in medijev je bil večinoma v smeri, da je bila dirka slaba zamenjava za Gordon Bennet Cup. Pomisleke so imeli predvsem zaradi predolge dirke in 90-sekundnega štartnega intervala, kar je pomenilo, da je bilo zelo malo direktnega tekmovanja med dirkači, vsak je vozil sam in le na čas. ACF je ugotovil, da je bil pritisk na dirkače in mehanike sovoznike prevelik, zaradi prepovedi dela na dirkalniku s strani ostalih v času dirke. Ostal je tudi občutek, da je bil izid dirke v preveliki meri odvisen od Michelinovih snemljivih platišč. Clément je nastopil z edinim dirkalnikom Clément-Bayarda, brez te inovacije, po analizah po dirki pa je prav to prispevalo k dejstvu, da ga je Nazzaro prehitel drugi dan dirke, ko se je ustavil za menjavo pnevmatik. Kljub temu pa se je ACF odločila na organizacijo dirke tudi v sledečem letu. Medijski odziv dirke je spodbudil tudi Nemce, da so organizirali podobno dirko za promocijo svoje avtomobilske industrije. Predhodnica Velike nagrade Nemčije, dirka Kaiser preis, je bila prvič prirejena leta 1907.Konferenca iz leta 1904, na kateri so ocenjevali francoski predlog za spremembo formule dirk Gordon Bennett Cup, je vodila k ustanovitvi Association Internationale des Automobile Clubs Reconnus (AIACR; predhodnik Fédération Internationale de l'Automobile), organizacije za nadzor nad mednarodnim motoršportom. Čeprav je že dirka iz leta 1901 zmagovalcem podelila nagrade imenovane Grand Prix de Pau, pa dirka iz leta 1906 velja za prvo pravo mednarodno dirko z nazivom Velika nagrada (Grand Prix). Do prve svetovne vojne je bila to edina dirka z nazivom Velika nagrada (pogosto imenovana le kot »Velika nagrada«), danes pa je splošno znana kot prva dirka za Veliko nagrado.

Velika nagrada Japonske 1995 (uradno XXI Fuji Television Japanese Grand Prix) je bila šestnajsta dirka Svetovnega prvenstva Formule 1 v sezoni 1995. Odvijala se je 29. oktobra 1995 na dirkališču Suzuka Circuit pri Suzuki. Na dirki, ki je trajala triinpetdeset krogov, je zmagal Michael Schumacher, Benetton, ki je štartal z najboljšega štartnega položaja, Mika Häkkinen, McLaren, je bil drugi, tretji pa je bil drugi Benettonov dirkač, Johnny Herbert.Jean Alesi, dirkač Ferrarija, je dirko začel v prvi vrsti ob Schumacherju, toda zaradi prezgodnjega štarta je bil kaznovan z desetsekundnim postankom v boksih. Po prestani kazni se je prebil na drugo mesto, toda nato v petindvajsetem krogu odstopil zaradi okvare motorja. Schumacherjev najresnejši nasprotnik v boju za dirkaški naslov prvaka, Damon Hill, ki je bil v tednih pred dirko pod velikim pritiskom britanskih medijev zaradi slabega dirkanja v zadnjem času, je štartal s četrtega štartnega mesta. Po Alesijevem odstopu je prevzel drugo mesto, toda v štiridesetem krogu je zaradi lastne napake zletel s proge in moral odstopiti.Schumacher je dosegel deveto zmago sezone, s čimer je izenačil rekord po številu zmag v sezoni, ki ga je postavil Nigel Mansell v sezoni 1992. Benetton si je z zmago in tretjim mestom že zagotovil svoj prvi in edini konstruktorski naslov prvaka.
Benettonov dirkač, Michael Schumacher, si je z zmago že na predhodni dirki za Veliko nagrado Pacifika zagotovil svoj drugi dirkaški naslov prvaka. V dirkaškem prvenstvu je vodil z dvaindevetdesetimi točkami, Damon Hill pa je bil drugi z devetinpetdesetimi. Na voljo je bilo še največ dvajset prvenstvenih točk, tako da Hill ni več mogel ujeti Schumacherja. Čeprav je bil dirkaški naslov že oddan, pa je bil boj za konstruktorski naslov prvaka še odprt. Benetton je vodil s stotriindvajsetimi točkami, drugouvrščeni Williams je imel stodve prvenstveni točki, na voljo pa je bilo še največ dvaintrideset prvenstvenih točk.V tednu pred dirko, je bil Hill močno kritiziran v britanskih medijih zaradi slabega dirkanja na prejšnjih dirkah, ob tem so se pojavile tudi govorice, da bi Heinz-Harald Frentzen lahko zamenjal Hilla v Williamsu za prihodnjo sezono 1996. Kljub govoricam je pred dirko Williamsov šef, Frank Williams, izrazil svojo polno podporo Hillu.
Pred dirko je prišlo do dveh sprememb med dirkači. Jean-Christophe Boullion, ki je od pete dirke sezone za Veliko nagrado Monaka dirkal za Sauber, je bil odpuščen, zamenjal ga je Karl Wendlinger. Wendlinger se je tako vrnil v Formulo 1 po hudi nesreči na dirki za Veliko nagrado Monaka 1994, zaradi katere je bil več tednov v komi. Druga sprememba je bila vrnitev Mike Häkkinena v McLaren po tem, ko je moral prejšnjo dirko za Veliko nagrado Pacifika izpustiti zaradi operacije slepiča.
Prosti trening za dirko je potekal v dveh delih, v petek in soboto zjutraj, obakrat po uro in petinštirideset minut in na suhi stezi. Michael Schumacher je bil najhitrejši prvi dan prostega treninga s časom 1:40,410, z dvema desetinkama sekunde zaostanka je bil na drugem mestu Häkkinen. Williamsova in Ferrarijeva dirkača sta zasedla mesta od tri do šest, Williamsova dirkača, Hill in David Coulthard, sta bila tretji in peti, Ferrarijeva, Jean Alesi in Gerhard Berger pa četrti in šesti. Drugi dan prostega treninga je najhitrejši čas postavil Häkkinen, 1:40,389. Eddie Irvine je bil z Jordanom drugi najhitrejši z dvema desetinkama zaostanka. Tretjeuvrščeni Hill je zaostajal tri desetinke sekunde za Häkkinenom, Schumacher pa je bil četrti. Ferrarijeva dirkača, Alesi in Berger sta bila peti in osmi, med njima sta se uvrstila Frentzen z Sauberjem in Coulthard. Čeprav sta oba Willismasova dirkača, Hill in Coulthard, zletela s steze, sta končala v prvi deseterici.
Kvalifikacije so potekale v dveh enournih delih, v petek in soboto popoldne. Za štartno vrsto je štel najhitrejši čas dirkača, ki ga je dosegel na prvem ali drugem delu kvalifikacij. Schumacher je z dirkalnikom Benetton B195 osvojil svoj deseti najboljši štartni položaj v karieri s časom 1:38,023. V prvo vrsto se je uvrstil tudi Alesi z zaostankom osmih desetink sekunde. Häkkinen je osvojil tretje štartno mesto, Hill pa z zaostankom sekunde četrto. Häkkinen je s tretjim mestom izenačil najboljši kvalifikacijski dosežek sezone z dirke za Veliko nagrado Belgije, njegov moštveni kolega pri McLarnu, Mark Blundell, pa je imel slabe kvalifikacije. V prvem delu kvalifikacij je s svojim dirkalnikom močno trčil v zid, pri tem pa tako poškodoval dirkalnik, da ni več mogel postaviti časa. Podobno se mu je primerilo tudi v drugem delu kvalifikacij v soboto, ko je v ovinku 130R še močneje trčil v zid. Po zdravniškem nasvetu ni več dirkal v kvalifikacijah, tako da je moral štartati iz ozadja. Aguri Suzuki  je s svojim Ligierom doživel hudo nesrečo na sobotnih kvalifikacijah, v kateri je utrpel zlom rebra, tako da ni mogel nastopiti na dirki.
Večji del dirke je bila steza mokra, zato so bili časi krogov počasnejši kot na kvalifikacijah. V nedeljo so se dirkači prvič podali na stezo ob 9:30 po lokalnem času za polurno ogrevanje pred dirko. Kljub slabi formi na kvalifikacijah, pa sta bila oba Williamsova dirkača na mokri stezi med najhitrejšimi. Hill je postavil najhitrejši čas 2:00,025, Coulthard je dosegel tretji čas, med njiju se je uvrstil Schumacher, četrti čas pa je postavil Alesi, osem desetink sekunde za Hillom. Čeprav se je na dirko kvalificiralo štiriindvajset dirkačev, jih je štartalo le dvaindvajset, kajti Suzuki zaradi poškodbe iz kvalifikacij ni mogel dirkati, Roberto Moreno s Fortijem pa ni štartal zaradi okvare menjalnika.Štart dirke je bil ob 14:00 po lokalnem času. Vsi dirkači so dirko začeli z dežnimi gumami, saj je bila steza še mokra od jutranjega dežja. Schumacher je z najboljšega štartnega položaja povedel, Alesi pa je bil zaradi prezgodnjega štarta kaznovan z desetsekundnim kazenskim postankom v boksih, ki ga je opravil v tretjem krogu,, na stezo se je po prestani kazni vrnil na deseto mesto. Tudi Alesijev moštveni kolega, Berger, je zaradi prezgodnjega štarta dobil enako kazen. V ozadju se je Gianni Morbidelli s Footworkom v prvem ovinku zavrtel v pesek, ker ga je od zadaj zadel Wendlinger. Morbidelliju je ob tem ugasnil motor, zato je moral odstopiti. V sedmem krogu je Alesi zapeljal na postanek v bokse, kjer so mu zamenjali dežne pnevmatike s pnevmatikami brez profila za suho stezo, kajti idealna linija se je že sušila. Po vrnitvni nazaj na stezo je začel pridobivati mesto za mestom in postavljati najhitrejše kroge dirke, prvega s 1:54,416, kar je bilo pet sekund hitreje od ostalih dirkačev. Schumacher je namestil pnevmatike za suho stezo v desetem krogu, vodstvo pa je s tem prevzel Häkkinen, toda le za krog, kajti tudi on je menjal pnevmatike. Alesijev lov za vrhom je bil le začasno prekinjen, ko se je zavrtel ob prehitevanju Pedra Lamyja z Minardijem za petnajsto mesto, toda do desetega kroga se je prebil že na drugo mesto, ko je po zunanji strani zadnje šikane prehitel Hilla. Potem ko je Alesi pokazal, kako hitro se da peljati z gladkimi pnevmatikami za suho stezo, so tudi ostali dirkači zavili v bokse na menjavo.
V petnajstem krogu sta trčila Jordanova dirkača, Rubens Barrichello se je zavrtel v zadnji šikani po trčenju z moštvenim kolego Irvinom. Pri tem je Barrichello trčil v zid in moral odstopiti zaradi poškodbe zadnjega krilca. Irvine je bil v dvajsetem krogu ponovno udeležen v nesrečo na istem mestu steze, tokrat ga je od zadaj zadel Frentzen. Kljub temu je Irvine lahko nadaljeval, Frentzen pa je moral v bokse na menjavo prednjega krilca. V ospredju se je Alesi pribleževal vodilnemu Schumacherju, tudi ko je le-ta namestil gume za suho stezo. V petindvajsetem krogu, ko je Alesi zaostajal le še šest sekund za Schumacherjem, je moral zaradi okvare diferenciala na svojem dirkalniku Ferrari 412T1 odstopiti. Kasneje so Ferrarijevi mehaniki ugotovili, da je bila za odstop kriva pogonska gred, ki je bila verjetno poškodovana ob vrtenju v zgodnjem delu dirke. Schumacher je svoj drugi postanek v boksih opravil v dvaintridesetem krogu, na stezo se je vrnil na drugo mesto za Hilla. V naslednjem krogu je postavil najhitrejši krog dirke in še krog kasneje ponovno prevzel vodstvo zaradi Hillovega postanka. Za njima sta tretje in četrto mesto pred svojima postankoma držala Häkkinen in Coulthard, toda zaradi šest krogov kasnejšega postanka v boksih je Coulthard pridobil mesto proti Häkkinenu. Po drugih postankih je peto mesto držal drugi Benettonov dirkač, Johnny Herbert, šesti pa je bil Irvine. Okoli ovinka Zanka je ponovno pričelo deževati. Williamsova dirkača sta držala drugo in tretje mesto, dokler ni Hill zletel s steze pri ovinku Zanka 2, dva kroga po svojem postanku v boksih. Pri tem je poškodoval nos svojega dirkalnika in se vrnil na stezo na četrto mesto. Hill je zapeljal na nov postanek v bokse na zamenjavo sprednjega krilca, na stezo se je vrnil na peto mesto, toda zaradi prehitre vožnje skozi bokse je dobil desetsekundni kazenski postanek v boksih. Coulthard je v ovinku Zanka 2 naredil podobno napako kot moštveni kolega Hill nekaj krogov pred tem, toda uspelo se mu je ogniti ogradi in vrniti na stezo. Toda ob zaviranju pred ovinkom 130R je padel pesek, ki se je tam nabral ob vožnji po izletni coni, iz stranskih zračnikov, zaradi česar je izgubil nadzor nad dirkalnikom, zletel s steze in obtičal v pesku. Po radijski zvezi je moštvo sporočilo Hillu, naj pospeši, preden bo opravil kazenski postanek, toda še v istem krogu je v ovinku Zanka zletel s steze in obtičal v pesku, še preden je lahko opravil kazenski postanek. Tudi Blundell, Irvine in Frentzen so v tem ovinku zleteli s steze, toda vsi so se lahko vrnili nazaj in končali dirko. Po težavah svojih najresnejših konkurentov, je Schumacher brez težav zmagal po triinpetdesetih krogih in dosegel deveto zmago sezone s časom 1:36:52,930 Zmaga je ob Herbertovem tretjem mestu ter odstopoma Hilla in Coultharda Benettonu zagotovila konstruktorski naslov prvaka. Häkkinen je z McLarnom osvojil drugo mesto z dvajsetsekundnim zaostankom, četrti je bil Irvine z Jordanom, peti Olivier Panis z Ligierom, šesti pa Mika Salo s Tyrrellom. Blundell, ki je štartal iz zadnjega štartnega mesta, je s sedmim mestom le za mesto zgrešil uvrstitev med dobitnike točk, za Salom je zaostal le 1,6 sekunde.
To je bila Schumacherjeva zadnja zmaga za Benetton, kajti pred sezono 1996 je prestopil v Ferrari. Herbert je potrdil Schumacherjevo oceno, da je Benettonovo moštvo opravilo odlično delo skozi celotno sezono. Ker Hill zaradi odstopa ni opravil svojega kazenskega postanka v boksih, je bilo moštvo Williams kaznovano z 10.000 $ kazni s strani FIA. V intervjuju za revijo Motor Sport je leta 2008 Hill dejal, da je v sezoni 1995, kot celoti, psihološko popustil pod pritiski. Povedal je še, da sta se po njegovem mnenju že v sezoni 1995 Frank Williams in Patrick Head odločila, da ga bosta za sezono 1997 zamenjala.Alan Jones, prvak Formule 1 iz sezone 1980, je pohvalil predstavo Alesija kot eno najboljših voženj v zgodovini Formule 1. Alesi je povedal, da bi se brez okvare vse do konca boril za zmago. Povedal je še, da po njegovem mnenju ni prezgodaj štartal, le dirkalnik se je premaknil za nekaj centimetrov zaradi klanca. V intervjuju za revijo Autosport leta 2009, je Alesi povedal, da je pred dirko govoril z direktorjem dirke prav glede težave zaradi štartne vrste na klancu in še, da je bil besen zaradi odločitve o kazni.

Velika nagrada Monaka (francosko Grand Prix de Monaco) je dirka Formule 1, ki se odvija na javnih cestah v središču Monaka. Poteka vsako leto od 1929 in je ena najprestižnejših in najpomembnejših avtomobilskih dirk poleg dirk Indianapolis 500 in 24 ur Le Mansa. Njena zgodovina, spektakularnost in z njo povezana glamuroznost jo naredita kot diamant na vrhu krone Formule 1.Velika nagrada Monaka je starejša od svetovnega prvenstva Formule 1. Prva dirka je tu potekala že leta 1929, organiziral jo je pa Antony Noghes s pomočjo takratnega princa Monaka, Louisa II in kluba Automobile Club de Monaco, dobil pa jo je William Grover-Williams z Bugattijem. Dirka je bil del Evropskega avtomobilističnega prvenstva pred drugo svetovno vojno in del premierne sezona Formule 1 1950. Poteka po ozkih ulicah Monaka in je eno najzahtevnejših dirkališč v Formuli 1 zaradi mnogih vzponov in spustov ter ozkih zavojev. Za konec tedna, ko dirka poteka, zaposlijo potapljače, ki so pripravljeni v pristanišču na reševanje dirkačev iz morja.
Brazilec Ayrton Senna je v Monaku najuspešnejši dirkač s šestimi zmagami, petimi zaporednimi od Velike nagrade Monaka 1989 do Velike nagrade Monaka 1993, kar mu je prineslo naziv Master of Monaco. Toda kljub temu je Graham Hill, ki je zmagal petkrat, tisti ki ima naziv King of Monaco, dobil pa ga je že mnogo prej.
Kot mnoge evropske dirke, je tudi Velika nagrada Monaka starejša od organiziranega Svetovnega dirkaškega prvenstva. Prvo dirko v kneževini je leta 1929 organiziral Antony Noghes pod pokroviteljstvom princa Louisa II, čeprav je bil njegov oče Alexandre Noghes predsednik Automobile Club de Monaco (A.C.M.), s prvotnim imenom Sport Vélocipédique Monégasque. A.C.M. je od leta 1911 organiziral Reli Monte Carla, in leta 1928 je klub zaprosil mednarodno krovno avtomobilistično organizacijo, Association Internationale des Automobiles Clubs Reconnus (AIACR), za povišanje kluba iz regionalnega v nacionalnega, toda prošnja je bila zavrnjena. Kot razlog je bilo podano, da v mejah kneževine ne poteka nobena velika avtomobilistična dirka. Reli tukaj ni štel, saj je večinoma potekal po cestah drugih evropskih držav.Da bi klub pridobil nacionalni status, je Noghes predlagal ustanovitev avtomobilistične Velike nagrade po ulicah Monte Carla. Noghes je pridobil uradno podporo princa Louisa II. Louis Chiron je tudi podprl idejo, ko mu je Noghes pokazal načrte. Chiron je vedel, da je topografija lokacije zelo primerna za postavitev dirkalne steze.Premierno Veliko nagrado Monaka je dobil William Grover-Williams z Bugattijem Type 35B. Pomembnost dirke se je hitro povečevala. Zaradi velikega števila dirk, ki so imele oznako Velika nagrada je AIACR najpomembnejšim dirkam podelila oznako Mednarodna Velika nagrada (Grandes Épreuves). Leta 1933 je to oznako dobil tudi Monako poleg Francije, Belgije, Italije in Španije. V letih 1936 in 1937 je bila dirka del novega Evropskega avtomobilističnega prvenstva
Velika nagrada Monaka je bila ena od dirk premierne sezone Formule 1 v sezoni 1950, ko je zmagal Juan Manuel Fangio. To je bila Fangieva prva zmaga na prvenstveni dirki Formule 1. Toda leta 1951 dirke ni bilo, leta 1952 pa je potekala pod pravili športnih avtomobilov.  Od leta 1955 pa je bila Velika nagrada Monaka prav vsako leto del prvenstva Formule 1.
1929: Prva Velika nagrada Monaka je bila le za povabljene dirkače, toda vsi se niso odzvali. Vodilni dirkači Maseratija in Alfe Romeo se niso odločili za natop, Bugatti pa je bil dobro zastopan. Mercedes je poslal svojega najboljšega dirkača Rudolfa Caracciola, z dirkalnikom Mercedes SSK. Caracciola je po šele 15. štartnem mestu dobro dirkal in prišel do drugega mesta, zmagal pa je William Grover-Williams. Domačin Chiron ni smel tekmovati, ker se je že prijavil na dirko Indianapolis 500 istega dne.
1933: To je bila prva Velika nagrada, ko za štartna mesta niso uporabili neke vrste žrebanja, ampak prave kvalifikacije. Achille Varzi in Tazio Nuvolari sta se na dirki mnogokrat izmenjala v vodstvu, odločitev pa je padla v zadnjem krogu, ko je Nuvolarijev dirkalnik zagorel zaradi prevelikih vrtljajev motorja, tako je zmagal Varzi.
1965: Graham Hill je štartal z najboljšega štartnega položaja in vodil od štarta. V 25. krogu se je moral po stranski cesti umakniti trčenju z močno počasnejšim dirkačem. Le počasi se je lahko vrnil na stezo na peto mesto v uspešnem lovu za zmago postavil več najhitrejših krogov. Dirka je bila zanimiva tudi zaradi debija Honde v prvenstvu Formule 1 in zaradi nesreče Paula Hawkinsa, ki je z Lotusom zgrmel v pristanišče.
1982: René Arnoux je vodil prvih 15 krogov nato pa odstopil. Alain Prost je prevzel vodstvo in ga držal do 4 kroge pred ciljem, ko se je zavrtel in zaradi trčenja z ograjo izgubil eno kolo. Vodstvo je tako prevzel Riccardo Patrese, ki se je le krog in pol pred koncem zavrtel in s tem spustil naprej Didiera Pironija in Andreo de Cesarisa. V zadnjem krogu je v tunelu Pironiju zmanjkalo goriva, vodstvo je prevzel de Cesaris, ki pa se mu je le malo kasneje zgodilo podobno. Patrese, ki je znova zagnal dirkalnik, je tako prišel do svoje prve zmage v karieri.
1984: Štart dirke je bil preložen za 45 minut zaradi močnega dežja. Alain Prost je vodil do 11. kroga, ko ga je uspel prehiteti Nigel Mansell. Toda pet krogov kasneje je Mansell raztreščil svoj dirkalnik in Prost je znova prevzel vodstvo. V 27. krogu je Prost vodil pred dirkačem Tolemana, Ayrtonom Senno, in dirkačem Tyrrella, Stefanom Bellofom. Senna je lovil Prosta, Bellof pa oba. Toda v 31. krogu je bila dirka kontroverzno ustavljena. Kasneje je FISA kaznovala direktorja dirke, Jackyja Ickxa, s 6,000 dolarji in mu vzela licenco, ker se ni posvetoval s komisarji pred odločitvijo. Dirkači so prejeli polovične točke, ker je bil dirka prekinjena pred dvema tretjinama polne dolžine. Če bi Prost končal kot drugi in bi dirka trajala več kot dve tretjini, bi dobil 1.5 točke več v prvenstvu. Na konce sezone je Niki Lauda v borbi za naslov premagal Prosta z najmanjšo razliko v zgodovini, pol točke.
1992: Nigel Mansell je štartal s prvega mesta in vodil s svojim Williams-Renaultom vse do sedem krogov pred ciljem, ko je moral zaradi težav s kolesom v bokse, vrnil se je tik za McLaren-Hondo Ayrtona Senne. Mansell je s svežimi pnevmatikami Senno takoj ujel, toda v zadnjih štirih krogih mu po hudi borbi ni uspelo prehiteti Brazilca, končal je kot drugi z le dvema desetinkama sekunde zaostanka za Senno. To je bila Sennina peta zmaga v Monaku, s čimer je izenačil Hillov rekord.
1993: Alain Prost je štartal z najboljšega štartnega položaja, a zaradi kazni za prezgoden štart se je uspel prebiti le na četrto mesto. Ayrton Senna je zmagal in izboljšal rekord za največ zmag v Monaku, Grahama Hilla. Damon Hill je končal kot drugi, Jean Alesi pa kot tretji. »Če bi bil moj oče še živ, bi prvi čestital Ayrtonu,« je povedal Hill po dirki.
1996: Michael Schumacher je osvojil najvoljši štartni položaj, toda raztreščil dirkalnik v prvem krogu dirke. Damon Hill je vodil do 40. kroga, ko mu je eksplodiral motor v tunelu. Jean Alesi je prevzel vodstvo, toda odstopil zaradi okvare vzmetenja 20 krogov pozneje. Olivier Panis, ki je štartal šele s 14. mesta, je prevzel vodstvo in ga držal do cilja kljub stalnim napadom Davida Coultharda. To je bila Panisova edina zmaga v karieri in zadnja za moštvo Ligier.
2006: Kvalifikacije so bližale koncu, v vodstvu je bil Michael Schumacher, ki je v ovinku Rascasse ustavil svoj dirkalnik in zablokiral progo. Kot rezultat rumenih zastav, drugi dirkači niso imeli možnosti prehiteti Schumacherjevega časa. Čeprav je Schumacher trdil, da je šlo le za dirkaško napako, ga je FIA poslala na začelje štartne vrste. Dirka se je odločala med Fernandom Alonsom in Kimijem Räikkönenom dokler Räikkönenev McLaren ni zagorel. Juan Pablo Montoya je tako končal kot drugi, David Coulthard pa kot tretji, kar so bile prve stopničke za moštvo Red Bull Racing.
Dirkališče Circuit de Monaco poteka po javnih cestah Monte Carla in La Condamina, okoli slavnega pristanišča Monaka. Dirka je edinstvena, saj že vseskozi poteka na tem dirkališču, le Velika nagrada Italije, ki poteka na dirkališču Monza (razen v letih 1921 in 1980), se lahko pohvali s tako dolgo dirko na istem dirkališču. Priprava steze traja šest tednov, odstranitev po dirki pa tri tedne. Dirkališče ima veliko vzponov in spustov, ozkih ovinkov in ravnino, kar naredi to stezo morda najzahtevnejšo v Formuli 1. Do sedaj sta dva dirkača po trčenju zletela v pristanišče, najbolj znan je bil Alberto Ascari leta 1955. Kljub več manjšim spremembam na stezi skozi leta, še vedno predstavlja največji test dirkaških sposobnosti v Formuli 1, toda če dirka ne bi bila že na koledarju Formule 1, je nanj zaradi varnosti gotovo ne bi uvrstili. Dirkališče je veljalo za nevarno že leta 1929 na prvi dirki.Nelson Piquet je rad primerjal dirkanje v Monaku z vožnjo kolesa po dnevni sobi toda dodal, da je zmaga tu vredna več od zmag drugod.
Veliko nagrado Monaka vsakoletno organizira Automobile Club de Monaco, ki vodi tudi Reli Monte Carla in Pokal Monaka v kartingu.Dirka je trenutno edina, ki poteka po mestnem središču, zato se v več pogledih razlikuje od ostalih dirk. Prosti trening je namesto v petek na sporedu že v četrtek. To omogoča, da so v petek ceste zopet odprte za promet. Do leta 1990 se je dirka začenjala ob 15. uri po lokalnem času, uro kasneje kot ostale evropske dirke. V zadnjih letih poteka dirka ob istem času kot ostale, zaradi televizijskega prenosa.
Po dirki ni običajnega mesta za podelitev pokalov po dirki. Del steze se po dirke zapre in uporabi kot parc fermé, mesto kjer komisarji po dirki pregledajo skladnost dirkalnikov s pravili. Prvi trije dirkači tam parkirajo dirkalnike in gredo proti kraljevi tribuni, kjer poteka podelitev pokala, mnogo bližnje gledalcem kot na ostalih dirkah.
Britanec Graham Hill je petkrat dobil prestižno dirko in potal znan kot King of Monaco in Mr. Monaco. Hill, ki si je močno poškodoval noge po trčenju ob koncu sezone 1970, je nadaljeval z dirkanjem, toda ko se na dirki leta 1975 ni uspel kvalificirati, se je upokojil in posvetil svojemu moštvu. Njegov sin, Damon Hill, svetovni prvak in zmagovalec 22-tih dirk ni uspel tu nikoli zmagati, dosegel pa je dve drugi mesti in en najboljši štartni položaj.
Brazilec Ayrton Senna drži rekord s šestimi zmagami v Monaku, petimi zapored med letoma 1989 in 1993, ter tudi osem uvrstitvami na stopničke v desetih štartih. Njegova zmaga tu leta 1987 je bila prva zmaga dirkalnika z aktivnim podvozjem. Njegova zmaga je bila zelo znana med Monačani, in ko so ga dan po dirki, v ponedeljek, aretirali zaradi vožnje motorja brez čelade, je bil takoj, ko so policisti ugotovili kdo je, izpuščen.Louis Chiron je edini domačin, ki je zmagal na Veliki nagradi Monaka. Zmagal je leta 1932 z Bugatijem. V Monaku je tudi dosegel svoj najboljši rezultat na prvenstveni dirki, leta 1950 je bil tretji.
Stirling Moss je prvo zmago v Monaku dosegel leta 1956. Leta 1959 je štartal s prvega mesta, toda odstopil zaradi okvare. Leo kasneje, 1960, pa je Moss zmagal v privatnem Lotusu v spremenljivih pogojih. Na dirki leta 1961 je Moss v enakem dirkalniku ponovno zmagal, po tem ko je prehitel tri Ferrarije.Alain Prost je Francoz z največ zmagami v Monaku. Poleg več zmag tu na dirki Formule 1, je zmagal tudi na spremljevalni dirki Formule 3 leta 1979. Še leto prej pa je bil v Monaku aretiran, toda izpuščen je bil pravočasno, da je lahko sodeloval na dirki Formule 3 in dosegel četrto mesto.
Velika nagrada monaka velja za eno od dirk, ki tvorijo Trojno krono najznamenitejših avtomobilističnih dirk na svetu; ostali dirki sta Indianapolis 500 in 24 ur Le Mansa. Graham Hill je edini dirkač, ki je z zmago na vseh treh dirkah dosegel Trojno krono. Prosti trening Velike nagrade Monaka se pogosto prekriva s tistim za dirko Indianapolis 500, tudi sami dirki pa se včasih prekrivata. Ker potekata na nasprotnih straneh Atlantika, in sta del različnih prvenstev, je za dirkača zelo težko, da v svoji karieri dobro dirka na obeh dirkah. Juan Pablo Montoya, ki je tu zmagal leta 2003, in na dirki Indianapolis 500 leta 2000, tako da je edini aktivni dirkač, ki je zmagal na dveh dirkah od treh potrebnih za Trojno krono.S podelitvijo zlate medalje za motošport princu Rainieruju III, je FIA označila, da je Velika nagrada Monaka mesto nepredstavljivega glamurja in prestiža za motošport. Dirka je potekala pod tremi različnimi princi kraljeve družine, Louis II, Rainier III in Albert II, vse je dirka zelo zanimala. Velik del prihodkov kneževine pride od turistov, ki jih privabljata toplo podnebje in slavni kazino, znana pa je tudi kot Davčni raj, kjer živi mnogo bogatašev, tudi več dirkačev Formule 1.Monako je imel le tri dirkače Formule 1, Louis Chiron, André Testut in Olivier Beretta, toda zaradi nizkih davkov so tu skozi leta živeli mnogi slavni dirkači, tudi Gilles Villeneuve in Ayrton Senna. Od aktivnih dirkačev, imata v Monaku stanovanje Jenson Button in David Coulthard, ki je tudi delni lastnik hotela. Zaradi majhnosti mesta in lokacije dirkališča, lahko dirkači, ki odstopijo, pridejo do svojega stanovanja v nekaj minutah. Znano je, kako se je Ayrton Senna hitro umaknil v svoje stanovanje po tem, ko je po vodstvu na dirki leta 1988 trčil v ogrado.
Roza ozadje označuje dirke, ki niso štele za prvenstvo Formule 1, rumeno pa so bile del Evropskega avtomobilističnega prvenstva.

Velika nagrada Pacifika 1995 (uradno II Pacific Grand Prix) je bila petnajsta dirka Svetovnega prvenstva Formule 1 v sezoni 1995. Odvijala se je 22. oktobra 1995 na dirkališču TI Circuit pri Aidi. Na dirki, ki je bila dolga triinosemdeset krogov, je zmagal Michael Schumacher z Benettonom iz tretjega štartnega položaja. David Coulthard, ki je štartal iz najboljšega štartnega položaja, je bil z Williamsom drugi, Damon Hill v drugem Williamsu pa tretji. Zmaga je Schumacherju že zagotovila svoj drugi dirkaški naslov prvaka, saj ga Hill po točkah na preostalih dveh dirkah ni več mogel prehiteti.Hill je štartal v prvi vrsti ob Coulthardu in je bil pod velikim pritiskom britanskih medijev, da v dirkaških dvobojih ni bil dovolj agresiven. Schumacher je poskušal v prvem ovinku prehiteti Hilla po zunanji strani, toda zaprl ga je, med tem pa je oba po notranji strani ovinka prehitel Jean Alesi s Ferrarijem in prevzel drugo mesto. Hill je s tem padel na tretje mesto, Schumacher pa na peto, kajti prehitel ga je še Gerhard Berger. Schumacher je uspel Alesija in Hilla prehiteti med prvimi od treh postankov v boksih. Z novimi pnevmatikami brez profila se je uspel približati Coulthardu, ki je bil na taktiki dveh postankov. Po Coulthardevem drugem postanku, je Schumacherju uspelo privoziti enaindvajsetsekundno prednost z dve sekundi hitrejšimi časi krogov od Coultharda, tako da je po svojem tretjem in zadnjem postanku ostal v vodstvu in zmagal.
Dirka je bila prvotno načrtovana kot tretja dirka sezone 1995, ki naj bi potekala 16. aprila 1995, a je bila zaradi potresa prestavljena na oktober, saj je bila lokalna infrastruktura močno poškodovana. Pred petnajsto dirko sezone, je Benettonov dirkač Michael Schumacher vodil v dirkaškem prvenstvu z dvainosemdesetimi točkami, drugouvrščeni Williamsov dirkač Damon Hill pa jih je imel petinpetdeset, sedemindvajset manj od vodilnega Schumacherja. Do konca sezone je bilo na treh dirkah moč zbrati največ trideset točk, tako da je imel Hill še nekaj možnosti za naslov. Schumacher je potreboval četrto mesto na dirki ob zmagi Hilla, da bi si že zagotovil naslov prvaka, kajti Schumacher bi imel tako več kot dvajset točk prednosti dve dirki pred koncem. Drugi Williamsov dirkač, David Coulthard, je bil tretji v dirkaškem prvenstvu s triinštiridesetimi točkami, Johnny Herbert in Jean Alesi pa sta jih imela po štirideset. V konstruktorskem prvenstvu je vodil Benetton s stodvanajstimi točkami pred Williamsom, ki je dosegel dvaindevetdeset prvenstvenih točk, do konca sezone pa je bilo možno doseči največ oseminštirideset točk. V dveh tednih pred dirko je bil Hill deležen velikih kritik s strani britanskih medijev, da ni bil dovolj agresiven na dirki za Veliko nagrado Evrope v dvoboju s Schumacherjem.
Schumacher, Hillov največji nasprotnik v boju za dirkaški naslov prvaka, je povedal, da je Hill nekajkrat preveč previdno poskušal z napadom, zaradi česar je zašel v težave. Pripombe so bile v povezavi z več besednimi dvoboji med Hillom in Schumacherjem na prejšnjih dirkaških sestankih, najhujši se je zgodil na dirki za Veliko nagrado Belgije, kjer je Hill obtožil Schumacherja, da ga je ta blokiral. Na sestanku motošportnega sveta FIA 19. oktobra so se odločili proti dodatnim dirkaškim pravilom. Vodilni možje Formule 1 so po več incidentih med Hillom in Schumacherjem poudarili, da so športna pravila dovolj, saj določajo, da dirkač lahko prosto dirka, dokler namerno ne ogroža drugih dirkačev ali večkrat zapored na ravnini ne zapira drugih dirkačev.Zaradi karakteristik dirkališča je bilo moštvo Williams s svojim dirkalnikom Williams FW17 glavni favorit za dirko, saj naj bi imel zaradi večjega števila hitrih ovinkov prednost pred Benettonom. V želji, da bi nadomestili zaostanek za Williamsom, je Benetton za to dirko spremenil geometrijo zadnjega krilca svojega dirkalnika Benetton B195.Pred to dirko je prišlo do kar petih sprememb med dirkači. Martina Brundla, ki je od desete dirke sezone za Veliko nagrado Nemčije dirkal v Ligierovem moštvu, je zamenjal Aguri Suzuki. Jan Magnussen je v McLarnu zamenjal Miko Häkkinena, ki je moral na operacijo slepiča. Ukjo Katajama se je vrnil v moštvo Tyrrell po tem, ko je dirko za Veliko nagrado Evrope izpustil zaradi posledic nesreče na dirki za Veliko nagrado Portugalske. Gianni Morbidelli se je vrnil v moštvo Footwork namesto Maxa Papisa, v Pacific pa se je vrnil Bertrand Gachot namesto Jean-Denisa Délétraza, oba sta dirkala že na začetku sezone.
Prosti trening za dirko je potekal v dveh delih, v petek in soboto zjutraj, obakrat po uro in petinštirideset minut in na suhi stezi. Schumacher je prvi dan prostega treninga postavil najhitrejši čas 1:16,057, s čimer je bil tri desetinke sekunde hitrejši od Williamsovih dirkačev, Hilla in Coultharda, ki sta bila drugi in tretji. Ferrarijeva dirkača, Gerhard Berger in Jean Alesi, sta bila četrti in peti, šesti čas pa je postavil Mark Blundell z McLarnom. Drugi dan prostega treninga je bil najhitrejši Coulthard s časom 1:15,730, njegov moštveni kolega Hill pa je bil s tremi desetinkami sekunde zaostanka drugi. Eddie Irvine z Jordanom je bil četrti in se je uvrstil med oba Ferrarijeva dirkača, tretjeuvrščenega Alesija in petouvrščenega Bergerja. Benettonova dirkača sta bila šesti in sedmi, Schumacher pred Herbertom, Sauberjeva dirkača, Heinz-Harald Frentzen in Jean-Christophe Boullion, sta bila osmi in deveti, deseti čas pa je postavil Rubens Barrichello v drugem Jordanu.
Kvalifikacije so potekale v dveh enournih delih, v petek in soboto popoldne. Za štartno vrsto je štel najhitrejši čas dirkača, ki ga je dosegel na prvem ali drugem delu kvalifikacij. Coulthard je z Williamsom dosegel že svoj četrti zaporedni najboljši štartni položaj s časom 1:14,013. V prvo vrsto se je uvrstil tudi njegov moštveni kolega Hill, ki je zaostal za dve desetinki sekunde. Schumacher je osvojil tretje mesto in je bil preko kvalifikacij vse bližje Williamsovima dirkačema s postopnim manjšanjem upora krilc na svojem dirkalniku. V svojem zadnjem poskusu v zadnjih minutah treninga je prisilil Coultharda, da je zapeljal na stezo in pokril njegov napad, pri tem pa je Coulthard obrabil dodaten komplet pnevmatik brez profila. Pravila so dovoljevala uporabo sedmih kompletov pnevmatik za suho stezo, Coulthardu sta za dirko ostala dva kompleta, Schumacherju pa trije. Hill, ki je bil zaskrbljen zaradi štarta na umazani strani steze, je tudi imel le dva kompleta pnevmatik za dirko.Berger je osvojil četrto štartno mesto, kljub temu da je proti koncu drugega dela kvalifikacij zletel s steze na pesek. Njegov moštveni kolega pri Ferrariju, Alesi, je bil peti, Irvine pa šesti. Novinec Magnussen je osvojil dvanajsto štartno mesto, le dve mesti za moštvenim kolego Blundellom, po kvalifikacijah brez napake. Povratniki v Formulo 1, Suzuki, Katajama, Morbidelli in Gachot, so osvojili trinajsto, sedemnajsto, devetnajsto in štiriindvajseto štartno mesto, prvega in zadnjega dirkača pa je na kvalifikacijah ločilo 7,392 sekunde.
Na dan dirke je bila steza suha, temperatura zraka je bila 21 °C. V nedeljo so se dirkači prvič podali na stezo ob 9:30 po lokalnem času za polurno ogrevanje pred dirko. Oba Williamsova dirkača sta ohranila formo s kvalifikacij, saj je bil najhitrejši Coulthard s časom 1:16,831, medtem ko je bil Hill tretji. Med njiju se je uvrstil Boullion, četrti pa je bil Olivier Panis z Ligierom osem desetink sekunde za Coulthardom. Hill je z rezervnim Williamsovim dirkalnikom večkrat peljal po notranji strani štartno-ciljne ravnine, da bi nekoliko očistil stezo okoli njegovega štartnega mesta. Schumacher je bil osmi, kljub temu da je zletel s steze in poškodoval svoj dirkalnik.Štart dirke je bil ob 14:00 po lokalnem času. Coulthard je z najboljšega štartnega položaja povedel, Hill pa je štartal slabše. Schumacher je ob zaviranju za prvi ovinek napadel Hilla, toda le-ta ga je zaprl. Pri tem sta oba dirkača zapeljala z idealne linije, zato je Alesi prevzel drugo mesto. Ob koncu prvega kroga je imel vodilni Coulthard že 2,8 sekunde prednosti pred Alesijem, Hill je zaostajal še tri desetinke sekunde, Berger pa je prehitel Schumacherja in se s tem prebil na četrto mesto. Bertrand Gachot je kot prvi dirkač ostopil v drugem krogu zaradi okvare menjalnika. Kmalu za tem pa se je podobno pripetilo še Suzukiju in Boullionu, ki sta oba zletela s steze in obtičala v pesku. Boullion je za svoje vrtenje obtožil Minardijevega dirkača Pedra Lamyja, ki naj bi pred njim večkrat v kratkem času spremenil smer na ravnini. V petem krogu je Schumacher prehitel Bergerja in začel loviti tretjeuvrščenega Hilla, ki je bil še vedno tik za Alesijem. Schumacher je v enajstem krogu v zanki poskušal prehiteti Hilla, ki pa ga je zaprl. Medtem ko je Alesi zadrževal Hilla in Schumacherja, je lahko vodilni Coulthard v prvih osmih krogih vozil sekundo na krog hitreje od konkurentov. V osemnajstem krogu je imel vodilni štirinajst sekund prednosti in se mu je že nasmihala zmaga.
Alesi, Hill in Schumacher so v osemnajstem krogu zapeljali na svoj prvi postanek v bokse, vsi so bili na taktiki treh postankov. Benettonovi mehaniki so bili pri tem najhitrejši in Schumacher je iz boksov zapeljal pred Alesijem in Hillom, katerega postanek je zaradi težave s snemanjem cevi za dolivanje goriva trajal skoraj dvakrat dlje kot Schumacherjev. Schumacher se je na stezo vrnil na četrto mesto, pred njim so bili še Coulthard, Berger in Herbert, Alesi se je vrnil na sedmo mesto še za Irvina, Hill pa šele na deseto mesto še za Frentzna in Blundella. Medtem ko so počasnejši dirkači, ki so bili na taktiki dveh postankov boksih, zadrževali Alesija in Hilla, je lahko Schumacher vozil hitro in lovil Coultharda. Krog kasneje je na postanek zapeljal Blundell, Hill pa je v dvaindvajsetem krogu uspel prehiteti Frentzna. Krog kasneje je Alesi prehitel Irvina v zanki, kar je želel izkoristiti tudi Hill, toda s svojim prednjim krilcem je zadel v zadnji del Irvinovega Jordana in rahlo poškodoval svoje krilce. Irvine je na postanek v bokse zapeljal v petindvajsetem krogu, s čimer je omogočil Hillu, da je začel loviti Alesija. Coulthard je bil podobno kot Hill na taktiki treh postankov, toda moštvo se je v začetnem delu odločilo, da pusti Coultharda šest krogov dlje na stezi, mu ob postanku v štiriindvajsetem krogu nalije nekaj več goriva in s tem spremeni taktiko na le dva postanka. Zaradi manjše količine goriva, je Schumacher lahko konstantno vozil hitreje od Coultharda.Schumacher je svoj drugi postanek v boksih opravil v osemintridesetem krogu, na stezo se je vrnil na tretje mesto tik pred Alesija in z več kot dvajsetsekundnim zaostankom za Coulthardom. Takoj je začel postavljati najhitrejše kroge in ponovno loviti vodilnega. Hill je uspel Alesija prehiteti med postanki v boksih, ki sta jih opravila v osemintridesetem in devetintridesetem krogu. V petinštiridesetem krogu je Alesija prehitel še moštveni kolega Berger v zanki. Coulthard je svoj drugi in zadnji postanek v boksih opravil v devetinštiridesetem krogu, na stezo se je vrnil s štirinajstsekundnim zaostankom za Schumacherjem, ki je še povečeval svojo prednosti. Coulthard ni mogel v popolnosti izkoristiti novih pnevmatik tudi zaradi težav s prehitevanjem zaostalih dirkačev za krog. Schumacher je svoj tretji in zadnji postanek opravil v šestdesetem krogu, ko je imel enaindvajset sekund prednosti pred Coulthardom, kar je zadostovalo, da je tudi po opravljenem postanku ostal v vodstvu. Do konca dirke se je ta prednost še povečala na petnajst sekund in Schumacher je po triinosemdesetih krogih dosegel svojo osmo zmago sezone s časom 1:48:49,972. Ta zmaga mu je tudi že zagotovila svoj drugi dirkaški naslov prvaka, saj ga Hill na preostalih dveh dirkah ni več mogel prehiteti. S tem je postal najmlajši dvakratni prvak v zgodovini Formule 1. Coulthard je z Williamsom osvojil drugo mesto, njegov moštveni kolega Hill pa je bil tretji. Ferrarijeva dirkača, Berger in Alesi, sta bila četrti in peti že z zaostankom kroga. Berger je imel v zadnjem delu dirke težave z motorjem. Herbert je v drugem Benettonu osvojil šesto mesto, sledili so mu Frentzen, Panis in Blundell. Skozi celotno dirko sta se Barrichello in Magnussen borila za deseto mesto, Magnussen je bil spredaj do sedemintridesetega kroga, ko ga je prehitel Barrichello, ki pa je odstopil v sedeminšestdesetem krogu zaradi okvare motorja. Revija Autocourse je Magnussenovo prvo dirko opisala kot zelo zrelo. Po dobri predstavi na kvalifikacijah je Irvine držal osmo mesto, toda po nenačrtovanem postanku enajst krogov pred koncem je padel na enajsto mesto. Odstopov je bilo relativno malo, saj je dirko končalo sedemnajst dirkačev od štiriindvajsetih.
Po dirki so iz Benettona sporočili, da je imel Schumacher težave z menjalnikom po svojem zadnjem postanku, posebej pri prestavljanju navzdol, in da je imel srečo, da je sploh lahko odpeljal zadnji krog, saj se je aktiviralo več opozorilnih indikatorjev na volanu. Schumacher je pohvalil svoje mehanike, ki da so opravili perfektno delo ob prvem postanku, ko se je na stezo vrnil pred Alesijem in Hillom. Povedal je še, da še ni videl ekipe s takšnimi taktičnimi sposobnostmi in da je bila to sezona brez napake. Po izstopu iz dirkalnikov sta se Schumacher in Hill ponovno sporekla, kot že na dirki za Veliko nagrado Belgije, glede sprejemljivega zapiranja okoli incidenta v prvem ovinku prvega kroga. Schumacher je Hillu povedal, da se mu njegovo dirkanje na tej dirki ni zdelo primerno, predvsem zapiranje v prvem in enajstem krogu. Hill je to zavrnil in še povedal, da so vodilni možje Formule 1 poudarili, da lahko dirkači prosto dirkajo, dokler namerno ne ogrožajo ostalih, in da je sam počel prav to. Ob tem pa še, da je v tej sezoni kot dirkač napredoval in na tem lahko gradi za prihodnjo sezono.Kljub Hillovim komentarjem se je kritika s strani britanskih medijev nanj nadaljevala, pojavile so se govorice, da naj bi ga v Williamsu za sezono 1996 zamenjal Heinz-Harald Frentzen. Tem govoricam navkljub, pa je Williamsov šef, Frank Williams, Hillu izrazil svojo polno podporo pred naslednjo dirko. Schumacher je po nekaj dneh in ogledu posnetka incidentov nekoliko omehčal svoj pogled na Hillovi zapiranji.V intervjuju je drugouvrščeni Coulthard razkril, da je bila odločitev o spremembi taktike iz treh na dva postanka njegova odločitev, saj je sam povedal mehanikom, naj odložijo prvi postanek. Kasneje je povedal, da bi bilo bolje, da bi ostal na prvotni taktiki in da bi si želel nekoga drugega kriviti za to odločitev, a ne more, ker si je sam kriv. To je bila druga in zadnja dirka na dirkališču TI Circuit in pod imenom Velika nagrada Pacifika zaradi neprofitabilnosti dirke.

Velika nagrada San Marina 1994 je bila tretja dirka Svetovnega prvenstva Formule 1 v sezoni 1994. Odvijala se je 1. maja 1994 na dirkališču Autodromo Enzo e Dino Ferrari v Imoli, Italija.
Dirkaški vikend sta zaznamovali smrtni nesreči Avstrijca Rolanda Ratzenbergerja in trikratnega prvaka Ayrtona Senne, ob tem pa še več nesreč in poškodb. Dolgoletni komentator BBCja Murray Walker ga je opisal kot najbolj tragičen dirkaški konec tedna, ki se ga spominja.Michael Schumacher je nato dirko dobil. Na tiskovni konferenci po dirki je povedal, da mu ta zmaga ne prinaša nobenega zadovoljstva ali veselja, zaradi vseh tragičnih dogodkov med koncem tedna. Nicola Larini je osvojil svoje prve točke in edino uvrstitev na stopničke v karieri z drugim mestom. Mika Häkkinen je osvojil tretje mesto.
Dirka je povzročila večjo skrb za varnost v Formuli 1. Vodila je k prenovitvi Združenja dirkačev in izboljšanju varnosti mnogih dirkališč ter tudi dirkalnikov. Po dirki so bile sprejete spremembe pravil, predvsem glede krilc, ki so upočasnjevale dirkalnike. Novo zgrajene steze pa morajo od takrat imeti velike peščene izletne cone na nevarnih delih, da upočasnijo dirkalnik pred trčenjem v ogrado.
Senna je bil pokopan v Braziliji z državniškimi častmi, pogreba pa se je udeležilo okrog pol milijona ljudi. Italijansko tožilstvo je obtožilo šest ljudi smrti iz malomarnosti v povezavi s smrtno nesrečo Senne, toda vsi so bili oproščeni.
V petek, 29. aprila, je na kvalifikacijah Rubens Barrichello z Jordanom v ovinku Variante Bassa pri 225 km/h zadel ob robnik in dirkalnik je dvignilo. Priletel je na vrh zidu iz zaščitnih gum in padel v nezavest. Njegov dirkalnik je večkrat obrnilo, nato pa je pristal obrnjen na glavo. Zdravniško osebje je prihitelo na mesto nesreče in ga odpeljalo v bolnišnico. Že naslednji dan se je kljub zlomljenem nosu in mavčni oblogi na roki vrnil na sestanek dirkačev, toda ni smel nastopiti na dirki. Damon Hill, ki je nastopal z Williams-Renaultom, je deset let kasneje opisal svoje občutke ob nesreči: »Vsi smo se prepričevali, da so naši dirkalniki trdni kot tanki ter da se ne moremo poškodovati, in nadaljevali s kvalifikacijami.«
Po dvajsetih minutah glavnega dela kvalifikacij, je Roland Ratzenberger izgubil nadzor nad svojim 
Simtekom, ko se je bližal ovinku Villeneuve curva. Zadel je v zid in, čeprav je školjka ostala cela, si je ob močnem udarcu zlomil vrat. Ratzenberger, za katerega je bila to prva sezona v Formuli 1, je vozil s hitrostjo 306 km/h, ko se mu je ob udarcu v robnik krog prej poškodovalo sprednje krilce. Kvalifikacije so bile prekinjene in zadnjih 40 minut nekoliko kasneje niso več vozili. Kasneje je prišla novica, da je Ratzenberger v bolnišnici podlegel poškodbam. To je bila prva smrtna nesreča na dirki Formule 1 od Velike nagrade Kanade 1982, ko se je smrtno ponesrečil Riccardo Paletti. Minilo je osem let od kar se je Elio de Angelis smrtno ponesrečil na testiranju z dirkalnikom Brabham na francoskem dirkališču Paul Ricard.
Profesor Sid Watkins, takrat vodja zdravniške ekipe na dirkah Formule 1, v svojih spominih opisuje reakcijo Ayrtona Senne na novico o smrti Ratzenbergerja: »Ayrton se je zlomil in zjokal na moji rami.« Watkins je poskušal prepričati Senno naj ne dirka naslednji dan z besedami :»Kaj moraš še storiti. Trikrat si postal prvak in si očitno najhitrejši dirkač. Pojdiva raje na ribolov.«, toda Ayrton je vztrajal: »Sid, obstajajo nekatere stvari na katere nimamo vpliva. Ne morem odnehati, moram nadaljevati.«Senna je na kvalifikacijah osvojil najboljši štartni položaj pred vodilnim v prvenstvu, Michaelom Schumacherjem. Gerhard Berger je osvojil tretje, Sennin moštveni kolega, Damon Hill, pa četrto štartno mesto. Ratzenbergerjev čas, ki ga je postavil pred nesrečo, bi mu prinesel 26. štartno mesto.
Na štartu je J.J. Lehtu ugasnil dirklnik. Pedro Lamy, ki je štartal iz zadnjega dela ga ni opazil in trčil vanj, ob tem so deli dirkalnikov leteli po zraku. Delci so celo prileteli čez ograjo in devet gledalcev je bilo lažje poškodovanih.
Ta nesreča je povzročila prihod varnostnega avtomobila na stezo, da je med čiščenjem steze upočasnil dirkače. Zaradi počasnejše vožnje so se pnevmatike ohladile. Pred dirko na sestanku dirkačev, sta Senna in Gerhard Berger izpostavila pomisleke, da varnostni avto ne vozi dovolj hitro za ohranitev dovolj visoke temperature pnevmatik.
Ko je bila steza očiščena vseh delcev, se je varnostni avto umaknil in dirka se je nadaljevala z letečim štartom. Dva kroga kasneje pa je Ayrton Senna, ki je vodil tik pred Michaelom Schumacherjem, v ovinku Tamburello zletel s steze pri 306 km/h, nato pa pri 211 km/h trčil v zid. 
Ob 14:17 po lokalnem času, je bila razobešena rdeča zastava, ki je pomenila prekinitev dirke, in Sid Watkins je prišel na mesto nesreče. Ob rdeči zastavi morajo vsi dirkači počasi zapeljati v bokse, da naredijo prostor za reševalna vozila. Moštvo Larrousse je pomotoma spustila enega svojih dirkačev, Érika Comasa, nazaj na stezo, kljub temu da je bila še vedno zaprta zaradi rdeče zastave. Delavci ob progi so mu močno signalizirali z zastavami naj upočasni, saj se je bližal mestu nesreče s praktično polno hitrostjo. Comas se je izognil vsem ljudem in vozilom na progi in se tudi umaknil z dirke. Senno so dvignili iz uničenega Williamsa in s helikopterjem odpeljali v bolnišnico pri Bologni. 37 minut po nesreči, ob 14:55 po lokalnem času, se je dirka nadaljevala s ponovnim štartom.
Rezultati dirke so bili določeni iz seštevka časov obeh štartov dirkačev. Po ponovnem štartu je povedel Gerhard Berger, toda Schumacher je skupno še vedno vodil zaradi časovne prednosti pred Bergerjem ob prekinitvi dirke. Schumacher je v dvanajstem krogu prešel v vodstvo, štiri kroge kasneje pa je Berger odstopil. Larini je po postanku Schumacherja za kratko prišel v vodstvo, toda le do svojega postanka.Deset krogov pred koncem dirke je Michelu Alboretu pri izvozu iz boksov odpadlo zadnje desno kolo Minardija, ki je poškodovalo po dva mehanika Ferrarija in Lotusa.Michael Schumacher je zmagal pred Nicolom Larinijem in Miko Häkkinenom, tako da je osvojil vseh 30 točk po treh dirkah v sezoni 1994. To je bila edina uvrstitev na stopničke za Larinija in njegova prva od le dveh uvrstitev v točke v karieri. Na stopničkah za zmagovalce po dirki v spoštovanje do Rolanda Ratzenbergerja in Ayrtona Senne ni prišlo do škropljenja s šampanjcem.
Dve uri in 20 minut po tem, ko je Schumacher prevozil ciljno črto, ob 18:40 po lokalnem času, je dr. Maria Theresa Fiandri oznanil, da je umrl Ayrton Senna. Uradni čas njegove smrti je bil 14:17 po lokalnem času, kar je pomenilo, da je Senna umrl takoj po trčenju. Vzrok smrti je bil delec vzmetenja, ki je predrl čelado in Sennino lobanjo.
Steza, po kateri so dirkali leta 1994 in je bila v uporabi od leta 1981, ni bila nikoli več uporabljena na dirkah Formule 1. Po dirki so jo močno spremenili, tudi ovinek Tamburello - med drugim tudi kraj hude nesreče Gerharda Bergerja leta 1989 - ki je bil iz hitrega ovinka spremenjen v veliko počasnejšo šikano. FIA je tudi spremenila pravila glede dirkalnika, tako da so morala vsa moštva za naslednjo sezono zgraditi povsem nov dirkalnik. Pomisleki Senne in Bergerja na jutranjem sestanku dirkačev naj bi bili obravnavani pred naslednjo dirko za Veliko nagrado Monaka, in naj bi vodili v reformo Združenja dirkačev (GPDA), ki je bilo ustanovljeno leta 1961, toda razpuščeno leta 1982. Glavni cilj reforme je bil, da bi dirkači lahko razpravljali o varnostnih vprašanjih in izboljšanjem varnostnih standardov. Prvi štartni mesti na naslednji dirki v Monaku sta bili v spomin obeh umrlih dirkačev obarvani v barvah Brazilske in Avstrijske zastave. Pred dirko pa je bila v njun spomin še minuta molka.
Senna je bil pokopan z državniškimi častmi v brazilskem São Paulu 5. maja 1994. Okrog pol milijona ljudi se je zbralo ob ulicah, po katerih so nesli krsto. Večina ljudi iz sveta Formule 1 se je udeležila pogreba, predsednik FIE, Max Mosley, pa se je udeležil pogreba Ratzenbergerja. Na tiskovni konferenci deset let kasneje je povedal: »Šel sem na njegov pogreb, ker so vsi drugi šli na pogreb Senne.«Italijansko tožilstvo je obdolžilo šest ljudi v povezavi s smrtno nesrečo Ayrtona Senne, To so bili Frank Williams, Patrick Head in Adrian Newey iz Williamsa; Fedrico Bendinelli kot predstavnik lastnikov dirkališča Autodromo Enzo e Dino Ferrari, Giorgio Poggi kot direktor dirkališča in Roland Bruynserarde kot direktor dirke. Toda vsi so bili oproščeni povzročitve smrti iz malomarnosti. Predmet obtožbe je bil tudi del volanskega sistema, ko je bil najprej odstranjen, nato pa na Sennino željo privarjen nazaj. Sodišče je ugotovilo, da je ravno polomljen volanski drog povzročil nesrečo.Po oprostilni sodbi je sledila pritožba proti Patricku Headu in Adrianu Neweyu. 22. novembra 1999 ju je sodišče ponovno oprostilo, ker ni bilo pridobljenih nobenih novih dokazov, toda zaradi poškodb dirkalnika iz črne skrinjice ni bilo mogoče pridobiti vseh podatkov, pa tudi 1.6 sekunde videa s kamere na dirkalniku Senne. Sledila je še ena pritožba, toda 27. maja 2005 sta bila Head in Newey ponovno oproščena.

Velika nagrada Velike Britanije 1995 je bila osma dirka Svetovnega prvenstva Formule 1 v sezoni 1995. Odvijala se je 16. julija 1995 na dirkališču Silverstone. Na enainšestdeset krogov dolgi dirki je zmagal Johnny Herbert iz moštva Benetton, ki je štartal iz petega štartnega mesta. Jean Alesi je osvojil drugo mesto s Ferrarijem, David Coulthard pa tretje v Williamsu. Na mesta, ki prinašajo prvenstvene točke, so se uvrstili še Olivier Panis, Ligier, Mark Blundell, McLaren in Heinz-Harald Frentzen, Sauber. Herbertova zmaga je bila njegova prva v Formuli 1, za Benetton pa je bila to peta zmaga sezone. 
Dirko je v največji meri zaznamoval dvoboj med vodilnima dirkačema v dirkaškem prvenstvu, Michaelom Schumacherjem, Benetton, in Damonom Hillom, Williams. Hill, ki je osvojil najboljši štartni položaj na kvalifikacijah v spremenljivih vremenskih razmerah, je po štartu zadržal vodstvo, Schumacher pa je z drugega štartnega mesta ob zaviranju pred prvim ovinkom padel za Alesija na tretje mesto. Kljub temu, da ga je Alesi v počasnejšem Ferrariju zadrževal do svojega prvega postanka v boksih, je Schumacher s taktiko enega postanka v enainštiridesetem krogu, ko je Hill zavil na svoj drugi postanek v bokse za dolivanje goriva in menjavo pnevmatik, prevzel vodstvo. Štiri kroge za tem je Hill poskušal prehiteti Schumacherja, ob tem sta dirkača trčila, obtičala v pesku in oba odstopila. To je spremenilo boj Herberta in Coultharda za tretje mesto v boj za zmago. Coulthard je Herberta prehitel, toda padel je na tretje mesto tudi za Alesija, ko je moral na kazenski postanek zaradi prekoračitve omejitve med vožnjo v boksih.
Pred osmo dirko sezone je Benettonov dirkač Michael Schumacher vodil v dirkaškem seštevku Svetovnega prvenstva Formule 1 s 46-imi točkami pred Williamsvim dirkačem Damonom Hillom, ki je imel 35 točk, sledila pa sta jima Ferrarijeva dirkača, Jean Alesi in Gerhard Berger, ki sta imela 26 oziroma 17 točk. V konstruktorskem prvenstvu je vodil Benetton z 48-imi točkami pred Ferrarijem in Williamsom, ki sta imela 43 oziroma 42 točk. Po slabšem začetku sezone je Schumacher dosegel tri zaporedne zmago pred to dirko in je tudi v Silverstone prišel kot glavni favorit za zmago. Hill, na drugi strani, je zmagal na lanski dirki in je zmago pred domačimi navijači želel ubraniti. Postavil je tudi najhitrejši čas na junijskih testiranjih na tem dirkališču, ko je drugi čas postavil njegov moštveni kolega David Coulthard s sekundo zaostanka, Schumacher pa je zaostal še 0,2 sekunde. McLaren, Jordan, Footwork in Pacific so tudi sodelovali na teh testiranjih. Hill je bil še pod dodatnim pritiskom od začetka tedna dirke, saj je bila njegova žena Georgie tik pred porodom njunega tretjega otroka.Za to dirko je prišlo do ene spremembe v dirkaški zasedbi, Footworkovega prvega dirkača Giannija Morbidellija je nadomestil rojak Massimiliano Papis, ki je zmagal na dirki Formule 3000 in je bil testni dirkač Lotusa v sezoni 1994, preden se je moštvo umaknilo iz Formule 1. Papisov prihod je v moštvo prinel dodatni sponzorski denar podjetja Altea, proizvajalca kravat, kar je skupaj s sponzorskim denarjem, ki ga je v moštvo pripeljal Papisov moštveni kolega Taki Inoue, zadoščalo za pokritje vseh stroškov moštva do konca sezone. Morbidellija so zadržali kot testnega dirkača, na dirki za Veliko nagrado Pacifika pa je ponovno nastopil kot dirkač.
Pred dirko se je veliko govorilo o dirkaški zasedbi za prihodnjo sezono, govorice so Schumacherja postavljale v Ferrari namesto Bergerja, ki je razmišljal o prestopu k Williamsu. Hillova dirkaška prihodnost je bila tudi negotova, podobno je veljalo tudi za njegovega moštvenega kolego Davida Coultharda, ki je imel za sezono 1996 pogodbeno možnost za prestop v McLaren. Sauberjev dirkač Heinz-Harald Frentzen je bil tudi eden od kandidatov za potencialno prost sedež v Williamsu za sezono 1996. Schumacherjeva odločitev bi pomenila sprostitev menjav dirkačev med moštvi, zaradi njegovega statusa aktualnega Svetovnega prvaka, sploh edinega Svetovnega prvaka med aktivnimi dirkači in dirkača, ki je veljal za najhitrejšega v karavani Formule 1. Johnny Herbert, Schjumacherjev moštveni kolega pri Benettonu, naj bi bil tudi v nevarnosti, da izgubil svoj sedež proti Josu Verstappenu, ki je postal po finančnem zlomu moštva Simtek po dirki za Veliko nagrado Monaka prost, pogodbeno pa je bil vezan na Flavia Briatoreja. Kljub eni uvrstitve na stopničke v prvi polovici sezone, je Herbert le redko lahko sledil tempu Schumacherja in je odpeljal le dva kroga na zadnjih dveh dirkah. Govorilo se je tudi o potencialni novi ekipi, japonskem proizvajalcu avtomobilov Dome, ki je bil v procesu izdelave dirkalnika Formule 1 za sezono 1997.
Več moštev je za to dirko naredilo spremembe na svojih dirkalnikih. Ferrari je na dirkalniku 412T2 spremenil stranska krilca za izboljšanje pretoka zraka okoli pnevmatik, difuzor pa so nadomestili s starejšo različico iz začetka sezone. Ligier je dirkalnik Martina Brundla prvič opremilo s servo volanom, odločil se je za njegovo uporabo tudi na dirki med tem, ko ga njegov moštveni kolega, Olivier Panis, ki je nastopal s starejšo različico dirkalnika, ni uporabil za dirko. McLaren se je vrnil k starejši geometriji vzmetenja za dirkalnik MP4/10B, Mika Häkkinen pa je nastopal z močnejšo različico Mercedesovega motorja V10 od nedeljskega ogrevanja. Šef moštva Ron Dennis je v tednu pred dirko ponovno zaposlil izkušenega dizajnerja Steva Nicholsa, ki je za moštvo delal že v osemdesetih letih. Tudi Footwork se je vrnil k predhodni različici vzmetenja, Jordan pa je na svoje dirkalnike namestil senzorje za zavorne diske. Fortijevo moštvo je predstavilo različico šasije FG01 za Roberta Morena. Prvi dirkač moštva Pedro Diniz pa je prvič nastopal z dirkalnikom s starejšo specifikacijo iz dirke za Veliko nagrado Francije. Spremembe aerodinamičnega paketa so pomenile višji nos dirkalnika in nova stranska krilca. Oba dirkača sta testirala tudi novo različico motorja Ford-Cosworth ED na prostih treningih.V tednu pred dirko je Williamsov glavni dizajner Adrian Newey ponovno oživil kritike o podobnosti dirkalnikov Benetton B195 in Ligier JS41, ki so se prvič pojavile na prvi dirki sezone za Veliko nagrado Brazilije. Kljub temu da je Fédération Internationale de l'Automobile (FIA) razglasila dirkalnik JS41 za legalen že na začetku sezone, je Newey dejal: »kar se tiče geometrije vzmetenja in aerodinamike bi rekel, da sta dirkalnika identična. [...] Glede na predvidene posledice, bomo kmalu v položaju serije IndyCar. To je zelo nevarno.« Ob pripravi Williamsa na dirko je Hill testiral dirkalnik Williams FW17 z jeklenimi zavornimi diski, namesto standardnih iz karbonskih vlaken, in je bil zadovoljen z njimi.
Pred dirko sta potekala dva prosta treninga, prvi med 9:30 in 11:15 po lokalnem času v petek, drugi pa ob istem času v soboto. Vsak dirkač je bil omejen na 23 krogov prostega treninga na dan. Kvalifikacije so bile razdeljene v dva enourna dela, prvi je potekal v petek med 13:00 in 14:00, drugo pa v soboto ob istem času. Za štartno vrsto je štel najhitrejši krog, postavljen na prvem ali drugem delu kvalifikacij. Vsak dirkač je bil omejen na dvanajst krogov na kvalifikacije.
Schumacher je postavil najhitrejši krog na petkovem prostem treningu, ki je potekal v suhem in oblačnem vremenu, s časom 1:29.238. Hill je bil drugi z zaostankom manj kot štirih stotink sekunde, sledili so še Alesi, Coulthard, Herbert in Berger, vseh šest dirkačev najboljših treh moštev v konstruktorskem prvenstvu. Kljub najboljšemu času, Schumacher ni bil zadovoljen z obnašanjem svojega Benettona, pritoževal se je nad več podkrmarjenja dirkalnika, kot ob testiranjih na tem dirkališču.
Na petkovem kvalifikacijskem treningu je bilo breme suho in sončno, toda vetrovno, zaradi česar so se morali dirkači spopadati z močnimi sunki vetra s strani na tem dirkališču z veliko hitrimi ovinki. Trening je zaznamoval hud boj obeh protagonistov, ki sta bila v boju za dirkaški naslov, Schumacherja in Hilla, za najboljši štartni položaj, ob stezi se je zbralo 37.000 gledalcev. Schumacher je na začetku postavil najhitrejši čas 1:29,151, kar je kasneje izboljšal na 1:28,387. Hill je na začetku treninga težave s pariranjem Schumacherjevim časom, predvsem je izgubljal v zadnjem, bolj zavitem sektorju kroga, toda po spremembi v nastavitvah dirkalnika je v zadnjih desetih krogih postavil najhitrejši čas treninga s 1:28,124. Schumacher je na svojem dirkalniku povečal podtlak svojega dirkalnika, s čimer je kompenziral podkrmarjenje dirkalnika, toda izkazalo se je, da je s tem preveč padla končna hitrost na ravninah, zato je padel na drugo mesto, toda verjel je v možnost občutnejšega izboljšanja nastavitev in s tem vodljivosti dirkalnika za sobotni trening. Coulthard, ki je na tretjem mesto zaostajal za Hillom za 0,8 sekunde, je za tak rezultat krivil sunke vetra z boka, zaradi česar je bil zadek njegovega dirkalnika preveč nestabilen. Berger in Alesi sta za Ferrari dosegla četrto oziroma šesto mesto, oba pa proti dirkačem Williamsa in Benettona z Renaultovem motorjem zaostajala v končni hitrosti, kot italijansko moštvo pa Ferrari tudi ni smel sodelovati na testiranjih na tem dirkališču. Šef moštva Jean Todt je vseeno nemožnost testiranja označil za slab izgovor za slabo konkurenčnost Ferrarijevega dirkalnika v primerjavi z začetkom sezone. Herbert je ločeval oba Ferrarija v drugem Benettonu, tudi on pa se je pritoževal na nestabilnim zadkom svojega dirkalnika. Eddie Irvine je postavil sedmi čas v Jordanu, kljub ponavljajočim se težavam z uravnoteženostjo zavor, osmi pa je bil Häkkinen, hitrejši od obeh McLarnov. Tudi v potencialni peti vrsti sta stala enaka dirkalnika, Rubens Barrichello v drugem Jordanu in Mark Blundell v drugem McLarnu. Brundle je osvojil enajsto mesto, več kot sekundo pred moštvenim kolegom Panisom v Ligieru, ki je bil trinajsti, oba pa sta se pritoževala nad slabo vožnjo dirkalnika čez neravnine. Med slednja se je uvrstil Frentzen, Sauber, ki je bil 1,5 sekunde hitrejši od moštvenega kolega, Jean-Christopha Boulliona na šestnajstem mestu. Ukjo Katajama je bil štirinajsti v Tyrrellu, pred Pierluigijem Martinijem v Minardiju, kar bi bila zanj najboljša uvrstitev sezone na kvalifikacijah. Za Boullionom je Papis postavil sedemnajsti čas v svojih prvih kvalifikacijah kariere, uvrstil se je med Takija Inoua in Luco Badoerja v drugem Minardiju, ki po vrtenju in okvari menjalnika ni opravil vseh svojih krogov. Na začelje štartne vrste sta se uvrstila Diniz in Moreno, Forti, med njiju pa še Bertrand Gachot, Pacific. Dva dirkača pa nista imela veljavnega kvalifikacijskega časa: Mika Salo, ki ni ustavil svojega Tyrrella za tehtanje v boksih, kljub utripajoči rdeči luči, ki označuje izbran dirkalnik za tehtanje, zaradi česar so mu komisarji črtali vse postavljene čase. Andrea Montermini pa na treningu sploh ni sodeloval zaradi okvare zavor na svojem dirkalniku, Pacific zaradi omejenih finančnih sredstev tudi ni imel rezervnega dirkalnika.
Sobotni prosti trening je potekal v mešanih vremenskih razmerah, ob začetku je bilo suho, kasneje pa je manjša ploha namočila stezo. Zaradi tega so bili časi dirkačev počasnejši, med časi dirkačev pa je bila tudi večja razlika glede na petkov prosti trening. Schumacher je postavil najhitrejši čas 1:31,390, ob tem pa je povedal, da je bila vodljivost dirkalnika mnogo boljša kot v petek. Po uvrstitvi so mu sledili Alesi, Coulthard, Herbert, Panis in Frentzen. Hill je osvojil dvaindvajseto mesto zaradi vrtenja na mokri stezi, ob poskusu ponovnega zagona dirkalnika pa je prišlo do okvare na prenosu. Alesi je postavil najhitrejši čas treninga, toda v času rumenih zastav na stezi zaradi vrtenja Hilla. Kasneje je rahlo trčil z Gachotovim Pacificom, ujel dirkalnik pri visoki hitrosti in zapeljal v bokse, kjer se je zavrtel, da se je izognil mehanikom, ki so ravno porivali drugi Pacificov dirkalnik Monterminija v garažo. Komisarji so lahko na lastne oči videli incident, toda najprej so pomotoma na zaslišanje poklicali Alesijevega moštvenega kolega Bergerja, kasneje pa še Alesija, ki pa ni bil kaznovan.
Dež je še vedno padal tudi na sobotnih kvalifikacijah, počasnejša steza pa je pomenila, da noben od dirkačev ni mogel izboljšati svojega petkovega časa, tako je Hill že osvojil najboljši štartni položaj. Le Salo in Montermini sta dosegla časa, ki sta bila upoštevana za štartno vrsto, prvi je dosegel četrti čas treninga, ki pa je bil kar 12 sekund počasnejši od Morenovega petkovega, s tem je osvojil petindvajseto štartno mesto, Montermini pa je za njim zaostal za štiri sekunde in osvojil zadnje štartno mesto. Na razočaranje gledalcev ob stezi in pred televizijskimi zasloni, je večina moštev odpeljala le nekaj krogov na mokri stezi, Häkkinen, Inoue in Gachot sploh niso postavili časa, Blundell, Diniz in Martini pa so odpeljali le po en počasen krog. Razočarani so bili tudi nekateri dirkači in moštva, ki so menili, da na petkovih kvalifikacijah niso dosegli dovolj dobre uvrstitve, ter Häkkinen in Irvine, ki sta imela za soboto nameščen močnejši motor, kar bi jima na suhi stezi prineslo občutno prednost. Benettonovi mehaniki so imeli veliko dela, najprej je Schumacher zdrsnil s steze v ovinku Stowe ter se vrnil na stezo po delu starejšega dirkališča, Herbert pa je izgubil nadzor nad dirkalnikom na stoječi vodi v ovinku Copse, se zavrtel in močno trčil v zaščitne gume. Herbert se pri tem ni poškodoval, mehaniki pa so tudi uspeli popraviti školjko dirkalnika B195. Coulthard je bil s časom 1:29,752 najhitrejši, sledili so mu Schumacher, Alesi, Salo, Hill, Barrichello, Brundle, Badoer, Irvine in Frentzen do desetega mesta. Hill je priznal, da so bile te kvalifikacije zanj manjše razočaranje, glede napovedi za dirko pa je bil previden, saj mu v prvem delu sezone že dvakrat ni uspelo zmagati z najboljšega štartnega položaja, vseeno pa je bil zadovoljen z razpletom kvalifikacij. Schumacher je bil razočaran zaradi vremenskih razmer, toda bil je optimističen glede konkurenčnosti dirkalnika tako na suhi kot mokri stezi.Pomanjkanje akcije na stezi zaradi dežnih razmer in dvodnevnega sistema kvalifikacij je v paddocku Formule 1 povzročilo zaskrbljenost, da je bilo 40.000 gledalcev, ki je za ogled sobotnih kvalifikacij kupili vstopnice, oškodovanih. Šef McLarna Ron Dennis je predlagal, da bi morala biti prepoved uporabe rezervnih dirkalnikov v primeru dežja odpravljena, dizajner Pacifica Frank Coppuck pa je za kvalifikacije predlagal poseben sistem točkovanja ob seštevku najhitrejših časov obeh treningov. Predsednik FIA Max Mosley je potrdil, da je aktualni sistem kvalifikacih v postopku prenove, morebitne spremembe pa bi veljale za sezono 1996. Kvalifikacije v enem dnevu so bile uporabljene od dirke za Veliko nagrado Avstralije 1996.
V nedeljo zjutraj ob 9:30 je potekal ogrevalni trening pred dirko, ki je trajal pol ure. Potekal je na suhi stezi. Häkkinen, ki je prvič nastopal z izboljšano različico Mercedesovega motorja, je postavil najboljši čas treninga s 1:29,685. Kljub temu da je bil čas za razliko od ostalih dosežen na povsem novih pnevmatikah, je bila to vseeno spodbudno za moštvo McLarna, ki je imelo v dotedanjem delu sezone veliko težav. Drugo mesto je osvojil Hill, sledili pa so jima še Coulthard, Alesi, Berger in Schumacher. Hill je povedal, da se je dirkalnik dobro obnašal z nastavitvami za dirko, Schumacher pa se je osredotočil na preverjanje porabe goriva, zato niti ni poskušal postaviti res hitrega časa. Berger pa svojemu moštvu ni pripisoval dobrih možnosti za dirko, po njegovem naj bi le dežna dirka Ferrarijema dirkačema omogočala boj za zmago. Herbert je postavil dvanajsti čas tudi zaradi okvarjenega blažilnika, ki pa je bil zamenjan še pravočasno za dirko.
Pol ure pred dirko je pričelo deževati, toda le za kratko, tako da je bila steza ob 14:00 že skoraj suha, temperatura zraka pa je bila 22 °C. Okoli 110.000 gledalcev se je udeležilo dirke, od tega 20.000 na glavni tribuni. Prvič v zgodovini dirke je bilo število vstopnic v splošni prodaji omejeno, da bi bil vsem gledalcem omogočen dober pogled na dogajanje na stezi. Na ogrevalnem krogu je Montermini opravil prepovedani poskus štarta, zaradi česar je bilo moštvo Pacific kaznovano s 5.000 $, kazen pa je bila zamrznjena za tri dirke.Ob štartu je Hill zadržal vodstvo, Alesi pa se je s šestega mesta prebil na drugo, pred Schumacherja. Tudi Salo je dobro štartal, saj se je ob koncu prvega kroga prebil že do sedemnajstega mesta. Berger in Irvine pa sta imela težavo s spuščanjem sklopke ob štartu, zaradi česar sta padla na deveto oziroma trinajsto mesto. Ob koncu prvega kroga je imel Hill 1,1 sekunde prednosti pred Alesijem, ki so mu sledili Schumacher, Coulthard, Herbert, Häkkinen, Barrichello, Brundle, Berger, Frentzen, Blundell, Panis, Irvine, Martini, Katajama, Boullion, Salo, Papis, Inoue, Gachot, Badoer, Diniz, Montermini in Moreno. V drugem krogu je Irvine poskušal prehiteti Panisa v šikani Abbey, toda pri tem se je zavrtel in padel daleč nazaj, kmalu za tem pa je kot prvi dirkač na dirki odstopil zaradi okvare motorja. Berger je poskušal prehiteti Brundla, Montermini pa je uspel prehiteti Diniza. V ospredju je Hill nadzoroval dirko in je svojo prednost pred Alesijem povečal na 6,2 sekunde v petem krogu in 12 sekund v dvanajstem krogu. V tem delu dirke je Alesi zadrževal Schumacherja, ki je bil vseskozi tik za njim, toda zaradi aerodinamične turbolence, ki jo je povzročal Alesijem Ferrari, mu ni uspelo priti v zavetrje ter s tem v priložnost za prehitevanje. V ozadnju pa je bilo nekaj prehitevanj, Blundell in Panis sta v prvih krogih oba obšla Frentzna, Katajama in Boullion pa Martinija, povsem v ozadju pa je Badoer prehitel Gachota. Diniz je v šestem krogu opravil prvega od svojih treh postankov za pregled menjalnika na njegovem Fortiju, v osmem krogu pa je dokončno odstopil, njegov moštveni kolega Moreno je svoj prvi postanek opravil v devetem krogu, s krogom zaostanka za vodilnim pa je lahko nadaljeval.
Hill je še povečeval svojo prednost pred ostaili, komisarji dirke pa so obvestili moštvi Jordana in Ligiera, da sta njuna dirkača Barrichello in Panis kaznovana zaradi prezgodnjega štarta z desetsekundnim postankom v boksih. Oba dirkača sta bila za enak prekršek kaznovana že na dirki za dirkah za Veliko nagrado Francije in Veliko nagrado Monaka. Panis je kazenski postanek opravil v dvanajstem krogu, zaradi česar je padel z enajstega na štirinajsto mesto, Barrichello pa je s sedmega kazenski postanek opravil tri kroge za tem, padel pa je na enajsto mesto. Oba dirkača sta kasneje protestirala zaradi kazni. V petnajstem krogu je svoj prvi načrtovani postanek v boksih opravil Coulthard, ki sta ga zadrževala Alesi in Schumacher, z zgodnjim prvim postankom je poskušal prehiteti Alesija. Ob vrnitvi na stezo je Coulthardov Williams urpel napako na elektroniki, ki je vplivala na nadzor plina ob prestavljanju, toda vseeno je nadaljeval na devetem mestu. V naslednjih krogih je bilo v boksih gneča, saj so vsi dirkači, ki so bili na taktiki dveh postankov v boksih, zapeljali na menjavo pnevmatik in dolivanje goriva. V sedemnajstem krogu se je Brundle v ovinku Luffield zavrtel in obtičal v pesku, Inoue je z osemnajstega mesta odstopil zaradi podobne napake, ob kateri mu je ugasnil motor. V istem krogu je Montermini zapeljal na postanek v bokse z devetnajstega mesta, ki ga je zadržal tudi po vrnitvi na stezo. Krog kasneje je svoj prvi postanek opravil Alesi z drugega mesta, s čimer je Schumacher dobil prosto stezo pred seboj, na stezo pa se je vrnil tik pred Coultharda, med tem ko je Barrichello, ki je po kazni pridobival mesta, prehitel Frentzna za osmo mesto. Schumacher je začel zmanjševati Hillovo vodstvo, ki je bilo že 19,5 sekunde. Salo je v devetnajstem krogu opravil postanek v boksih, zaradi česar je padel za Papisa in oba dirkača Minardija, toda prehitel je Boulliona, ki je opravil postanek krog za tem. V enaindvajsetem krogu sta tako Häkkinen, ko tudi Berger, ki sta držala četrto oziroma peto mesto, odstopila, Häkkinen zaradi težave z elektroniko in odpovedjo hidravličnega sistema, Berger pa zaradi nepravilno nameščenega levega prednjega kolesa. Ostali dirkači na taktiki dveh postankov so svoje postanke opravili v enaindvajsetem in dvaindvajsetem krogu, Herbert je kljub postanku zadržal tretje mesto, pred Alesijem in Coulthardom, Blundell je s četrtega mesta padel na sedmo mesto, Gachot je ostal šestnajsti, Barrichello in Panis pa sta tudi opravila svoja prva postanka za menjavo pnevmatik in dolivanje goriva, Jordanov dirkač je padel s sedmega na osmo mesto, Ligierov pa z devetega na enajsto. V ospredju je Hill svoj postanek opravil v dvaindvajsetem krogu, na stezo pa se je vrnil devet sekund za Schumacherjem, ki je tako prevzel vodstvo. V tem delu dirke je prišlo še do nadaljnjih odstopov, Montermini se je v prav tem krogu zavrtel na pesek s sedemnajstega mesta, Katajama pa je krog kasneje končal dirko zaradi pomanjkanja goriva z osmega mesta, ko je bil na poti v bokse. Ob koncu triindvajsetega kroga je tako vodil Schumacher, sledili pa so mu Hill, Herbert, Alesi, Coulthard, Frentzen, Blundell, Barrichello, Martini, Papis, Panis, Badoer, Salo, Boullion, Gachot in Moreno.
Na novih pnevmatikah je Hill začel zmanjševati Schumacherjevo vodstvo devetih sekund, toda že po nekaj krogih mu je nemški dirkač začel bežati zaradi manjše količine goriva v rezervoarju dirkalnika. Ostalim moštvom je proti polovici dirke postajalo vse bolj jasno, da je Schumacher na taktiki enega postanka v boksih, kar je pomenilo še po en postanek zako zanj, kot tudi za Hilla. Tudi Frentzen, Papis in Minardijeva dirkača so se odločili za strategijo enega postanka v boksih, Papis in Martini sta preveč izrabila pnevmatike, zato ju je Panis uspel prehiteti kmalu po svojem drugem postanku. Papis je opravil svoj prvi postanek kariere Formule 1 v osemindvajsetem krogu, toda pri izhodu iz boksih je trčil v ogrado, poškodoval vzmetenje svojega Footworkovega dirkalnika in nekaj ovinkov kasneje odstopil. Krog kasneje je Frentzen padel s šestega na osmo mesto po svojem edinem postanku v bokih, štiri kroge kasneje pa ga je prehitel še Panis, iz enakega razloga je Martini padel z desetega na trinajsto mesto v tridesetem krogu, Badoer pa z desetega na trinajsto mesto v dvaintridesetem krogu. V ospredju je Hill ponovno prevzel vodstvo v enaintridesetem krogu, ko je Schumacher opravil svoj edini postanek v boksih in se na stezo vrnil z zaostankom dvajsetih sekund. Hill si je za tem močno prizadeval povečati svojo prednost pred Schumacherjem, postavil je tudi najhitrejši krog dirke s 1:29,752 v sedemintridesetem krogu, da bi po svojem drugem postanku zadržal vodstvo. Salo je pričel serijo drugih postankov v boksih krog kasneje, kmalu pa so mu sledili še Alesi, Herbert, Barrichello, Boullion, Gachot, Blundell, Panis in Coulthard. Coulthardov postanek, kljub temu da je pridobil mesto proti Alesiju, je bil zaradi okvare elektronike problematičen, saj omejevalnik hitrosti v boksih ni deloval, tako da je prekoračil najvišjo dovoljeno hitrost v boksih 80 km/h, kar se kaznuje kot prezgodnji štart s kazenskim desetsekundnim postankom. Hill je svoj drugi postanek opravil v enainštiridesetem krogu, ko je imel sedemindvajset sekund prednosti pred Schumacherjem, ob vrnitvni na stezo sta bila vzporedno, toda Schumacher ga je zaradi višje hitrosti uspel prehiteti pred serijo ovinkom Maggotts, Becketts in Chapel. Po opravljenih načrtovanih postankih v boksih je tako vodil Schumacher tik pred Hillom, nato je bila do Herberta večja razlika, tik za njim pa je bil Coulthard, sledili pa so jim še Alesi, Blundell, Barrichello, Panis, Frentzen, Martini, Badoer, Salo, Boullion, Gachot in Moreno, slednji je štiri kroge kasneje odstopil zaradi padca hidravličnega pritiska v pnevmatskih ventilih motorja njegovega Fortija.
Schumacher in Hill sta zdaj imela podobno količino goriva v rezervoarjih svojih dirkalnikov, toda Hill je imel bolje ohranjene pnevmatike, zato je takoj začel napadati vodilnega. V šestinštiridesetem krogu je Hill poskušal s prehitevalnim manevrom v ovinku Stowe, toda ker mu je bil v napoto za krog zaostali dirkač Boullion, je moral popustiti. V drugem delu istega kroga je Hill poskusil znova, tokrat po notranji strani v ovinku Priory, toda Schumacher je zavil v ovinek po dirkaški liniji in dirkača sta trčila, se odvrtela v pesek in oba odstopila. Zaradi odstopa vodilnih dveh dirkačev, sta se njuna moštvena kolega znašla v boju za zmago. Skoraj sta trčila v istem ovinku, ko je poskušal Coulthard po notranji strani prehiteti Herberta, kot je poskušal že Hill prehiteti Schumacherja. Coulthard ni bil obveščen o svojem kazenskem postanku, ker ga moštvo ni hotelo motiti, toda videl je obvestilo o kazni na enem od velikih zaslonov ob stezi. V devetinštiridesetem krogu mu je uspelo prehiteti Herberta, toda dva kroga kasneje je moral na kazenski postanek in padel je na tretje mesto, za Alesija. Ferrarijev dirkač je bil blizu Herberta, toda v zadnjem delu dirke je moral nekoliko upočasniti zaradi težave s pritiskom olja. S tem se je končal boj za prva tri mesta in pozornosti je bil deležen Barrichello, ki je ujel četrtouvrščenega Blundella od katerega je bil vidno hitrejši. V predzadnjem krogu ga je Barrichello napadel, Blundell ga je zaprl, in dirkača sta trčila. Barrichello je takoj odstopil, Blundell pa je s predrto zadnjo levo pnevmatiko lahko nadaljeval, toda v zadnjem krogu ga je prehitel Panis. Že drugo leto zapred je Barrichello trčil v McLarnov dirkalnik v zaključku te dirke, saj je na predhodni dirki za Veliko nagrado Velike Britanije trčil s Häkkinenom prav v zadnjem ovinku zadnjega kroga, ko se je bil prav tako boril za četrto mesto.
Herbert je po enainšestdesetih krogih zmagal s povprečno hitrostjo 195,682 km/h in s tem dosegel edino zmago v svoji karieri na svoji štiriinsedemdeseti dirki Svetovnega prvenstva Formule 1, s tem je tudi napredoval s šestega na četrto mesto v dirkaškem prvenstvu. Na stopničke sta se uvrstila še Alesi in Coulthard, z drugim mestom je Ferrari prehitel Williams v boju za drugo mesto v konstruktorskem prvenstvu. Panis je bil četrti pred Blundellom, ki je uspel pripeljati do cilja, kljub vožnji po treh kolesih v zadnjem krogu. Frentzen je s krogom zaostanka osvojil šesto mesto in eno prvenstveno točko, štirideset sekund pred skupino dirkačev, ki so jo sestavljali Martini, Salo in Boullion. Salo se je približal Minarjevem dirkaču v zadnjem delu dirke po tem, ko je prehitel moštvenega kolego, toda na ravnini Hangar je ob poskusu prehitevanja zapeljal na travo in se zavrtel za 360 stopinj. Badoer je za to skupino zaostal še deset sekund, tudi sam pa je prehitel Boullion po svojem zadnjem postanku v boksih. Barrichello je osvojil enajsto mesto pred Gachotom, ki je bil prvič uvrščen po dirki za Veliko nagrado Belgije 1992, kljub trem krogom zaostanka za zmagovalcem.
Herbertova prva zmaga Formule 1 v karieri je bila zelo popularna med gledalci in člani Benettonovega moštva, ne le ker je zmagal na domači dirki, ampak tudi zavoljo vseh težav, ki jih je moral premagati v začetku svoje kariere, predvsem po hudi nesreči na dirki Formule 3000 na dirkališču Brands Hatch v sezoni 1988, v kateri je utrpel hudo poškodbe noge, ki so ogrozile nadaljevanje njegove kariere. V tiskovni konferenci po dirki se je Herbert zahvalil trem ljudem, ki so mu še posebej pomagali v njegovi karieri, svoji ženi Becky, Petru Collinsu, za katerega je Herbert dejal, da ga je spravil dvakrat v Formulo 1, in Benettonovem športnem direktorju Flaviu Briatoreju, ker mu je za sezono 1995 zaupal enega od dirkalnikov. Herbert je zmago dosegel tudi pred svojima staršema, Bobom in Jane, ki sta prodajala izdelke njegovega navijaškega kluba med dirkaškim koncem tedna. S to zmago si je tudi zagotovil prihodnost v moštvu Benettona. Alesi je izrazil zadovoljstvo z drugim mesto, toda priznal, da se je v drugi polovici dirke že zadovoljiv s tretjim mestom, saj bi bilo prehitevanje Herberta ali Coultharda na stezi skoraj nemogoče. Za Coultharda je bil to sladko-kisel rezultat, saj je bil zadovoljen, da je dirko sploh konćal z okvaro elektronike, toda bil je razočaran, da je izgubil skoraj zanesljivo zmago zaradi prekoračitve omejitve v boksih. Nekaj dni za tem je svojo dirko v kolumni za dirkaško revijo opisal kot enega od tistih dni, ko ti gre vse narobe.
Večji del medijske pozornosti pa je bil vseeno osredotočen na dogajanje ob trčenju Schumacherja in Hilla v šestinštiridesetem krogu. Napetost med obema dirkačema je bila že prisotna zaradi incidenta na dirki za Veliko nagrado Francije, kjer je Schumacher obtožil Hilla, da je pred njim prekomerno zaviral. Schumacher je po dirki povedal: »Mislim da je bil Hillov manever neumen in povsem nepotreben. Na tem delu steze ni bilo prostora za dva dirkalnika, to tudi ni mesto za prehitevanje. Če me ne bi bilo tam, bi Hill zapeljal naravnost v pesek. Prišel je od daleč zadaj. Tudi pred svojimi gledalci je potrebno imeti svoj temperament pod nadzorom. To je bila bolj ali manj enaka situacija kot v Adelaidi lansko leto [na dirki za Veliko nagrado Avstralije 1994, kjer je trčenje odločilo o naslovu prvaka v Schumacherjevo korist], kjer je tudi poskušal prehitevati po notranji strani, kjer za to ni bilo prostora.« Hill je bil bolj previden v ocenjevanju incidenta, komentiral ga je z besedami: »Mislil sem, da sem videl priložnost za napad, toda bojim se, da Michaela na tak način ni mogoče prehiteti, zato je prišlo do trčenja, ki bi ga sam opisal kot dirkaško nesrečo.«. Vidni motošportni noviranji Alan Henry, Nigel Roebuck in Luc Domenjoz so se vsi strinjali, da je bil Hillov napad po notranji strani preveč optimističen, toda brez namere trčenja. Podobno je BBC-jev komentator in nekdanji dirkač Jonathan Palmer Hillov manever opisal kot »prevelik naval krvi v glavo«. Novinar Joe Saward je bil med tistimi, ki so špekulirali, da je Schumacher vzel ovinek Priory nekoliko širše kot običajno, kar bi lahko Hilla spodbudilo k poskusu manevra. Incident je bil tudi predmet preučevanja komisarjev, ki so obema dirkačema izdali resno opozorilo, da jima lahko naslendji podobni manevri prinesejo hujše kazni. Trčenje je, po Roebuckovem mnenju, zasenčilo dejstvo, da je Benetton ponovno za dirko pripravil boljšo strategijo od Williamsa, in da bi vodil Schumacher z veliko prednostjo, če ga ne bi Alesi zadrževal v prvem delu dirke. Tudi trčenje med Barrichellom in Blundellom v šestdesetem krogu je dvignilo nekaj prahu. Barrichello je obtožil Blundella, da je pred trčenjem prekomerno zaviral in da je povzročil trčenje s prehitro menjavo linije vožnje, Blundell pa je njegove obtožbe zavrnil in opozoril na Barrichellovo podobno trčenje s Häkkinenom na dirki leto pred tem. Komisarji so vzeli pod drobnogled tudi to trčenje, zaradi katerega so Blundellu izdali resno opozorilo.
V tednu po dirki je več britanskih časnikov poročalo, da je Frank Williams, ustanovitelj in športni direktor Williamsa, po dirki obiskal Benettonovo garažo, kjer se je Schumacherju in Briatoreju opravičil za trčenje, Hilla pa je označil za bedaka (prat). Istega dne so iz moštva Williamsa sporočili, da sta Hilla podprla Frank Williams in tehnični direktor Patrick Head ter da je bilo trčenje normalni del motošporta. Hill je tudi telefoniral lastniku komercialnih pravil Formule 1, Bernieju Ecclestonu, za nasvet, kako naj razreši to situacijo. Ecclestone mu je svetoval naj se Schumacherju opraviči, toda Hill tega ni storil. Trčenje je bilo v središču pozornosti tudi še pred dirko za Veliko nagrado Nemčije, še posebej, ker je Hillovi domači dirki takoj sledila Schumacherjeva.

Velika nagrada ZDA 2005 je bila deveta dirka Svetovnega prvenstva Formule 1 v sezoni 2005. Odvijala se je 19. junija 2005 na dirkališču Indianapolis Motor Speedway. Dirka je bila zelo kontroverzna, saj je dirkalo le šest namesto običajnih dvajset dirkačev. Vseh sedem moštev, ki jih s pnevmatikami opremljal Michelin, je po ogrevalnem krogu iz varnostnih razlogov zaradi neustreznih pnevmatik za nov asfalt zapeljalo v bokse in odstopilo. Tako so dirkala le tri moštva, ki jih je s pnevmatikami opremljal Bridgestone, Ferrari, Minardi in Jordan.
Po več počenih pnevmatikah pred dirko, najbolj spektakularno na Toyoti Ralfa Schumacherja med petkovim prostim treningom, je Michelin svojim moštvom svetoval, da s pnevmatikami, ki jih je dobavil, ni mogoče varno dirkati. FIA, Svetovna avtomobilistična zveza, ni dovolila postavitve dodatne šikane na ravnini, ker bi bilo to zelo nepravično do Bridgestonovih moštev, ki imajo ustrezne pnevmatike. Michelinova moštva po neuspešnem poskusu dogovora s FIO zaradi varnosti niso sodelovala na dirki.
Od šestih sodelujočih je zmagal Michael Schumacher s Ferrarijem. S tem rezultatom si je opazno opomogel na prvenstveni lestvici, saj je napredoval na tretje mesto, vodilna dirkača v prvenstvu pa nista dirkala. Nastali zaplet je za Formulo 1 pomenil ogromno negativne publicitete, še posebej v ZDA,  kjer se je Formula 1 poskušala uveljaviti zadnjih dvajset let.
V petek 17. junija 2005, med popoldanskim prostim treningom, je Ralf Schumacher s Toyoto v ovinku 13 doživel hudo nesrečo zaradi počene zadnje leve pnevmatike. To je bilo že drugo leto zapored, da je doživel nesrečo pri visoki hitrosti v omenjenem ovinku, saj se mu je v sezoni 2004 podobno primerilo za volanom Williamsa. Dejstvo, da sta se obe nesreči primerili istem dirkaču z istim tipom Michelinovih pnevmatik, je bilo vzrok za zaskrbljenost. Ovinek 13 na dirkališču Indianapolis Motor Speedway je zelo hiter in v Formuli 1 edinstven, saj povzroča tudi za Formulo 1 neobičajno velike bočne sile. Tak pritisk lahko povzroči, da se stranski del pnevmatike močno deformira.
Dan kasneje je Michelin sporočil, da pnevmatike, ki jih je dobavil vsem svojim moštvom: BAR, McLaren, Red Bull, Renault, Toyota, Sauber in Williams v hitrem ovinku 13 niso varne in je izrazil pripravljenost, da iz svojega centra Clermont-Ferrand pošlje drugačne pnevmatike. Toda tudi pri nadomestnih pnevmatikah, ki so bile enake tistim, ki so jih uporabljali na Veliki nagradi Španije, se je ob testiranju izkazalo, da imajo isto pomanjkljivost.
Predstavnika Michelina, Pierre Dupasquier in Nick Shorrock, sta 18. junija v pismu direktorju FIE Charlieju Whitingu sporočila, da ne poznajo vzroka počene pnevmatike Ralfa Schumacherja ter da bodo, če dirkalnike v ovinku 13 ne upočasnijo, njihove pnevmatike nevarne za dirkanje.
Whiting je v odgovoru v nedeljo, 19. junija, izrazil presenečenje, da Michelin ni pripeljal rezervnih setov pnevmatik, in predlagal, da bi Michelinovim moštvom določili varno hitrost v ovinku 13 ter ponudil nadzor nad izstopno hitrostjo v zavoju in kaznovanje njene prekoračitve s strani Michelinovih dirkačev. Komentiral je tudi druge rešitve, ki so jih predlagala moštva. Vztrajal je, da bi uporaba pnevmatik, ki so čez noč prispele v ZDA, pomenilo kazen, dodatna šikana pa ne pride v poštev - v primeru spremembe steze dirka ne bi mogla šteti za prvenstvo. Michelinove predloge je označil kot zelo nepoštene do Bridgestonovih moštev.
V drugem pismu, tudi poslanem 19. junija, Dupasquier in Shorrock sporočata, da ne bosta dovolila nastopa moštvom z njihovimi pnevmatikami, in ponovila zahtevo po upočasnitvi ovinka 13. Whitingov je v kratkem odgovoru je ponovil, da takšne rešitve niso mogoče, ter dal moštvom možnost omejitve hitrosti v 13. ovinku, uporabo novih pnevmatik brez kazni, predlagal pogostejše menjave pnevmatik, kar bi bilo sprejemljivo, če jih skrbi varnost dirkačev (čeprav je dopustil možnost, da bi bila moštva, ki se odločijo za predlagano možnost, morda vseeno kaznovana z besedami: »Če bodo tehnični delegat in komisarji ugotovili, da je bila vsaka menjava pnevmatik potrebna, kazni ne bo.«)
Paul Stoddart, lastnik Minardi-Coswortha, moštva s pnevmatikami Bridgestone, je v sredo 22. junija objavil pojasnilo toka dogodkov do dirke. Če so bili prejšnji poskusi kompromisa javno objavljeni v več virih, so bila pogajanja tik pred dirko javnosti neznana. Stoddart je opisal sestanek okoli 10:00 na dan dirke, na katerega so bili povabljeni direktor dirkališča Tony George, predstavnika Michelina Dupasquier in Shorrock, Bernie Ecclestone ter šefi vseh moštev. Prisotni so bili vsi, razen šefa Ferrarija, Jeana Todta.
Po Stoddartovem pričevanju je sestanek potekal sledeče: predstavnika Michelina sta podala svoje stališče, da njihove pnevmatike ne zagotavljajo varnega dirkanja skozi celotno dirko, in zahtevala, da Bridgestonova moštva, ki sta jih predstavljala Stoddart in Jordanov Colin Kolles, podprejo postavitev dodatne šikane v ovinku 13. Prisotni so razpravljali in zavrnili rešitev FIE, po kateri bi imeli Michelinovi dirkači v omenjenem ovinku omejitev hitrosti zaradi potencialne nevarnosti nesreče. Podobno so zavrnili tudi možnost postanka vsakih deset krogov, tako da so kot najboljšo rešitev izbrali postavitev dodatne šikane in tehničnim predstavnikom naročili, naj pripravijo načrte za njeno postavitev. Bernie Ecclestone se je javil, da se bo posvetoval s Todtom, ki se ni odeležil sestanka, in predsednikom FIE Maxom Mosleyem, ki ni pripotoval na dirko, ter poročal, ko bo imel njuna stališča.
Ecclestone se je vrnil približno ob 10:55 in obvestil prisotne, da se Jean Todt ne strinja z dodatno šikano z argumentom, da je to problem Michelina, ne njegov. Todt je kasneje zanikal, da je o tem kdaj podal stališče, toda tudi povedal, da se ne bi strinjal s postavitvijo šikane. Nadalje je Ecclestone poročal, da je Max Mosley  poudaril, da v primeru kakršnih koli sprememb na stezi dirka ne bi mogla šteti za prvenstvene točke.
Skupina je po Stoddartovo nadaljevala z novimi predlogi za rešitev nastalega zapleta, tudi prekvalifikacijo v neprvenstveno dirko ali v dirko, na kateri   Michelinovi dirkači ne bi prejeli točk, celo tudi v dirko, kjer bi le Michelinovi dirkači peljali skozi novo postavljeno šikano, toda na koncu so se strinjali za neprvenstveno dirko, ki bi lahko bila odpeljana tudi brez Ferrarija, če bi bilo to potrebno. Toda ignoriranje navodil FIE in izpeljava takšne dirke bi povzročila umik osebja FIE, zato je skupina postavila delegate za nadomestitev več pomembnih položajev, tudi direktorja dirke namesto Charlieja Whitinga in voznika varnostnega avtomobila namesto Bernda Maylanderja. Šefom moštev so svetovali, naj priporočijo svojim moštvom in dirkačem, da se obnašajo častno v interesu dirke za gledalce, saj v odsotnosti komisarjev in tehnične opreme FIE ne bi mogli zagotoviti spoštovanja tehničnih pravil.
Nadaljevali so s predstavitvijo svojega načrta dvajsetim dirkačim. Glede stališča dirkačev Stoddart napiše: »Če ne morem zagotoviti, da so se prav vsi dirkači strinjali s predlaganim načrtom, pa lahko povem, da noben od dirkačev ni ugovarjal.« Ferrarijeva dirkača nista izrazila svojega stališča, saj sta odločitev prepustila Todtu, ki pa ni bil prisoten. Devet šefov moštev se je nato strinjalo, da če ne pridejo do dogovora s FIO, ne bodo sodelovali na dirki.
Po kratkem predahu se je skupina zbrala v Ecclestonovi pisarni, kjer se je šef Renaulta Flavio Briatore po telefonu pogovarjal z Maxom Mosleyem. Mosley je menda zavrnil vse njihove predloge ter obvestil g. Martina, glavnega predstavnika FIE v ZDA, da če bo potekala kakršna koli neprvenstvena dirka ali če bo steza kakorkoli spremenjena, so ogroženi vsi motošportni dogodki pod okriljem FIE v ZDA. FIA je kasneje zanikala, da je Mosley to izjavil.Po izčrpanju vseh njihovih predlogov, so predstavniki Michelina, Stoddart in Bernie Ecclestone - toda ne Colin Kolles iz Jordana - razpravljali, ali naj njihovi dirkalniki pripeljejo na štartno vrsto, in se odločili, da bodo sodelovali v ogrevalnem krogu, nato pa pred štartom zapeljali v bokse in odstopili. Stoddart je odšel v Jordanovo garažo in povprašal Kollesa, če bosta njihova dirkača sodelovala na dirki, in izvedel, da bodo, čeprav so se pred tem strinjali, da ne bodo dirkali. Po pogovoru s predstavniki Bridgestona in po seznanitvi z visokimi kaznimi za nedirkanje, se je tudi Stoddart odločil, da bosta tudi njegova dirkača dirkala, toda obljubil je, da bosta odstopila, če Jordana ne bi končala dirke.
Obiskovalcem dirke in televizijskim gledalcem se je štart dirke zdel popolnoma normalen. Vsi dirkalniki so se zvrstili na štartni vrsti in Charlie Whiting je dal zeleno luč za krog za ogrevanje. Vseh dvajset dirkalnikov je normalno speljalo glede na vožnjo skozi prvih dvanajst ovinkov je vse izgledalo normalno, nato pa so vsa Michelinova moštva zapeljala v bokse, tako da so se na štartni vrsti zvrstili le šest dirkalnikikov Ferrarija, Jordana in Minardija.
Poteza moštev, ki so zapeljala na krog za ogrevanje, nato pa nazaj v bokse, je razjezila obiskovalce in televizijske gledalce, saj niso vedeli, kaj se dogaja. Slišati je bilo glasno neodobravanje, na stezo pa so celo prileteli nekateri predmeti, televitijski reporterji pa so fanatično poizvedovali, kaj se dogaja. Le Peter Windsor, komentator ameriške televizije Speed Channel, je kmalu po štartu lahko sporočil gledalcem podrobnosti. Dirka se je kmalu spremenila v dvoboj Ferrarijev,  Michaela Schumacherja in Rubensa Barrichella za zmago, Jordanov, Tiaga Monteira in Naraina Karthikeyana za tretje mesto, in Minardijev, Christijana Albersa in Patricka Friesachera za peto mesto.
Dirka se je odločala v boksih, saj so bila prehitevanja na stezi le za krog zaostalih dirkačev. Albers je vozil s taktiko treh postankov, ostali dirkači pa so se ustavili v boksih dvakrat. Vodilni dirkač se je zamenjal v 26. krogu, ko se je Schumacher iz boksov vrnil za Barrichella, ter v 51. krogu, ko je Schumacher po drugih postankih spet prišel v vodstvo, pri tem se je moral Barrichello celo umakniti na travo. Po tem incidentu, ki ga niso preiskali komisarji dirke, sta oba Ferrarija ostala na svojih mestih in z lahkoto dosegla dvojno zmago. Na podelitvi pokalov po dirki, kjer ni bil prisoten noben od napovedanih podeljevalcev pokalov, je Ferrarijevo moštvo hitro in tiho sprejelo pokale ter odšlo, novinec Monteiro pa je proslavljal svojo prvo uvrstitev na stopničkah.
Več televizijskih postaj ni želelo nadaljevati prenosa po odstopi vseh Michelinovih moštev. Kanadski TSN ni predvajal dirke, le program po dirki. Ker je TSN predvajal dirko z zamikom, je namesto dirke predvajal le živo sliko o dogajanju po dirki. V času dirke je TSN predvajal dirko serije NASCAR.
Več televizijskih postaj pa je dirko prenašalo. Britanska ITV se je odločila za predvajanje dirke, komentator Jim Rosenthal pa se je ob koncu prenosa gledalcem opravičil za to, ker so videli. Najrazburljivejše trenutke dirke, ki bi morali biti na sporedu pozno zvečer, niso predvajali.
Italijanski Rai Uno je tudi predvajal dirko, komentatorja Gianfranco Mazzoni in Ivan Capelli sta se trudila razumeti, kaj je pripeljalo moštva do odstopa, in to pojasniti gledalcem. Avstrijski ORF1 je tudi predvajal celotno dirko in ob tem navedel pogodbene obveznosti, ki jim to narekujejo.
Ameriški Speed Channel je tudi predvajal dirko, saj niso  niso imeli na voljo alternativnega programa in ker so kot proizvajalec televizijskega signala v vsakem primeru morali nadaljevati s pošiljanjem signala drugim družbam. Komentator Bob Varsha je označil dirko kot katastrofa in se dolgo opravičeval gledalcem. Varsha se je dotaknil tudi nekaterih gledalcev, ki so na stezo metali predmete, problem, ki se je pojavljal tudi na več dirkah NASCAR.
Med nizozemskim prenosom dirke je bilo po koncu intervjuja v živo s Paulom Stoddartom jasno slišati, kako je dirko označil kot »fucking joke«.
Tudi nemška RTL je dirko prenašala v celoti. Kljub (ali prav zaradi) močno okrnjene konkurence dirkačev je bilo kasneje povedano, da je bila ta dirka najbolj gledana v celi sezoni.
Rezultat dirke je Michaela Schumacherja dvignil iz petega na tretje mesto v dirkaškem prvenstvu, Rubens Barrichello je s šestega napredoval na četrto, Ferrari pa iz petega na drugo v konstruktorskem prvenstvu. Oba Jordana in Minardija sta osvojila točke, tako da le še BAR-Honda v sezoni ni osvojila točk. Toda te spremembe v prvenstvu so zasenčili očitki, da odgovornim ni uspelo pravočasno najti rešitve, ki bi Michelinovim moštvom omogočala dirkanje.
Bernie Ecclestone je v odgovoru na vprašanje Martina Brundla z ITVja tik pred dirko označil prihodnost Formule 1 v ZDA in Michelina v Formuli 1 kot negotovo. Povedal je tudi, da za incident niso kriva moštva.Veliko ljudi iz sveta Formule 1 je dirko označilo za farso in se spraševalo, ali bo Velika nagrada ZDA še potekala v Indianapolisu ali pa bo morda prestavljena na drugo dirkališče. David Coulthard je povedal, da to meče dvom na prihodnost dirke v ZDA. Nekateri so videli prejšnja nesoglasja med moštvi in Maxom Mosleyem (kar je vodilo v grožnje z ustanovitvijo alternativne serije), kot glavni razlog, da ni prišlo do kompromisa, ter da so dogodki na tej dirki povečali možnosti na paralelno serijo.Minardijev šef Paul Stoddart je takoj po dirki povedal, da je bilo devet moštev - vsi, razen Ferrarija - dogovorjenih, da ne dirkajo, in da če se Jordan ne bi v zadnjem trenutku premislil, bi tudi Minardi  bojkotiral dirko. V svoji kasnejši daljši izjavi je povedal, da čeprav je bil Michelin povzročitelj težav, je vso krivdo zvalil na nezmožnost dosega kompromisa (kar bi omogočalo, da bi navijači in gledalci videli pravo dirko) predvsem s strani FIE in Maxa Mosleya, majhen delež krivde pa je pripisal tudi šefu Ferrarija Jeanu Todtu. Nadalje je pozival za razrešitev Mosleya.
Dan po dirki je FIA objavila pojasnilo za zavrnitev predloga o zamenjavi pnevmatik ali postavitvi nove šikane. FIA je tudi pozvala sedem Michelinovih moštev na zaslišanje pred World Motorsport Council 28. junija, da bodo razložili razlog za nesodelovanje na dirki, s čimer so kršili določila Pogodbe Concorde. Kasneje so bilo objavljene kopije pisem, ki so bila poslana vsem moštev v interesu transparentnosti. Moštva so bila obtožena kršenja odstavka 151c Mednarodnega športnega pravilnika. Bolj natančno obtoženi so bili zaradi:
Prepovedi svojim dirkačem, da dirkajo z omejitvijo hitrosti v enem ovinku, kar bi bilo za njihove pnevmatike varno.
S tem, ko so dirkači zapeljali pred štartom v bokse, je bojkot v sodelovanju z ostalimi moštvi na Formulo 1 vrgel slabo luč.
Ker pred dirko niso obvestili komisarjev o svojih namenih22. junija je FIA na novinarski konferenci Maxa Mosleya v obliki vprašanj in odgovorov želela dodatno razjasniti stališče FIE incidenta. Mosley je potegnil analogijo s hipotetično situacijo, kjer bi imeli motorji enega proizvajalca težave z oljem zaradi velikih bočnih sil v enem ovinku, in poudaril, da bi morali dirkalniki s takim motorjem enostavno v tistem ovinku voziti počasneje. Ponovil je, da je razlog za zavrnitev namestitve nove šikane, ker ni bila nikoli preizkušena in tako potencialno nevarna. Poudaril je, da so bili predlogi FIE dobri in se spraševal, zakaj niso moštva uporabila kot alternativo vožnjo skozi bokse, še posebej ker bi se lahko Michelinova moštva še vedno borila za točke za sedmo in osmo mesto.
29. junija je World Motorsport Council moštva spoznal za kriva po prvih dveh točkah obtožbe, to je, ker si niso zagotovile primernih pnevmatik in zaradi prepovedi svojim dirkačev štartati dirko. Po ostalih treh točkah obtožbe, pa jih sodišče ni spoznalo za krive. Kazen ni bila določena, znana naj bi bila šele 14. septembra.22. julija je World Motorsport Council razveljavil svojo prejšnjo odločitev in Michelinova moštva spoznal za nedolžna. Odločitev je bila sprejeta na podlagi novih dokazov, ki jih je posredoval senat FIE, po govoricah naj Michelinova moštva ne bi mogla biti odgovorna po zakonih Inadiane, ker bi v primeru, da bi dirkačem dirkanje dovolili, te zavestno izpostavljali tveganju.
28. junija je Michelin oznanil, da bo vsem gledalcem na dirkališču ponudil nadomestilo za kupljene vstopnice. Do konca septembra je podjetje povrnilo denar vsem kupcem vstopnic na dirki. Michelin je tudi kupil 20,000 vstopnic za Veliko nagrado ZDA 2006, da bi jih tazdelil med tiste, ki so zamenjali vstopnice za tiste za leto 2006, vsak bi dobil dodatne dve.Poleg vračanja denarja za nakup vstopnic, je bilo govora tudi o prireditvi druge, neprventvene dirke v Indianapolisu. 2. julija, na Veliki nagradi Francije, je šef McLarna Ron Dennis predlagal dodatno dirko v ZDA po zadnji prvenstveni dirki sezone, Veliki nagradi Kitajske. Moštva so se očitno o ideji že pogovarjali z Berniejem Ecclestonom, toda dan kasneje je Tony George zavrnil možnost dirke na dirkališču Indianapolis Motor Speedway jeseni. Na dirki serije Champ Car, Veliki nagradi Clevalanda, ki je potekala teden dni po Veliki nagradi ZDA, so dovolili vsem imetnikom vstopnice za Veliko nagrado ZDA prost vstop.
Vseh šest dirkalnikov, ki je štartalo, je tudi končalo dirko, kar se je zgodilo tretjič v zgodovini Formule 1.
Michael Schumacher je dosegel prvo in edino zmago te sezone po drugem najdaljšem obdobju brez zmage v njegovi karieri.
Jordanov dirkač Tiago Monteiro je s tretjim mesto dosegel svoje prve stopničke v karieri in s tem postal prvi Portugalec, ki mu je to uspelo.
Faksimile korespondence 1. in 2. junija med športnim direktorjem Michelina, Pierrom Dupasquierom in predsednikom FIE, Maxom Mosleyem, glede varnosti pnevmatik (pdf)
A Personal Account of Events Surrounding the 2005 US Grand Prix Paul Stoddart, lastnik Minardija
Veliki diktator (angleško The Great Dictator) je ameriški komično-dramski protinacistični film, premierno prikazan septembra 1940. Film je popolno avtorsko delo Charlieja Chaplina, ki je napisal scenarij in glasbeno podlago, ga produciral, režiral in v njem odigral glavno vlogo, kar je običajno za njegove filme. To je bil njegov prvi pravi zvočni film in tudi njegov finančno najuspešnejši film. Chaplin je bil eden redkih filmarjev, ki je v Hollywoodu snemal neme filme še v obdobju zvočnega filma.
V času premiere so bile ZDA uradno še v stanju miru z nacistično Nemčijo. Film prikazuje presunljive in sporne podobo Adolfa Hitlerja, Benita Mussolinija, fašizma, antisemitizma in nacistov, ki se jim posmehuje kot »ljudem strojem, s strojnim umom in strojnimi srci«.
Chaplinov film je nastal le devet mesecev po prvi hollywoodski parodiji Hitlerja, kratkem filmu You Nazty Spy! ustvarjalcev Three Stooges, ki je bil premierno prikazan januarja 1940.  Chaplin je svoj film načrtoval že več let pred tem. Hitler je bil pred tem alegorično zasmehovan tudi v nemškem filmu Das Testament des Dr. Mabuse Fritza Langa. Chaplin je kasneje v svoji avtobiografiji iz leta 1961 zapisal, da filma ne bi mogel posneti, če bi bil vedel za razsežnost grozodejstev nacističnih koncentracijskih taborišč.
Med bitko v zadnjih mesecih prve svetovne vojne se protagonist, neimenovani vojak (naveden v odjavni špici kot judovski brivec, igra ga Charlie Chaplin), bori na strani centralnih sil v vojski izmišljene države Tomainia in komično zapleta v rovih v bojnih prizorih. Ko sliši izčrpanega pilota poveljnika Schultza moledovati za pomoč, ga poskuša rešiti. Vkrcata se na bližnje Schultzevo letalo, vzletita in se za las izogneta strelom sovražnika s tal. Poveljnik razkrije, da nosi pomembne dokumente, ki bi lahko v vojni prinesli zmago. Vendar letalu zmanjka goriva in strmoglavita na močvirje. Oba preživita, toda brivec utrpi popolno izgubo spomina. Ko pridejo reševalci, jim poveljnik Schultz preda dokumente, toda povedo mu, da je vojne konec in da je Tomainia izgubila.
Več let kasneje brivca odpustijo iz bolnišnice, Adenoid Hynkel (prav tako ga igra Chaplin), neusmiljeni diktator Tomainie, pa začne v državi preganjati Žide s pomočjo ministra za notranje zadeve in propagando Garbitscha ter ministra za vojno Herringa. Simbol Hynkelovega fašističnega režima je »dvojni križ«, na trenutke, ko je jezen, govori makaronsko parodijo nemščine. Njegov prvi govor iz jezika Tomainie simultano prevaja pretirano jedrnat angleško govoreči novinar.
Brivec, ki ni vedel za Hynklov vzpon na oblast, se vrne v svojo brivnico v judovski geto. Ko se upre pisanju besede »Žid« na svojo brivnico s strani pripadnikov SA, mora pred njimi bežati, pri tem mu pomaga soseda Hannah, ki jih nekaj udari s ponvijo. Skupina pripadnikov SA ga skoraj linča, ko posreduje Schultz, zdaj visoki častnik v Hynklovem režimu. Čeprav ugotovi, da njegov rešitelj ob koncu vojne ni arijec, kot si je bil zamišljal, mu vrne uslugo in ukaže vojakom, naj ne ukrepajo proti brivcu ali Hannah, čeprav ta vrže predmet v vojakovo glavo.
Hynkel omili svoj odnos do Judov v poskusu, da bi od judovskega finančnika dobil posojilo za podporo režima. Na Garbitschevo spodbudo postane obseden z idejo, da bi postal diktator sveta, v enem od prizorov pleše z velikim napihljivim globusom na prvo dejanje Wagnerjeve opere Lohengrin. 
Načrtuje zavzetje sosednje države Osterlich (Avstrija) in potrebuje posojilo za financiranje invazije. Ko ga judovski finančnik zavrne zaradi preganjanja Judov, Hynkel v nasprotju z Garbitschevim nasvetom ponovno uvede in še zaostri preganjanje. Ko Schultz, ki je naklonjen Judom, nasprotuje pogromu, ga Hynkel ožigosa za podpornika demokracije in izdajalca ter ga da zapreti v koncentracijsko taborišče. Brivec se izogne vojakom, ki so slišali za aretacijo, s skrivanjem na strehi svojega soseda g. Jaeckela s Hannah, vseeno pa požgejo njegovo brivnico. Schultz pobegne v geto, kjer začne izdelovati načrt za strmoglavljenje Hynklovega režima skupaj s Hannah, brivcem in ostalimi tamkajšnjimi prebivalci. Predlaga samomorilsko misijo, s kateri bi razstrelili palačo; udeleženec bi bil izbran z metodo skrivanja kovanca v puding. Toda Hannah ta načrt prepreči, ko skrije kovance v vse pudinge. Za tem vojaki preiščejo geto v iskanju Schultza. Ta se z brivcem skriva na strehi, vendar ju zajamejo in obsodijo na koncentracijsko taborišče. 
Hynklovim načrtom zavzetja Osterlicha prvotno nasprotuje diktator Bacterie (Italija) Benzino Napaloni, zato celo načrtuje razglasitev vojne. Toda ravno v trenutku, ko podpiše vojno napoved, ga pokliče Napaloni. Z ženo ju povabi v svojo palačo in na ogled vojaške parade, da bi ga navdušil s prikazom vojaške moči in psihološko vojno, toda sprejem se konča katastrofalno. Po nekaj nesoglasjih se med obema voditeljema vname komični spopad s hrano. Diktatorja vseeno dosežeta dogovor, ki pa ga Hynkel nemudoma prekrši in nadaljuje z invazijo. Da bi ušli Hynklu, se Hannah in drugi iz geta preselijo v Osterlich, vendar se zdaj spet znajdejo v njegovem režimu. 
Schultz in brivec pobegneta iz taborišča v vojaških uniformah Tomainie. Mejni stražniki zamenjajo brivca za Hynkla, ki sta si na zunaj skoraj enaka. Nasprotno pa Hynkel ob streljanju na race pade v vodo, vojaki ga zamenjajo za brivca in aretirajo. Brivca, ki je po sili razmer prisiljen prevzeti Hynklovo identiteto, prepeljejo v glavno mesto Osterlicha, da bi imel zmagoviti nagovor. Garbitsch v napovedi Hynkla množici obsodi svobodo govora in se zavzame za podreditev Judov. Nato ima brivec buren govor, v katerem obrne Hynklova antisemitska prepričanja ter razglasi, da sta Tomainia in Osterlich zdaj svobodni demokraciji. Poziva k človečnosti na splošno, da bi se osvobodili diktatur ter z uporabo znanosti in napredka ustvarili boljši svet.
Hannah, zdaj revna delavka v vinogradu v Osterlichu, sliši brivčev nagovor po radiu in je začudena, ko jo ta nagovori neposredno: »Hannah, me slišiš? Kjerkoli že si, poglej v nebo, Hannah. Oblaki se dvigajo. Sonce se prebija skozi njih. Iz teme prihajamo na svetlobo. Prihajamo v nov svet, prijaznejši svet, kjer se bodo ljudje dvignili nad svoje sovraštvo, pohlep in brutalnost. Poglej v nebo, Hannah. Človeška duša je dobila krila in končno začenja leteti. Leti v mavrico — v luč upanja, v prihodnost, veličastno prihodnost, ki pripada meni, tebi in vsem nam. Poglej v nebo, Hannah. Poglej v nebo!« Ko vstane, jo g. Jaeckel vpraša: »Hannah, si slišala to?«. Z gesto roke ga utiša, reče: »Poslušaj« in obrne svoj obraz, sijoč od radosti in upanja, proti soncu.
Charlie Chaplin kot judovski brivec v getu, glavni protagonist. Brivec je vojak v prvi svetovni vojni in izgubi spomin za dvajset let. Kasneje ga lovi Hynkel. Spoprijatelji se s Schultzem in postane führer Tomainie.
Paulette Goddard kot Hannah, brivčeva soseda. Živi v getu zraven brivnice. Pomaga brivcu proti vojakom Tomainie.
Charlie Chaplin kot Adenoid Hynkel, glavni atagonist. Hynkel je diktator Tomainie (parodija Nemčije in Adolfa Hitlerja) in s svojimi vojaki preganja Žide. Schultza da aretirati in njegovi vojaki lovijo brivca. Kasneje ga aretirajo lastni vojaki, ko ga zamenjajo za brivca.
Jack Oakie kot Benzino Napaloni, dikator Bacterie, parodija italijanskega diktatorja Benita Mussolinija.
Reginald Gardiner kot poveljnik Schultz, vojak Tomainie, ki se bori v prvi svetovni vojni in do tridesetih let napreduje do visokega čina. Svojim vojakom prepove preganjanje Judov, toda Hynkel ga da aretirati, nakar postane brivčev zaveznik. Kasneje vodi invazijo Osterlicha in pomaga brivcu postati führer.
Henry Daniell kot Garbitsch (garbage, dobesedno ničvrednež, smet), parodija Josepha Goebbelsa ter Hynklov zvesti minister za notranje zadeve in propagando.
Billy Gilbert kot Herring, parodija Hermanna Göringa ter Hynklov minister za vojno. Je tudi izumitelj, katerega neuspešni izumi jezijo Hynkla.
Maurice Moscovich in Emma Dunn kot g. in ga. Jaeckel, starejši par, ki prijateljuje s Hannah.
Jürgen Trimborn v svoji biografiji nacistične propagandne filmarke Leni Riefenstahl trdi, da sta si Chaplin in francoski filmar René Clair ogledala Riefenstahlin film Triumf volje skupaj, ko so ga predvajali v Muzeju moderne umetnosti v New Yorku. Filmar Luis Buñuel se je spominjal, da je Claira učinkovitost filma navdajala z veliko grozo, menil je, da tega filma ne bi smeli predvajati, drugače je Zahod pogubljen. Na drugi strani pa se je Chaplin filmu huronsko smejal. Zagotovil mu je številne elemente za film Veliki diktator, s pomočjo večkratnih ogledov filma je uspel tako uspešno posnemati Hitlerjeve značilnosti. Verjetno se je odločil za snemanje Velikega diktatorja prav ob gledanju filma Triumf volje. Hynklov nagovor ob shodu v nemško zveneči žlobudravščini je karikatura Hitlerjevega govorniške sloga, ki ga je Chaplin podrobno preučil v filmskih novicah.Film je režiral Chaplin (njegov polbrat Wheeler Dryden je bil pomočnik režiserja), zanj je tudi napisal scenarij in ga produciral. V veliki meri je posnet v Charlie Chaplin Studios in drugih lokacijah po Los Angelesu. Nazorne prizore iz prve svetovne vojne so posneli v bližnjem kanjonu Laurel. Filmsko glasbo sta napisala Chaplin in Meredith Willson. Snemanje se je pričelo septembra 1939 in zaključilo šest mesecev kasneje.
Pri delu sta ga spodbujala stopnjevanje nasilja in nacistično preganjanje Judov v tridesetih letih, katere razsežnost so mu osebno razkrili evropski judovski prijatelji in drugi umetniki. Represivna narava in militaristične težnje Tretjega rajha so bila v tistem času že splošno znane. Leta 1942 je Ernst Lubitsch posnel film To Be or Not To Be, ki se je ukvarjal s podobnimi temami, celo ponovno je bil lik Hitlerja zamenjan. Vseeno je Chaplin kasneje povedal, da če bi bil vedel za obseg grozodejstev nacističnih zločinov, filma ne bi mogel posneti. Tak pogled je postal po razkritju nacističnih okrutnosti pogost, saj je trajalo skoraj dvajset let, da je nekdo našel pravo perspektivo za satiro tega obdobja.Ko sta se Hitler in nacistična stranka zavihtela na oblast, je Chaplinova priljubljenost po svetu dosegla vrhunec; leta 1931 so mu oboževalci sledili po Berlinu, kar je razjezilo naciste, ki so objavili knjigo Juden sehen dich an, v kateri je opisan kot »gnusen judovski akrobat« (čeprav Chaplin ni bil Jud). Prijatelj Ivor Montagu mu je poslal knjigo, za katero je vedno verjel, da je bila izvor Velikega diktatorja. Podobnost Hitlerjevih in Chaplinovih brkov je bila splošno prepoznana. V tridesetih letih so to opazili tudi producenti risank in komedij. Chaplin se je odločil izkoristiti to podobnost, da bi dal svojemu Potepuhu »oddih«.Charliejev sin Charles mlajši je opisal, kako je njegovega očeta preganja podobnost izvora med Hitlerjem in njim. Zapisal je:
Njuni usodi sta bili diametralno nasprotni. Eden je spravil milijone v jok, drugi pa je cel svet spravil v smeh. Oče je ob misli na Hitlerja vedno zatrepetal, delno zaradi groze, delno zaradi očaranosti. »Samo pomisli,« je dejal nelagodno, »on je norec, jaz pa komik. Toda lahko bi bilo tudi obratno.«
Chaplin je zgodbo pisal v letih 1938 in 1939, snemati pa začel septembra 1939, teden dni pa začetku druge svetovne vojne. Snemanje je trajalo skoraj šest mesecev. V dokumentarnem filmu iz leta 2002 o snemanju filma The Tramp and the Dictator so bili predstavljeni novo-odkriti posnetki filmske produkcije (posnel jih je Chaplinov starejši polbrat Sydney), ki prikazujejo Chaplinov prvotni poskus filmskega konca, posnetega, preden je padla Francija. V dokumentarnem filmu je navedeno, da je bil film ne le poslan Hitlerju, ampak da je očividec potrdil njegov ogled filma. To trditev je zavrnil Hitlerjev arhitekt in prijatelj Albert Speer. Hitlerjev odziv na film ni dokumentiran, toda ogledal naj bi si ga dvakrat.Nekatere oznake na izložbenih oknih v judovskem getu v filmu so napisane v esperantu, jeziku, ki ga je Hitler obsojal kot judovsko zaroto za internacionalizacijo in uničenje nemške kulture, izumitelj jezika L. L. Zamenhof je bil namreč poljski Jud.
Ni soglasja o odnosu med filmskim judovskim brivcem in Chaplinovim stalnim likom Potepuha, toda večina strokovnjakov vidi brivca kot različico Potepuha. Znan francoski filmski režiser François Truffaut je razkril, da je v začetku produkcije filma Chaplin dejal, da ne želi igrati Potepuha na zvočnem filmu, zato ima brivca za popolnoma drug lik. Toda pri Turner Classic Movies so razkrili, da je več let kasneje Chaplin priznal povezavo med njima: »Obstaja razprava o tem, če je neimenovani judovski brivec mišljen kot Potepuhova zadnja inkarnacija. Čeprav v svoji avtobiografiji brivca pogosto imenuje Potepuh, je Chaplin leta 1937 zatrdil, da ne bo igral Potepuha v zvočnih filmih«. V spominih My Life je Chaplin zapisal: »Seveda! Kot Hitler sem lahko nagovarjal množice kolikor sem hotel. In kot Potepuh sem lahko ostal tiho.« V svoji kritiki je Roger Ebert zapisal, da »Chaplin strogo gledano ni igral Potepuha«, vendar doda, da je »postavil Potepuha in še 1,5 milijona svojega denarja na kocko, da bi osmešil Hitlerja.«Med kritiki, ki vidijo brivca kot ločen lik, je tudi Stephen Weissman, ki v svoji knjigi Chaplin: A Life govori, da je Chaplin tu »opustil svojo tradicionalno pantomimo in lik Potepuha«. Kritik Mark Bourne se uklanja Chaplinovim besedam: »Drži, brivec spominja na Potepuha bolj kot le površno, nosi celo značilen klobuk melona in palico. Toda Chaplin je jasno povedal, da brivec ni Potepuh in da Veliki diktator ni film o Potepuhu. Tudi The Scarecrow Movie Guide vidi brivca kot ločen lik.V nasprotju z njim pa Annette Insdorf v svoji knjigi Indelible Shadows: Film and the Holocaust piše, da je bilo Potepuhovo oponašanje diktatorja »nenavadno primerno«, saj sta bila leta 1939 Hitler in Chaplin morda dva najbolj znana človeka na svetu. Tiran in potepuh sta obrnila vloge v filmu Veliki diktator, zaradi česar je lahko večni izobčenec nagovoril množice ...« Tudi Kathryn Bernheimer v knjigi The 50 Greatest Jewish Movies zapiše, da je, »kar se je odločil povedati v Velikem diktatorju, vendarle ravno to, kar bi pričakovali od Potepuha. Filmski učenjaki so pogosto opazili, da Potepuh spominja na judovsko stereotipno figuro odpadnika ...«Več kritikov govori o preoblikovanju Potepuha v judovskega brivca. V knjigi Boom and Bust: American Cinema in the 1940s Thomas Schatz zapiše, da je »Chaplinov Potepuh prenesen v revnega judovskega brivca«, Colin Shindler pa v Hollywood in Crisis: Cinema and American Society, 1929-1939 zapiše, da je »Vsestranski Potepuh spremenjen s posebnim namenom v judovskega brivca, katerega država bo vsak čas posrkana v totalitarno kraljestvo Adenoida Hynkla«. Tudi v knjigi A Distant Technology: Science Fiction Film and the Machine Age J. P. Telotte piše, da »se je lik Potepuha tukaj reinkarniral v lik judovskega brivca.«Dvostranska diskusija o odnosu med brivcem in Potepuhom je objavljena v knjigi Erica L. Floma Chaplin in the Sound Era: An Analysis of the Seven Talkies, kjer avtor zaključi:
Film je bil po premiernem predvajanju dobro sprejet in priljubljen v ZDA, leta 1941 je bil drugi najbolj gledani film leta. Priljubljen je bil tudi v Združenem kraljestvu, kjer je v kinematografe privabil 9 milijonov gledalcev, kljub Chaplinovim strahovom, da gledalci v času vojne ne bi marali komedije o diktatorju.
V času produkcije je britanska vlada napovedala, da bo zaradi politično nekorektnega prikaza Nacistične Nemčije prepovedala njegovo prikazovanje v Združenem kraljestvu. Toda, ko je bil film izdan, je bilo Združeno kraljestvo že v vojni z Nemčijo, zato je bil film zdaj dobrodošel zaradi svoje jasne propagandne vrednosti. Leta 1941 je bila britanska premiera v londonskem Prince of Wales Theatre. Film je bil prepovedan v več državah Evrope, lastnik kinematografa pa je bil zaradi njegovega prikazovanja oglobljen. Na koncu je postal najbolj gledal Chaplinov film z 11 milijoni gledalcev po vsem svetu.
To je bil njegov prvi pravi zvočni film, ki mu je pomagal otresti očitkov o staromodnosti po njegovem predhodnem filmu skoraj brez dialogov Moderni časi, izdanem leta 1936, ko je bil nemi film od konca dvajsetih let že opuščen. Vseeno tudi Veliki diktator vsebuje nekaj nemih prizorov, ki so v skladu s Chaplinovimi starejšimi filmi. Po drugi strani so nekateri gledalci pričakovali, da bo Chaplin snemal neme filme še naprej.Leta 1997 ga je ameriška Kongresna knjižnica izbrala za ohranitev v okviru Narodnega filmskega registra zaradi njegove »kulturne, zgodovinske ali estetske vrednosti«. Leta 2000 ga je Ameriški filmski inštitut uvrstil na 37. mesto lestvice 100 Years... 100 Laughs stotih najboljših filmov stoletja.
Glasbeno podlago je napisal in aranžiral Meredith Willson, ki je leta 1957 zaslovel z glasbeno komedijo The Music Man.
Willson je tudi razkril, da je bil prizor, v kateri Chaplin brije stranko na Brahmsov Madžarski ples št. 5, posnet pred njegovim prihodom s pomočjo posnetka na fonografski plošči. Willson ga je nato posnel na novo s studijskim orkestrom, tako da se je glasba ujemala s posnetim prizorom. Načrtovali so počasno in skrbno snemanje z osmimi takti ali manj naenkrat, prvič pa so naredili celoten prizor skupaj, da bi dobili občutek za prizor kot celoto. Chaplin se ga je odločil posneti, za primer, če bi bil kakšen del uporaben, toda po »čisti sreči smo uspeli posneti vse stavke, zato je to edini posnetek tega prizora, ki je bil uporabljen v filmu.«James L. Neibaur je zapisal, da je Chaplin izmed podobnosti svojega življenja s Hitlerjevim izpostavil naklonjenost do Wagnerjeve glasbe, kar se kaže tudi pri njegovem izboru filmske glasbe nasploh. Večina kritikov je opozorila le na Chaplinovo uporabo uverture Wagnerjeve opere Lohengrin v prizoru plesa ob balonu-globusu. Toda uvertura je v filmu dejansko uporabljena dvakrat, tudi ob koncu filma, ko izgnana Hannah posluša brivčev nagovor v Hynklovi vlogi o demokraciji in svobodi. Uvertura se odvrti do vrhunca in konča le ob govoru, v prizoru plesa ob balonu-globusu pa je prekinjena, ko balon poči.
Chaplinov polbrat Sydney je režiral in odigral glavno vlogo v filmu King, Queen, Joker iz leta 1921, v katerem je, kot Chaplin, odigral dvojno vlogo brivca in državnika, ki ga strmoglavijo. Več kot dvajset let kasneje, leta 1947, je bila proti Chaplinu vložena tožba za plagiatorstvo filma Veliki diktator. Toda niti tožeča stran, niti Chaplin sam, se niso sklicevali na polbratov nemi film King, Queen, Joker. Sodni spor Bercovici proti Chaplinu se je končal s sodno poravnavo, v kateri je Chaplin plačal Konradu Bercoviciju 95.000 $. Bercovici je trdil, da je sam ustvaril ideje, kot je Chaplinova vloga diktatorja in ples ob balonu-globusu ter da je Chaplin več ur z njim razpravljal o petstranskem osnutku filma. Toda Chaplin je v svoji avtobiografiji vztrajal, da je napisal scenarij samostojno. Na poravnavo je po lastnih besedah pristal zaradi svoje »nepriljubljenosti v ZDA v tistem času ter sodnega pritiska nanj, ki ga je tako plašil, da ni vedel, kaj lahko še pričakuje.«
Digitalno popravljeno različico filma je maja 2011 izdal The Criterion Collection v obliki DVD in Blu-ray. Med dodatki so barvni video posnetki, ki jih je posnel Chaplinov polbrat Sydney, izbrisan prizor v brivnici iz Chaplinovega filma Pastirček iz leta 1919, prizor v brivnici iz filma Sydneyja Chaplina King, Queen, Joker iz leta 1921 ter The Tramp and the Dictator iz leta 2001, dokumentarni film Kevina Brownlowa in Michaela Klofta, ki primerja Chaplinovo in Hitlerjevo življenje. Film vključuje intervjuje s piscem Rayjem Bradburyjem, režiserjem Sidneyjem Lumetom, scenaristom Buddom Schulbergom in ostalimi. Izdaja vključuje tudi knjižico z eseji filmskega kritika Michaela Wooda, ki je leta 1940 zagovarjal film v New York Timesu, ponovno izdajo kritike Jeana Narbonija o zadnjem prizoru filma in ilustracije Ala Hirschfelda ob izdaji filma.
Brownlow K & Kloft M (režiserja). (2002). The Tramp and the Dictator [dokumentarni film]. Nemčija: Warner Home Video.
Maland, CJ. (1989). Chaplin and American Culture: The Evolution of a Star Image. Princeton University Press.

Veliki Novgorod (rusko Вели́кий Но́вгород) je najstarejše mesto v severozahodni Rusiji in upravno središče Novgorodske oblasti. Mesto leži ob reki Volhov, malo za njenim iztokom iz Ilmenskega jezera ob avtocesti M10, ki povezuje Moskvo in Sankt Peterburg. Veliki Novgorod je imel leta 2010 214.777 prebivalcev.Novgorod je eno najstarejših mest vzhodnih Slovanov, prvič omenjeno že leta 859 oziroma 862, ko naj bi postalo naselje največja postaja na trgovski poti od Baltika do Bizanca. Kmalu zatem je zaradi svoje velikosti, pa tudi zaradi političnega, gospodarskega in kulturnega vpliva postal drugo mesto Kijevske Rusije. V tem času je bil najbolj cenjeni knez Jaroslav I. Modri, ki je med drugim razglasil prve pisane zakone vzhodnih Slovanov, ki so bili kasneje vgrajeni v zakonik Ruskaja pravda (Ruska resnica). V srednjem veku je mesto doživelo veliko kulturno rast. Med drugo svetovno vojno je bilo veliko zgradb uničenih. Po vojni si je mesto postopoma opomoglo, od leta 1992 pa so največje znamenitosti, kot je katedrala svete Sofije, razglašene za svetovno kulturno dediščino.
Novgorod je eno najstarejših mest vzhodnih Slovanov. Sofijina Prva kronika ga prvič omenja leta 859, novgorodska Prva kronika pa leta 862, ko naj bi bilo naselje največja postaja na trgovski poti od Baltika do Bizanca. Arheološka izkopavanja iz sredine in druge polovice 20. stoletja so odkrila kulturne plasti samo do poznega 10. stoletja, se pravi do obdobja, ko je prišlo do pokristjanjenja Rusov in kakšnih sto let potem, ko naj bi bilo naselje ustanovljeno. Ugotovitve kažejo na to, da so bile njegove omembe v kronike vnešene kasneje.Skandinavske sage postavljajo varjaško mesto Holmgård, Holmgarðr ali Holmgarðir v še starejše obdobje, vendar se zgodovinskih dejstev ne da razločiti od legend. Holmgård se je prvotno nanašal samo na utrdbo Rurikovo Gorodišče jugovzhodno od današnjega mesta. Arheološki podatki kažejo, da je Gorodišče, v katerem je bila rezidenca knjaza (knez, germansko: konung), iz sredine 9. stoletja, medtem ko je mesto samo s konca 10. stoletja. Odtod tudi ime Novgorod (Novo mesto).
Leta 882 je Rurikov naslednik Oleg (Helgi) Novgorodski zasedel Kijev in ustanovil Kijevsko Rusijo. Novgorod je zaradi svoje velikosti, pa tudi zaradi političnega, gospodarskega in kulturnega vpliva postal drugo mesto Kijevske Rusije, kateremu je po tradiciji vladal najstarejši sin vladajočega kijevskega velikega kneza. Če vladajoči knez ni imel primernega sina, je mestu vladal posadnik (župan). Najbolj znani novgorodski posadniki so bili: Gostomisl, Dobrinja, Konstantin in Ostromir.
V skandinavskih sagah je mesto omenjano kot prestolnica Gardarike, se pravi vzhodnoslovanskih ozemelj in kar štirje vikinški kralji – Olaf I. Norveški, Olaf II. Norveški, Magnus I. Norveški in Harald Haardraade – so se pred domačimi sovražniki zatekli v Novgorod. Po smrti Olafa II. in njegovi kanonizaciji je minilo samo nekaj desetletij, da so leta 1028 v Novgorodu zgradili njemu posvečeno cerkev svetega Olafa. 
Meščani Novgoroda so od vseh svojih knezov najbolj cenili Jaroslava Modrega, ki jim je vladal, ko je bil veliki kijevski knez njegov oče Vladimir Veliki. Jaroslav je razglasil prve pisane zakone vzhodnih Slovanov, ki so bili kasneje vgrajeni v zakonik Ruskaja pravda (Ruska resnica). Mestu je podelil številne svoboščine in privilegije, ki so bili v kasnejših stoletjih precendensi, na katere so se sklicevali v svojih odnosih z drugimi knezi. Jaroslavov sin Vladimir je bil pokrovitelj graditve katedrale svete Sofije, natančneje katedrale svete Modrosti, ki stoji še danes.
Leta 1136 so novgorodski meščani odstavili svojega kneza Vsevoloda Mstislaviča in začelo se je obdobje Novgorodske republike. Mesto je v naslednjih nekaj stoletjih ustoličevalo in odstavljalo svoje kneze, knežjega položaja pa nikoli ni ukinilo. Močni knezi, med katerimi je bil tudi Aleksander Nevski, so zato lahko vsilili meščanom svojo voljo ne glede na to, kakšne so bile njihove želje. Novgorodska mestna država je obvladovala večji del evropskega severovzhoda od današnje Estonije do Urala in je bila ena največjih srednjeveških evropskih držav, čeprav je bilo ozemlje severno od jezer Ladoga in Onega redko naseljeno in ni bilo nikoli politično organizirano. 
Najpomembnejša mestna osebnost je bil posadnik – župan, katerega je volila mestna skupščina – veče. Kandidati za župana so bili mestni aristokrati – bojarji. Drug pomemben mestni uradnik, ki ga je tudi volila mestna skupščina, je bil tisjacki, ki je poveljeval mestni milici oziroma vojski prostovoljcev, imenovani tisjača (tisoč mož). Pomembna osebnost je bil tudi novgorodski nadškof, ki je delil oblast z bojarji. Volila ga je mestna skupščina ali pa so jih izžrebali. Po izvolitvi ga je potrdil oziroma blagoslovil metropolit.Osnovne naloge mestnih uradnikov in veča so v grobem poznane, statut mesta pa ostaja neznanka. Bojarji in nadškof so vladali skupaj, vendar meje med pristojnostmi posameznih položajev niso povsem jasne. Knez je imel na začetku precej omejeno moč. Od sredine 12. stoletja ga je predstavljal njegov namestnik, še vedno pa je imel pomembno vlogo kot vojaški poveljnik, zakonodajalec in pravnik. Tudi natančna sestava veča in njegova vloga ni povsem znana. Nekateri zgodovinarji, na primer Vasilij Ključevski, trdijo, da je bilo veče demokratično, medtem ko kasnejši zgodovinarji, na primer Valentin Janin in Aleksander Korošev trdijo, da je šlo za »hlinjeno demokracijo« pod nadzorom vladajoče elite. 
V 13. stoletju je bil Novgorod, čeprav ni bil član Hanzeatske lige, njena najbolj vzhodna trgovska izpostava (kontor), preko katere se je trgovalo z ogromnimi količinami luksuznega blaga, predvsem s soboljevim, hermelinovim, lisičjim, svizčevim in veveričjim krznom.V srednjem veku je mesto doživelo veliko kulturno rast. Med izkopavanji so našli veliko število pisem, pisanih na brezovem lubju, kar morda kaže na široko pismenost. Mnogi znanstveniki temu oporekajo in trdijo, da so pisma pisali kleriki in pismena elita v imenu večinoma nepismenega prebivalstva. V Novgorodu so našli tudi najstarejšo slovansko knjigo, ki je bila napisana severno od Makedonije, in najstarejši zapis v karelskem jeziku. V novgorodskem nadškofijskem skriptoriju je bilo napisanih nekaj najstarejših ruskih kronik, nadškofi pa so podpirali tudi ikonografijo in zidanje cerkva. Novgorodski trgovec Sadko je postal priljubljen junak ruske folklore. 
Novgoroda Mongoli med svojim osvajanjem Rusije nikoli niso zasedli. Mongolska vojska se je ustavila kakšnih sto kilometrov pred mestom, verjetno zato, ker se mongolski poveljniki niso želeli pogrezniti v obsežnih močvirjih, ki so obkrožala mesto. Pravijo, da sta bila od moskovskih velikih knezov, ki so v imenu kanov Zlate horde v Nogorodu pobirali davke, najbolj znana Jurij Danilovič in njegov brat Ivan Kalita.
Z naraščanjem števila prebivalcev je mesto pri nabavi žita postajalo vedno bolj odvisno od Vladimiro-Suzdalske regije. Mesti Moskva in Tver sta izkoristili nastalo stanje in Ivan III. Moskovski je leta 1471 Novgorod priključil Veliki moskovski kneževini. Novgorod je bil v 1550. letih tretje največje mesto v kneževini s približno 5300 kmečkimi gospodarstvi in 25-30.000 prebivalci.. V 60. letih 16. stoletja je bila v mestu velika lakota, leta 1570 pa je mesto izropal Ivan Grozni in pobil veliko prebivalcev. Mestno trgovsko elito in plemstvo je pregnal v Moskvo, Jaroslavl in druga mesta.
Po smrti zadnjega ruskega carja iz dinastije Rurikov Fjodorja I. Ivanoviča leta 1598, se je začelo Obdobje nemirov (rusko: Смутное время, Smutnoje vremja), ki je trajalo do leta 1613, ko so na oblast prišla dinastija Romanov. V tem času poljsko-litovske okupacije, uporov in nasilnih prevzemov oblasti so se prebivalci Novgoroda poleti 1611 vdali švedski vojski pod poveljstvom Jakoba De la Gardie. Šest let kasneje je Novgorod s Stolbovsko mirovno pogodbo ponovno pripadel Rusiji in si do konca stoletja opomogel. V tem času je mesto zgradilo katedralo in samostan Vjažiči. V letih 1648-1652 je bil novgorodski metropolit slavni ruski patriarh Nikon.
Leta 1227 je Novgorod postal upravno središče Novgorodske gubernije in obdržal tak položaj do leta 1927. V letih 1927 do 1944 je mesto spadalo v Leningrajsko oblast, potem pa je postalo središče novoustanovljene Novgorodske oblasti. 
Med drugo svetovno vojno je 15. avgusta 1941 mesto okupirala nemška armada, ki je sistematično uničila vse zgodovinske spomenike. Ko je Rdeča armada 19. januarja 1944 mesto osvobodila, je od predvojnih 2.536 zidanih zgradb stalo samo še nekaj manj kot štirideset. Po vojni si je mesto postopoma opomoglo. Njegove največje znamenitosti so bile leta 1992 razglašene za svetovno kulturno dediščino. Leta 1998 se je preimenovalo v Veliki Novgorod in si delno povrnilo svoj srednjeveški naziv »Gospod Veliki Novgorod«.
Novgorod ima mnogo raznolikih srednjeveških spomenikov, s katerimi se ne more primerjati nobeno drugo rusko in ukrajinsko mesto. Najbolj znana je katedrala svete Sofije (svete Modrosti), ki je bila zgrajena v letih 1045-1050 pod pokroviteljstvom Vladimirja Jaroslaviča, sina Jaroslava Modrega. V katedrali sta pokopana Vladimir in njegova mati Ana. Katedrala je ena od najbolje ohranjenih cerkva iz 11. stoletja in ena od najstarejših zgradb v Rusiji, ki se še uporabljajo. Cerkev je prva zgradba, ki je zgrajena v izvirnem ruskem slogu z značilnimi kamnitimi zunanjimi zidovi in petimi čeladam podobnimi kupolami. Prvotne freske so bile naslikane v 12. stoletju po naročilu škofa Nikite (umrl 1108), stranske kapele pa so bile poslikane leta 1144 po naročilu nadškofa Nifonta. Freske so bile v naslednjih stoletjih nekajkrat obnovljene, nazadnje v 19. stoletju. Katedrala ima mogočna bronasta vrata, ki so zdaj vgrajena na zahodnem vhodu in so bila po nekaterih podatkih izdelana v Magdeburgu leta 1156 (drugi viri trdijo, da so bila ulita v Plocku na Poljskem) in leta 1187 odnešena iz švedskega mesta Sigtuna. Zadnje raziskave kažejo, da so bila vrata verjetno izdelana sredi 15. stoletja po naročilu nadškofa Evfemija II. (1429-1458), ki je bil velik ljubitelj zahodne umetnosti in arhitekture.V Novgorodskem Kremlju s tradicionalnim imenom Detinec je najstarejša palača v Rusiji, imenovana Dvorana faset, iz leta 1433, ki je služila za velika zborovanja nadškofov, najstarejši ruski zvonik iz sredine 15. stoletja in najstarejši ruski urni stolp iz leta 1673. Pačača faset in oba stolpa so bili zgrajeni po naročilu nadškofa Evfimija II.. Urni stolp se je v 17. stoletju porušil in so ga zgradili znova. Med kasneje zgrajenimi palačami je najpomembnejša kraljeva palača (1771) in bronast spomenik Tisočletje Rusije (1862), na katerem so prikazane najpomembnejše osebnosti in deželne zgodovine.
Izven kremeljskega obzidja so tri velike cerkve, zgrajene med vladanjem Mstislava Velikega. V katedrali sv. Nikolaja (1113-1123) na Jaroslavskem trgu so freske Mstislavove družine. V Jurijevem samostanu, ki je eden najstarejših v Rusiji (1030), je visoka katedrala s tremi kupolami iz leta 1119, ki sta jo zgradila Mstislavov sin  Vsevolod in opat samostana Kjurik. Podobna katedrala s tremi kupolami iz leta 1117 je tudi v Antonijevem samostanu, ki je verjetno delo istih mojstrov. Katedrala je bila zgrajena po naročilu ustanovitelja samostana Antonija. 
V mestu in bližnji okolici je še okoli petdeset cerkva iz srednjega in zgodnjega novega veka. Nekatere od njih so med vojno razstrelili nacisti in so bile kasneje obnovljene. Najstarejše zgled arhitekture cerkva so cerkve sv. Petra in Pavla (Lastovičji hrib, 1185-1192), Oznanenja (Mjačino, 1179), Vnebovzetja (Volotovsko polje, 1180. leta) in svete Paraskeve-Pjatnice (Jaroslavski trg, 1207). Največja mojstrovina zgodnje novgorodske arhitekture je cerkev Našega odrešenika v Neredici (1198).
V 13. stoletju so bile v modi majhne troladijske cerkve. Takšna je kapelica v samostanu Perin (1230. leta) in cerkev sv. Nikolaja na otoku Lipnja (1292), ki je poznana tudi po freskah iz 14. stoletja. 
V 14. stoletju sta se razvila dva nova cerkvena sloga. Eden od njiju je dosegel svoj višek v cerkvi sv. Teodorja (1360-1361) s freskami iz 1380. let, drugi pa v cerkvi Našega odrešenika (1374) s poslikavami Feofana Greka iz leta 1378. Cerkev Našega odrešenika v Kavalevem (1345), ki je bila med vojno porušena, so prvotno poslikali srbski mojstri. Cerkev je bila kasneje znova pozidana, freske pa niso bile obnovljene. 
V zadnjem stoletju Novgorodske republike je bilo zgrajenih nekaj cerkva, ki so bile posvečene sv. Petru in Pavlu (Slavna, 1367, Koževniki, 1406), Kristusovemu rojstvu (pokopališče, 1387), sv. Janezu apostolu (1384), Dvanajstim apostolom (1455), sv. Dimitriju (1467) sv. Simeonu (1462) in drugim svetnikom. Novejše cerkve niso bile tako izvirne kot tiste iz prejšnjih obdobij. Nekatera svetišča iz 12. stoletja, na primer v Opokih, so  bila sredi 15. stoletja natančno razstavljena in zatem ponovno natančno zgrajena. Obnovo je vodil nadškof Evfimij II., ki je bil verjetno največji pokrovitelj arhitekture v srednjeveškem Novgorodu. 
Po Ivanovi osvojitvi Novgoroda leta 1478 se je mestna arhitektura povsem spremenila. Velika naročila so od takrat dalje dobivali moskovski mojstri, ki so se zgledovali po katedralah in poslikavah iz moskovskega Kremlja. V tem slogu so zgrajene katedrala Našega odrešenika v samostanu Kutin (1515), katedrala Matere božje v Signu (1668) in katedrala sv. Nikolaja v samostanu Vjažiči (1685). Nekatere farne cerkve so se še vedno gradile v skladu z lokalno tradicijo. Takšni sta, na primer, cerkvi Prinašalk mitre (1510) in sv. Borisa in Gleba (1586).
V Vitoslavlici ob reki Volhov in jezeru Mjačino je v bližini samostana Jurjev slikovit muzej lesene arhitekture, ki je bil ustanovljen leta 1964. V muzeju je več kot dvajset lesenih cerkva, hiš in mlinov iz 14. do 19. stoletja, ki so nekoč stali v okolici Novgoroda.
Novgorod je povezan z Moskvo (531 km) in Sankt Petersburgom preko avtoceste M10. Do Sankt Petersburga in drugih oddaljenih krajev je urejen prevoz z avtobusi.
Želežniški potniški promet je urejen do Moskve (do Leningrajskega železniškega terminala z nočnimi vlaki), Sankt Petersburga (do Moskovskega in Vitebskega železniškega terminala s podzemno železnico) ter do drugi večjih mest na severozahodu Rusije, kot sta Pskov in Murmansk.
Na mestnih letališčih Yurievo in Krechevitsy se redni poleti ne izvajajo od sredine 90.-ih let prejšnjega stoletja. Najbližje letališče Pulkovo se nahaja v Sankt Petersburgu, 180 km severno od Novgoroda.
Lokalni promet sestavlja omrežje avtobusov in trolejbusov. Omrežje trolejbusov, ki trenutno deluje na petih linijah, je začelo delovati leta 1995 in je hkrati tudi prvo omrežje trolejbusov, ki je začelo delovati po razpadu Sovjetske zveze.
Po mestu je poimenovan pritlikavi planet 3799 Novgorod, ki ga je leta 1979 odkril ruski astronom Nikolaj Stepanovič Černih.

Vénera je notranji, drugi planet od Sonca v Osončju. Po Zemljini Luni je drugi najsvetlejši objekt na nočnem nebu, navidezni sij doseže -4,6. Ker je Venera notranji planet, se iz gledišča Zemlje nikoli ne oddalji preveč od Sonca, elongacija doseže največ 47,8°. Venera doseže svojo največjo svetlost malo pred sončnim zahodom ali malo po sončnem zahodu, zato je včasih imenovana (zvezda) »danica« (»jutranjica«) ali »večernica«. Kadar je vidna, je najsvetlejša točka na nebu in jo znajo nekateri zamenjevati z zvezdo.
Je zemeljski planet, po velikosti in obsegu zelo podoben Zemlji. Zaradi teh podobnosti ga včasih imenujejo Zemljin »sestrski planet«. Je edini planet v osončju, ki se vrti v vzvratno smer. Znanstveniki domnevajo, da je tako zaradi trka z asteroidom v času nastajanja. Planet je pokrit z neprozorno plastjo bleščečih oblakov, zato njegovo površje iz vesolja ni vidno v vidni svetlobi. Venera je bila predmet mnogih vprašanj, dokler planetarna znanost v 20. stoletju ni odkrila nekaj njenih skrivnosti. Venera ima od vseh zemeljskih planetov najgostejšo atmosfero, ki je sestavljena večinoma iz ogljikovega dioksida, zračni pritisk na površini pa je 90-krat večji kot na Zemlji.
Venerino površje je bilo podrobneje kartografirano šele v zadnjih 20 letih. Na njem je moč najti dokaze obsežnega ognjeniškega delovanja, nekateri ognjeniki pa so mogoče aktivni še danes. V nasprotju s stalnim gibanjem skorje na Zemlji pa Venera najverjetneje doživlja občasna obdobja premikanja plošč, kjer se skorja hitro podriva v nekaj milijonih let, ločena s stabilnimi obdobji, trajajočimi več sto milijonov let.
Planet se imenuje po rimski boginji ljubezni Veneri. Tudi večina površinskih značilnosti je imenovanih po znamenitih in mitoloških ženskah.
Venera je eden od štirih zemeljskih planetov, kar pomeni, da je, podobno kot Zemlja, skalnato telo. Njena masa in velikost sta zelo podobna Zemljini, zato se pogosto opisuje kot njena »dvojčica«. Premer Venere je le 650 km manjši od Zemljinega, masa pa je 80 % Zemljine. Vendar pa so razmere na Venerinem površju popolnoma drugačne kot na Zemljinem zaradi goste atmosfere iz ogljikovega dioksida.
Precej malo je znanega o Venerini notranji zgradbi, vendar pa ima podobno kot drugi zemeljski planeti jedro, plašč in skorjo. Njena skorja naj bi bila nekoliko debelejša od Zemljine, jedro pa nekoliko večje. Jedro je verjetno v tekočem stanju, tako kot Zemljino. Tudi na Veneri naj bi se tokovi magme dvigali skozi plašč blizu meje plašča z jedrom. Ti tokovi se nato prebijejo skozi skorjo in nastanejo ognjeniki.
Približno 80 % Venerine površine sestavljajo ognjeniške ravnine. Dva višja »kontinenta« zavzemata preostanek površine. Prvi v velikosti Avstralije leži na severni polobli, drugi pa nekoliko južneje od ekvatorja. Severni kontinent se imenuje Ishtar Terra po babilonski boginji ljubezni Ištar. Tu leži tudi najvišja gora na Veneri, Maxwell Montes, katere vrh je 11 km nad Venerino povprečno višino površja. Južni kontinent se imenuje Aphrodite Terra po grški boginji ljubezni Afroditi, je pa velikosti Južne Amerike. Večina kontinenta je prepredena z mrežo razpok in prelomov.Poleg udarnih kraterjev, gora in dolin, ki se nahajajo na vseh kamnitih planetih, ima Venera tudi številne svoje značilnosti. Ene od teh so ploske ognjeniške značilnosti z imenom farra in izgledajo podobne palačinkam. Velike so med 20 in 50 km ter visoke med 100 in 1000 m. Druge značilnosti predstavljajo sistemi razpok zvezdaste oblike, imenovane novae, značilnosti z radialnimi in koncentričnimi razpokami, podobne pajkovim mrežam, imenovane arachnoid, ter coronae, krožni obroči ali razpoke, včasih obkrožene z depresijo. Vse te značilnosti so ognjeniškega izvora.Skoraj vse Venerine površinske značilnosti so imenovane po zgodovinskih in mitoloških ženskah. Edina izjema sta Maxwell Montes, imenovane po Jamesu Clerku Maxwellu ter dve visoki področji Alpha Regio in Beta Regio. Te tri značilnosti so bile imenovane pred uveljavitvijo trenutnega sistema Mednarodne astronomske zveze, ki bdi nad planetarno nomenklaturo.
Večji del Venerine površine kaže na oblikovanje z ognjeniškimi procesi. Venera ima nekajkrat več ognjenikov kot Zemlja, od tega vsaj 167 velikih ognjenikov, ki imajo v premeru vsaj 100 km. Edini tako velik ognjeniški kompleks na Zemlji je havajski Veliki otok. To je zaradi tega, ker je Venerina skorja precej starejša od Zemljine, saj se Zemljina skorja neprestano obnavlja s podrivanjem na robovih tektonskih plošč in ima povprečno starost 100 milijonov let, Venerino površje pa ima povprečno starost približno 500 milijonov let.Za potekajočo ognjeniško dejavnost na Veneri obstaja več dokazov. Med ruskim programom Venera sta sondi Venera 11 in Venera 12 zaznali stalen tok strel, Venera 12 pa je kmalu po pristanku posnela močan grom. Strele na Zemlji poganjajo padavine, teh pa na Veneri ni. Ena od možnosti je ustvarjanje strel iz pepela zaradi ognjeniških aktivnosti. Drug zanimiv dokaz so meritve žveplovega dioksida v atmosferi, katerega raven se je med letoma 1978 in 1986 zmanjšala kar za desetkrat. To bi lahko pomenilo, da se bile stopnje predhodno zvišane zaradi velikega ognjeniškega izbruha.
Na Veneri je skoraj 1000 udarnih kraterjev, ki so bolj ali manj enakomerno razporejeni po njeni površini. Na drugih krateriziranih telesih, kot sta Zemlja in Luna, kraterji prikazujejo stanje erozije, s tem pa neprekinjen proces degradacije. Na Luni se degradacija odvija z nadaljnjimi udarci, na Zemlji pa z erozijo vetra in vode. Na Veneri pa je približno 85 % kraterjev v prvotni obliki. Število kraterjev in njihovo dobro ohranjeno stanje kaže, da je pred okoli 500 milijoni let prišlo do popolne preureditve površine. Zemljina skorja je v neprestanem gibanju, na Veneri pa ta proces najverjetneje ni mogoč. Brez tektonike plošč, s katero se sprošča toplota iz plašča planeta, se na Veneri dogaja cikličen proces, kjer temperatura plašča narašča do kritične točke, ko skorja popusti. Nato v obdobju okoli 100 milijonov let pride do obsežnega podrivanja, pri tem pa se skorja popolnoma reciklira.Venerini kraterji merijo med 3 in 280 km v premeru. Kraterjev, manjših od 3 km, na Veneri ni zaradi učinka goste atmosfere na vstopajoče objekte. Objekti s premajhno kinetično energijo so v atmosferi tako upočasnjeni, da ne ustvarijo udarnega kraterja.
Venera ima zelo debelo atmosfero, ki je sestavljena večinoma iz ogljikovega dioksida in majhnega deleža dušika. Pritisk na površini planeta je približno 90-krat večji od pritiska na Zemljini površini, kar je enakovredno pritisku v globini Zemljinega morja na globini 1 kilometer. Zaradi velike količine ogljikovega dioksida v atmosferi je na Veneri velik učinek tople grede, ki dvigne temperaturo preko 400 °C. Zato je Venerino površje bolj vroče od površine Merkurja, čeprav je Venera skoraj dvakrat bolj oddaljena od Sonca in prejme samo 25 % sončnega obsevanja.
Študije kažejo, da je bila Venerina atmosfera pred nekaj milijardami leti precej bolj podobna Zemljinemu ozračju, na njeni površini pa so verjetno obstajale večje količine tekoče vode. Pobezljani učinek tople grede je kasneje povzročil izparitev prvotne vode, kar je ustvarilo kritične ravni toplogrednih plinov v Venerini atmosferi. Venera je tako ekstremen primer klimatske spremembe, zato je uporabno orodje za študije klimatskih sprememb.
Specifična toplota pri stalni prostornini in prenos toplote z vetrovi v spodnji atmosferi imata za posledico, da se temperatura Venerinega površja bistveno ne spremeni med dnevno in nočno stranjo, čeprav je vrtenje Venere okrog svoje osi zelo počasno. Vetrovi na površini so šibki in dosegajo nekaj kilometrov na uro, vendar pa zaradi visoke gostote atmosfere predstavljajo znatno silo, zato prenašajo prah in majhne kamne po površju.Nad gosto plastjo CO2 se nahajajo debeli oblaki, sestavljeni večinoma iz žveplovega dioksida in žveplove kisline. Ti oblaki odbijajo približno 60 % sončne svetlobe nazaj v vesolje, zato neposredna opazovanja Venerinega površja v vidni svetlobi niso možna. Trajno oblačno pokrivalo pomeni, da Venerino površje kljub bližini Sonca ni dobro ogrevano ali osvetljeno. Če na Veneri ne bi bilo učinka tople grede, bi bila temperatura na površini planeta precej podobna temperaturi na Zemlji. Močni vetrovi s hitrostjo 300 km/h na vrhovih oblakov obkrožijo planet v štirih ali petih zemeljskih dneh.
Zemlja ima močno magnetno polje, ki odbija sončni veter in preprečuje njegov neposreden stik z ozračjem. Venera pa ima samo zelo šibko globalno magnetno polje moči približno 0,1 % Zemljinega, kar je premalo za odbijanje sončnega vetra.. Šibkost magnetnega polja naj bi bila zaradi zelo počasnega vrtenja Venere okrog svoje osi, ki ni dovolj velika, da bi ustvarila učinek dinama.
Venera obkroža Sonce na povprečni oddaljenosti približno 106 milijonov kilometrov, tirnico pa zaključi na 224,7 dni. Čeprav so vse planetne tirnice eliptične, je Venerina še najbolj podobna krožnici, saj ima izsrednost manjšo od enega odstotka. Ko se Venera nahaja med Zemljo in Soncem v položaju, imenovanem notranja konjunkcija, je takrat najbližje Zemlji od vseh planetov, saj oddaljenost znaša približno 40 milijonov km. Venera pride v notranjo konjunkcijo vsakih 584 dni.
Venera se okrog svoje osi zavrti vsakih 243 zemeljskih dni, kar je najpočasnejša vrtilna doba od vseh planetov. Na ekvatorju se Venerino površje vrti s hitrostjo 6,5 km/h, Zemljino pa približno 1600 km/h. Za opazovalca na površini Venere bi Sonce vzšlo na zahodu in zašlo na vzhodu vsake 116,75 dni. Zato Venerino leto traja 1,92 Venerinih dni.
Če gledamo iznad Sončevega severnega tečaja, se vsi planeti gibljejo v smeri, nasprotni urinemu kazalcu. Tudi vsi planeti se okrog svoje osi vrtijo v enaki smeri, razen Venere, ki se giblje v vzvratni smeri. Zakaj se Venera tako počasi vrti in še to v vzvratni smeri, je bilo to dolgo uganka za znanstvenike. Ko se je Venera izoblikovala iz solarne meglice, je morala imeti Venera precej hitrejše gibanje in to v pravi smeri, izračuni pa so pokazali, da so preko več milijard let plimni učinki na gosto atmosfero zaustavili prvotno vrtenje na današnje vrednosti.Zanimivo pri Venerini tirnici in vrtilni dobi je to, da je 584-dnevni interval med najbližjimi srečanji Zemlje in Venere skoraj natančno enak petim Venerinim solarnim dnevom. Ali je to razmerje naključno ali pa zaradi morebitnega medsebojnega plimnega delovanja z Zemljo, ni znano.
Venera je vedno svetlejša od najsvetlejših zvezd, saj je njen navidezni sij med -3,8 in -4,6. To je dovolj svetlo, da je možno Venero videti celo sredi dneva, zlahka pa je planet videti, ko je Sonce nizko nad obzorjem. Ker je Venera notranji planet, leži vedno znotraj kota 47° od Sonca.
Venera med obkrožanjem Sonca »prehiti« Zemljo vsakih 584 dni. Tako iz »Večernice«, vidne po sončnem zahodu postane »Danica«, vidna pred sončnim vzhodom. Merkur, drugi od obeh notranjih planetov, doseže največjo elongacijo le 28° in ga je zato v mraku težko razločiti, Venere ob svoji največji svetilnosti ni mogoče zgrešiti. Zaradi večje elongacije je vidna še dolgo po sončnem zahodu. Ker je najsvetlejši točkasti objekt na nebu, je Venera pogosto zmotno zamenjana za neznani leteči predmet.Med svojim gibanjem po tirnici Venera prikazuje faze, ki so podobne fazam pri Luni. Mlaj je takrat, ko se nahaja med Zemljo in Soncem, ščip pa takrat, ko je na nasprotni strani Sonca. Vmes je krajec. Venera je najsvetlejša, ko je tanek krajec, saj je takrat precej bližje Zemlji kot pa takrat, ko je bolj debela in hkrati bolj oddaljena.
Venerina tirnica je napram Zemljini rahlo nagnjena, zato takrat, ko se Venera nahaja med Zemljo in Soncem, ne prečka Sončeve ploskve. Prehodi Venere se zgodijo v parih, ki so ločeni na približno 120 let, v paru pa je razmik 8 let. Zadnji prehod se je zgodil leta 2004, naslednji pa bo leta 2012. Zgodovinsko so bili ti prehodi pomembni, saj so tako lahko astronomi neposredno določili velikost astronomske enote, s tem pa tudi velikost Osončja. Raziskovanje vzhodne obale Avstralije je James Cook izvedel po opazovanju prehoda Venere leta 1768 na Tahitiju.
Še vedno pa ni razjasnjena skrivnost t. i. »pepelnaste svetlobe« - šibke osvetlitve temne strani planeta, ko je planet krajec. Prva opazovanja tega pojava so se zgodila že leta 1643, vendar pa obstoj te osvetlitve ni bil nikoli zanesljivo potrjen. Opazovalci so menili, da je to mogoče posledica električne aktivnosti v Venerini atmosferi, lahko pa je tudi čisto navidezen pojav zaradi psiholoških vplivov pri opazovanju zelo svetlega srpastega objekta.
Pred dobo teleskopa je bila Venera znana le kot »premična zvezda«. Več kultur je njen prikaz kot jutranja in večerna zvezda smatralo za dve različni nebesni telesi. Pitagora se šteje za prvega, ki naj bi v šestem stoletju pred našim štetjem prepoznal jutranjo in večerno zvezdo kot eno telo, vendar je podpiral idejo, da Venera obkroža Zemljo. Ko je Galileo Galilei v zgodnjem 17. stoletju prvič opazoval planet, je opazil, da prikazuje podobne faze koz Luna, torej da se spreminja iz krajca proti ščipu. To bi bilo nemogoče, če bi tako Sonce kot Venera obkrožala Zemljo, zato so to prva opazovanja, ki jasno nasprotujejo večstoletnim verovanjem, da je v središču Osončja Zemlja.Venerino atmosfero je leta 1790 odkril Johann Schröter. Schröter je ugotovil, da se ob tankem srpu planeta roglja raztezata preko 180°. Pravilno je domneval, da je to zaradi razprševanja svetlobe v gosti atmosferi. Kasneje je Chester Smith Lyman ob notranji konjukciji opazoval celoten obroč okrog temne strani planeta, kar je bil dodaten dokaz za atmosfero. Atmosfera je otežila določanje vrtilne dobe planeta, zato so opazovalci, kot sta bila Giovanni Cassini in Schröter, iz gibanja znamenj nepravilno ocenili dobo približno 24 ur.
Do 20. stoletja je bilo o Veneri odkritega le malo. Brezobličen disk ni dajal nobenih namigov o površju, ki leži pod oblaki. Z razvojem spektroskopije, radarskih in ultravijoličnih opazovanj je prišlo do novih odkritij. Prva opazovanja v UV svetlobi je izvedel Frank Elmore Ross, ki je ugotovil, da so te fotografije razkrile mnogo več podrobnosti kot pa fotografije v vidni in infrardeči svetlobi. Predlagal je, da je to zaradi zelo goste rumene nižje atmosfere z visokimi cirusnimi oblaki nad njimi.Spektroskopska opazovanja  v prvem desetletju 20. stoletja so podala prve namige o Venerinem vrtenju. Vesto Melvin Slipher je poskušal izmeriti Dopplerjev premik svetlobe z Venere, vendar ni ugotovil nobenega vrtenja. Predvideval je, da mora imeti planet precej daljšo vrtilno dobo od predhodno ocenjene. Kasnejša opazovanja v petdesetih letih so pokazala, da je vrtenje vzvratno (retrogradno). Radarska opazovanja Venere so se prvič vršila v šestdesetih letih, opravljena pa so bila prva merjenja vrtilne dobe, rezultati pa so bili zelo podobni današnjim.Radarska opazovanja v sedemdesetih letih so prvič razkrila površje. Iz observatorija Arecibo so bili poslani pulzi radijskih valov z uporabo 300-metrskega radijskega teleskopa, odmevi pa so razkrili dve visoko odbojni področji, Alpha in Beta. Opazovanja so tudi razkrila svetlo območje, ki je bilo pripisano goram, nato imenovanim Maxwell Montes. Te tri značilnosti so sedaj edine na Veneri, ki nimajo ženskih imen.
Najboljše radarske slike z Zemlje niso mogle razkriti podrobnosti, manjših od 5 km. Za bolj podrobne raziskave planeta je bilo potrebno poslati vesoljska vozila.
Prva odprava brez človeške posadke proti Veneri in tudi prva proti kateremukoli planetu se je pričela 12. februarja 1961 z izstrelitvijo sonde Venera 1. Bila je prvo vozilo zelo uspešnega sovjetskega programa Venera. Izstreljena je bila na tirnico z neposrednim trčenjem, vendar je bil stik z njo izgubljen približno 2 milijona km od Zemlje, sedem dni po izstrelitvi. Ocenjeno je bilo, da je v sredini maja zgrešila Venero za približno 100.000 km.
Raziskovanje Venere s strani ZDA se je prav tako začelo z izgubo sonde Mariner 1 ob izstrelitvi. Sledeča odprava Mariner 2 je doživela več uspeha in je po 109-dnevni prestopni tirnici 14. decembra 1962 postala prva uspešna medplanetarna odprava na svetu, ko je na oddaljenosti 34.833 km letela nad površjem Venere. Njeni mikrovalovni in infrardeči radiometri so razkrili, da so vrhovi Venerinih oblakov hladni, je pa zato površje zelo vroče. Izmerjena je bila temperatura vsaj 425 °C, kar je pokončalo upe o obstoju življenja na površju. Mariner 2 je pridobil tudi izboljšane ocene o masi Venere in velikosti astronomske enote, vendar pa ni mogel zaznati ne magnetnega polja ne sevalnih pasov.
Sonda Venera 3 je na Veneri pristala 1. marca 1966. To je bil prvi človeški predmet, ki je vstopil v atmosfero in padel na površje drugega planeta. Vendar pa je komunikacijski sistem sonde odpovedal še pred vstopom v atmosfero, zato ni mogel vrniti uporabnih podatkov o planetu. Naslednje srečanje sonde brez človeške posadke se je zgodilo 18. oktobra 1967, ko je Venera 4 uspešno vstopila v atmosfero in izvedla številne znanstvene preizkuse. Venera 4 je pokazala, da je temperatura površja še višja od tiste, ki jo je izmeril Mariner 2 in sicer skoraj 500°C, atmosfera pa vsebuje med 90 in 95 % ogljikovega dioksida. Venerina atmosfera je bila precej gostejša kot pa so predvidevali načrtovalci sonde, zato je bil spust s padalom prepočasen in so se baterije izpraznile še pred dosegom površine. Venera 4 je podatke vračala 93 minut, zadnji odčitek pritiska pa je znašal 18 barov na višini 24,96 km. 
Dan kasneje, 19. oktobra 1967 je mimo Venere na oddaljenosti 4.000 km nad vrhovi oblakov letel Mariner 5. Mariner je bil zgrajen kot rezerva za marsovsko sondo Mariner 4, ker pa je bila ta odprava uspešna, je bila sonda predelana za odpravo na Venero. Zbirka inštrumentov je bila precej bolj občutljiva kot pri Marinerju 2, predvsem preizkus z radijsko okultacijo. Vrnjeni so bili podatki o sestavi, pritisku in gostoti Venerine atmosfere.
Skupne podatke Venere 4 in Marinerja 5 je v sledečem letu s serijo kolokvijev analizirala skupna znanstvena ekipa Sovjetske zveze in Združenih držav Amerike, kar je bil zgodnji primer vesoljskega sodelovanja.
Sovjetska zveza je na podlagi pridobljenih izkušenj januarja 1969 v petih dneh izstrelila dve identični sondi in sicer Venero 5 in Venero 6. Na Venero sta prispeli 15. in 16. maja istega leta. Sondi sta bili ojačani, da bi zdržali večjo globino pred stisnjenjem (in sicer 25 atmosfer), opremljeni pa sta bili z manjšim padalom, da bi se hitreje spuščali. Ker so takratni modeli atmosfere predvidevali pritisk na površju med 75 in 100 atmosferami, ni bilo pričakovati, da bi katera preživela do površja. Sondi sta dobrih 50 minut oddajali podatke o atmosferi do višine 20 km nad površjem, tam pa jih je zračni tlak stisnil do uničenja.
Venera 7 je bila naslednja stopnja pri osvajanju Venere. Bila je zgrajena tako, da je lahko zdržala tlak 180 barov. Modul je bil pred vstopom v atmosfero ohlajen, opremljen pa je bil s posebnim zmanjšanim padalom, ki je padanje omejil na 35 minut. Sonda je v atmosfero vstopila 15. decembra 1970, pri tem pa se je padalo verjetno delno strgalo, zato je sonda padla na površje, vendar ne premočno. Najverjetneje se je prevrnila na eno stran, vendar je 23 minut oddajala šibek signal, v katerem so bili temperaturni podatki, kar je bila prva telemetrija s površja kakega drugega planeta.
Program Venera se je nadaljeval z Venero 8, ki je 50 minut vračala podatke s površja ter Venero 9 in Venero 10, ki sta poslali prve slike Venerinega površja. Obe pristajalni mesti sta bili zelo različni. Venera 9 je pristala na pobočju strmine 20 stopinj, ki je bilo posejano s kamni premera 30–40 cm. Venera 10 je pokazala kamnite sklade, podobne bazaltu z vmesnim preperelim materialom.
V tem času pa so Združene države poslale Mariner 10 proti Merkurju, tirnica pa ga je vodila mimo Venere. 5. februarja 1974 je Mariner 10 letel mimo Venere na oddaljenosti 5790 km, pri tem pa je posnel 4000 fotografij. Slike, ki so bile najboljše do takrat posnete, so pokazale, da je planet skoraj brez značilnosti v vidni svetlobi, v ultravijolični pa so se pokazale podrobnosti v oblakih, ki z Zemlje niso bile vidne.
Ameriški projekt Pioneer Venus je bil sestavljen iz dve ločenih odprav. Pioneer Venus Orbiter je 4. decembra 1978 vstopil v eliptično tirnico okrog Venere in tam ostal več kot 13 let, pri tem pa preučeval atmosfero in z radarjem kartografiral površje. plovilo Pioneer Venus Multiprobe je spustilo pet sond, ki so 9. decembra 1978 vstopile v atmosfero in vrnile podatke o sestavi, vetrovih in toplotnih tokovih.
V naslednjih štirih letih je prišlo še do štirih odprav programa Venera. Venera 11 in Venera 12 sta pristali na Veneri decembra 1978 in zaznali električne nevihte, Venera 13 in Venera 14 pa v začetku marca 1982, ko sta vrnili prve barvne fotografije površja. Vse štiri odprave so v zgornji atmosferi uporabile padalo za zaviranje, na višini približno 50 km pa so jih zavrgle, saj je gostejša spodnja atmosfera nudila dovolj trenja, da je prišlo do mehkega pristanka. Venera 13 in 14 sta analizirali vzorce tal s fluoroscenčnim spektrometrom X-žarkov ter poskušali izmeriti stisljivost prsti z udarno sondo. Venera 14 je udarila pokrivalo od lastne kamere, zato sonda ni dobila stika s prstjo. Program Venera se je zaključil oktobra 1983, ko sta se v tirnico utirila Venera 15 in Venera 16, da bi kartografirala površje Venere z radarjem z umetno režo.
Sovjetska zveza pa še ni zaključila z Venero in je leta 1985 izkoristila priložnost in združila odpravi na Venero in Halleyev komet, ki je tistega leta prešel notranje Osončje. Na poti do kometa sta 11. in 15. junija 1985 dve vesoljski plovili programa Vega spustili sondi, podobni tistim iz programa Venera (pri tem se je sonda Vege 1 delno pokvarila) ter balonska aerobota v zgornjo atmosfero. Balona sta dosegla višino približno 53 km, kjer sta temperatura in tlak podobna razmeram na Zemljinem površju, Delovala sta približno 46 ur in odkrila, da je Venerina atmosfera precej bolj razburkana od prejšnih predpostavk, saj se tam nahajajo močni vetrovi in konvekcijske celice.
Ameriško vesoljsko plovilo Magellan, ki naj bi z radarjem kartografiralo Venero, je bilo izstreljeno 4. maja 1989. Magellan je v štirih letih in pol posnel slike z visoko ločljivostjo, ki so daleč presegale vse prejšnje zemljevide in so bile primerljive s fotografijami drugih planetov v vidni svetlobi. Magellan je posnel preko 98 % Venerine površine z radarjem in preko 95 % gravitacijskega polja. Na koncu odprave leta 1994 je bil namensko poslan v uničenje v atmosfero Venere, da bi lahko ocenili njegovo gostoto. Venero sta opazovali še vesoljski plovili Galileo in Cassini ob mimoletih do svojih ciljev v zunanjem Osončju, vendar pa je bila Magellan zadnja odprava tistega desetletja, namenjena prav Veneri.
Naslednja odprava na Venero je postala Venus Express, ki jo je zasnovala in zgradila Evropska vesoljska agencija, izstrelila pa Ruska federalna vesoljska agencija 9. novembra 2005. 11. aprila naslednjega leta se je uspešno vtirila v polarno tirnico okrog planeta. Misija se je zaključila v decembru leta 2014. Venus Express je podrobno preučila Venerino atmosfero in oblake, prav tako je kartografirala planetovo plazemsko okolje in preučila značilnosti površja, še posebej temperaturo. Odprava naj bi sprva trajala dve leti, vendar se je ta podaljšala na dobrih devet let.
Rekalibrirane slike površja od sovjetskih landerjev. Prej nevidne značilosti so sedaj vidne.
Versajska mirovna pogodba je ena od pogodb, s katerimi se je formalno končala prva svetovna vojna. 28. junija 1919, točno pet let po atentatu na avstro-ogrskega prestolonaslednika Franca Ferdinanda, sta jo podpisala nemški zunanji minister Hermann Müller in kolonialni minister Johannes Bell. Z ostalimi nemškimi zaveznicami so bile sklenjene ločene pogodbe. Spopadi so bili dejansko končani že 11. novembra 1918 s podpisom premirja, sestavljanje mirovne pogodbe pa je zahtevalo še pol leta pogajanj na pariški mirovni konferenci. 9. julija 1919 jo je ratificiral nemški državni zbor in 21. oktobra istega leta je bila registrirana pri sekretariatu Lige narodov.
Za Nemčijo najbolj sporna od številnih določil pogodbe je bila, da Nemčija sprejema izključno odgovornost za škodo, ki jo je nasprotnikom povzročila vojna. Nadaljnjih 17 členov je nalagalo državi razorožitev, odpoved številnim ozemljem in vojne reparacije nekaterim državam antante. Predvsem zahteva  po plačilu 132 milijard mark reparacij je povzročila mnogo nezadovoljstva nemškega naroda, saj je nalagala ogromno breme od vojne izčrpanemu gospodarstvu.Celotna pogodba je bila kompromis pogosto nasprotujočih si interesov držav antante, ki ni zadovoljil nikogar; Nemčija ni bila ne pomirjena ne trajno vojaško onemogočena. To je vodilo v nove konflikte, ki so na koncu privedli do izbruha druge svetovne vojne.
Prva svetovna vojna (1914–1918) zajema spopade po Evropi, Bližnjem vzhodu, Afriki in Aziji. Prizadete so bile tudi države zunaj vojnega območja, ob motnjah v mednarodni trgovini, finančnih in diplomatskih pritiskih vojskujočih se strani. Leta 1917 je znotraj Ruskega cesarstva izbruhnila revolucija, ki je vodila h kolapsu cesarske vlade in k vzponu boljševikov pod vodstvom Vladimirja Lenina na oblast.
6. aprila 1917 so zaradi vojaškega delovanja nemških podmornic, naperjenega proti ladjam, ki so trgovale s Francijo in Veliko Britanijo, v vojno proti centralnim silam vstopile tudi Združene države Amerike. Njihov cilj je bil razdvojiti vojno od nacionalističnih sporov ali ambicij potem, ko so boljševiki razkrili skrivne sporazume med zavezniki, s tem pa diskreditirali njihove trditve, da je Nemčija edina sila z agresivnimi ambicijami.8. januarja 1918 je predsednik Združenih držav Woodrow Wilson podal izjavo, kasneje znano kot Štirinajst točk. S svojim govorom je poudaril politiko proste trgovine, odprtih sporazumov, demokracije in samoodločbe. Prav tako je pozval k diplomatskemu koncu vojne, mednarodni razorožitvi, umiku centralnih sil z okupiranih ozemelj, ustanovitvi poljske države, ponovnemu risanju evropskih meja vzdolž etničnih mej in oblikovanju Društva narodov, da bi se zagotovila »vzajemna jamstva za politično neodvisnost in ozemeljsko celovitost enako za velike in male države«. Wilsonov govor je bil tudi odgovor na Leninov odlok o miru novembra 1917; slednji je predlagal takojšnji umik Rusije iz vojne, s klicem po pravičnem in demokratičnem miru, ki ga ne bi ogrožale aneksacije ozemelj. Govor štirinajstih točk je temeljil na raziskavi The Inquiry, skupine približno 150 zunanjepolitičnih svetovalcev, ki jo je vodil Edward M. House, o temah, ki bi lahko prišle na dan na pričakovani mirovni konferenci. Evropejci so na splošno pozdravili Wilsonovo vmešavanje, zavezniški premierji Georges Clemenceau iz Francije, David Lloyd George iz Združenega kraljestva Vittorio Emanuele Orlando iz Italije pa so bili skeptični do njegovega idealizma.
Potem ko so Centralne sile pričele z operacijo Faustschlag na vzhodni fronti, je nova vlada sovjetske Rusije 3. marca 1918 podpisala z Nemčijo mirovni sporazum v Brest-Litovsku. Sporazum je končal vojno med njo in centralnimi silami, s tem pa je Rusija izgubila 3.400.000 km² ozemlja in 62 milijonov prebivalcev.
Jeseni 1918 je centralnim silam moč začela pešati. Število dezerterstev iz nemške vojske je pričelo naraščati, civilne stavke pa so drastično zmanjšale vojno proizvodnjo. Na zahodni fronti so sile antante zagnale stodnevno ofenzivo in odločilno porazile nemško vojsko. Upor mornarjev cesarske mornarice 3. novembra v Kielu je zanetil vstaje po vsej Nemčiji, ki so dobile skupno ime novembrska revolucija. Nemška vlada je poskušala doseči mirovni sporazum s temelji na štirinajstih točkah in ob vdaji vztrajala na tej osnovi. Po krogu pogajanj so sile antante z Nemčijo podpisale premirje, ki je pričelo veljati 11. novembra, ko je bila nemška vojska še vedno prisotna v Franciji in Belgiji.
Pogoji premirja so klicali k evakuaciji nemške cesarske vojske iz Belgije, Nemčije in Luksemburga v roku petnajstih dni. Nadalje je bilo določeno, da morajo sile antante zasesti ozemlje Porenja, kar se je zgodilo proti koncu leta 1918.
Tako Nemško cesarstvo kot Velika Britanija sta bila odvisna od uvoza hrane in surovin, slednja predvsem iz Amerike, od koder jih je bilo treba prepeljati preko Atlantika. Blokada Nemčije od 1914 do 1919 je bila pomorska operacija, ki so jo nadzirale sile antante, za zaustavitev dobave surovin in hrane Centralnim silam. Nemška Kaiserliche Marine se je v glavnem omejila na Nemški zaliv, pri čemer je napadala trgovske ladje in izvajala neomejeno podmorniško vojno kot protiblokado.
Proti koncu leta 1918 je bila oblikovana poljska vlada in razglašena neodvisna Poljska. Decembra so Poljaki zagnali vstajo znotraj nemške province Posen. Boji so trajali vse do februarja, ko je bilo podpisano premirje, s katerim je ozemlje pristalo v poljskih rokah, čeprav tehnično še vedno pod Nemčijo.
Pogajanja med silami antante so se pričela 18. januarja na Quai d'Orsay v Parizu, v dvorani Salle de l'Horloge francoskega zunanjega ministrstva. Prvotno se je pogajanj udeležilo 70 delegatov 27 narodov. Predstavnike poraženih Nemčije, Avstrije in Madžarske so izločili iz pogajanj. Prav tako je bila izključena tudi ruska delegacija, ker je z Nemčijo sklenila mir v Brest-Litovsku, s katerim je Nemčija dobila velik del ruskega ozemlja in virov. Pogoji pogodbe so bili, kot so kasneje poudarili pogajalci v Versaillesu, izredno strogi.
Sprva je bil to »Svet desetih«, sestavljen iz po dveh delegatov Velike Britanije, Francije, Združenih držav Amerike, Italije in Japonske, ki se je uradno srečal, da bi odločal o mirovnih pogojih. Po izstopu Japonske iz Lige narodov so ostali »Veliki štirje«, glavni predstavniki ostalih štirih delegacij, ki so se srečali na 145 zaprtih sejah in sprejeli vse glavne odločitve, ki naj bi jih kasneje ratificiral celoten zbor. Z izjemo italijanskih vprašanj so bili glavni pogoji določeni na osebnih srečanjih med voditelji »velikih treh« narodov: britanskim ministrskim predsednikom Davidom Lloydom Georgem, francoskim ministrskim predsednikom Georgesom Clemenceaujem in ameriškim predsednikom Woodrowom Wilsonom.
Manjši narodi so prisostvovali tedenski plenarni konferenci, na kateri so razpravljali o vprašanjih v splošnem forumu, vendar brez odločitev. Ti člani so oblikovali več kot 50 komisij, ki so predložile različna priporočila, od katerih so mnoga bila upoštevana pri končni pogodbi.
Kot edina izmed glavnih sil antante, ki je na kopnem mejila z Nemčijo, je Francija svojo glavno skrb namenila čim temeljitejši slabitvi Nemčije. Clemenceau je najbolje opisal francoski položaj ob pogovoru z Wilsonom: »Amerika je daleč stran, varovana z oceanom. Celo sam Napoleon se ni mogel dotakniti Anglije. Oboji ste tako zaščiteni; mi nismo.« Clemenceau je želel prenesti mejo na Ren ali oblikovati tamponsko državo v Porenju, vendar zahteva ni bila izpolnjena s pogodbo. Namesto tega je pridobil demilitarizacijo Porenja, mandat nad Posarjem in obljubo anglo-ameriške pomoči v primeru nove nemške agresije, vendar Združene države niso ratificirale sporazuma.Francija, ki je utrpela največ škode in imela največ človeških žrtev med zaveznicami, je ostala neomajna pri plačilu reparacij. Zaradi nezmožnost Weimarske republike za povrnitev vojne škode sta francoska in belgijska vojska leta 1923 zasedli Porurje.
Britanija je utrpela le neznatno škodo na svojem ozemlju v času vojne. Ministrski predsednik David Lloyd George je ob tem podpiral reparacije v znatno manjšem obsegu kot Francozi. Britanci so gledali na obnovljeno Nemčijo kot pomembnega trgovinskega partnerja in jih je skrbelo glede učinka reparacij na britansko gospodarstvo.
Pred koncem vojne je predsednik Woodrow Wilson navedel svojih štirinajst točk, ki so predstavljale liberalni položaj na konferenci in pripomogle k oblikovanju svetovnega mnenja. Wilson si je prizadeval za obnovitev evropskega gospodarstva, spodbujanje samoodločbe, proste trgovine, oblikovanje ustreznih mandatov za nekdanje kolonije, predvsem pa oblikovanje močnega Društva narodov, ki bi zagotavljalo mir. Nasprotoval je strogemu postopanju z Nemčijo, vendar sta ga britanski in francoski delegat preglasovala. S seboj je pripeljal vrh izobražencev kot svetovalce, vendar je njegova zavrnitev vključitve uglednih republikancev v ameriško delegacijo dala njegovim prizadevanjem strankarski značaj, s čemer je tvegal politični poraz doma.
Kraljevina Italija je bila zelo zadržana ob vstopu v vojno, vendar je z zmago na strani antante izkoristila priložnost priključitve še zadnjih dveh iredentističnih ozemelj, južnotirolskega Trentina in jadranskega Trsta z Istro, poleg njiju pa še turškega Dodekaneza v Egejskem morju. Italijanske zahteve so bile vključene v besedilo senžermenske in sevreške pogodbe.
Zavezniki so izjavili, da se bo v primeru, če nemška vlada ne bo podpisala pogodbe, vojna nadaljevala. Takratni vladni kabinet na čelu s Philippom Scheidemannom se ni mogel dogovoriti o skupnem stališču, Sheidemann je raje odstopil kot podpisal pogodbo. Gustav Bauer, kancler nove nemške vlade, je poslal telegram, v katerem je navedeno, da jo namerava podpisati, če bodo določeni členi pogodbe umaknjeni. Zavezniki so mu dali ultimat, ali naj Nemčija sprejme pogodbo ali pa bodo zavezniške sile v 24. urah prečkale Ren. 23. junija se je Bauer predal in poslal drugi telegram, v katerem je sporočil, da bo nemška delegacija v kratkem prispela na podpis pogodbe. 28. junija 1919, ob peti obletnici atentata na avstrijskega prestolonaslednika nadvojvoda Franca Ferdinanda, je bila pogodba podpisana. Pogodba je imela klavzule z razponom od vojnih zločinov, prepovedi združitve novo ustanovljene Avstrije z Nemčijo brez soglasja Društva narodov, proste plovbe po glavnih evropskih rekah, vse do vračila Korana arabskemu kralju v Hedžazu.
V zahodni Evropi je bilo s pogodbo Nemčiji vzeto približno 25.000 km2 (9.700 sq mi) ozemlja s sedmimi milijoni ljudi. Od Nemčije je pogodba zahtevala tudi, da se odpove pridobitvam, vzpostavljenim s podpisom Brest-Litovskega miru, in zagotovi neodvisnost protektoratom, ki so bili ustanovljeni. Od Nemčije je bilo zahtevano priznanje belgijske suverenosti nad Moresnetom in predaja nadzora nad ozemljem Eupen-Malmedy. Od Belgije je bilo znotraj šestih mesecev od predaje zahtevano, naj organizira plebiscit, na katerem bi se prebivalstvo regije odločilo, ali želi ostati pod Belgijo ali se želi vrniti pod streho Nemčije, zatem posredujejo izide plebiscita Društvu narodov in nazadnje upoštevajo odločitev Društva narodov. Kot nadomestilo za uničenje francoskih premogovnikov je Nemčija morala predati celotni izkupiček posarskih rudnikov Franciji, nadzor nad Posarjem je dobilo Društvo narodov za obdobje petnajstih let; sledil bi plebiscit, ki bi odločal o njegovi suverenosti. Pogodba je vrnila pokrajini Alzacijo in Loreno nazaj k Franciji, s čimer se je povrnilo prvotno stanje pred francosko-prusko vojno in pogodbama iz Verasillesa in Frankfurta iz leta 1871. Suverenost Schleswig-Holsteina naj bi se rešila kasneje s plebiscitom.V vzhodni Evropi je Nemčija morala priznati neodvisnost Češkoslovaške in Poljske ter se odreči vsem pravicam in naslovom nad ozemljem. Dele pokrajine zgornje Šlezije je morala predati Poljski, o prihodnosti ostalega dela pokrajine pa naj bi se odločilo na plebiscitu. Meje bi se določile glede na glasovanje, geografske in ekonomske pogoje vsake lokalne skupnosti na tem ozemlju. Provinco Posen (danes Poznanj), ki je prešla pod poljsko kontrolo v času velike poljske vstaje, je morala Nemčija prav tako predati Poljski. Ozemlje Pomeranja, t. i. poljski koridor, je bilo predano Poljski na zgodovinski in etnični osnovi tako, da je bil novi državi omogočen dostop do morja. Suverenost južnega dela Vzhodne Prusije naj bi se odločala prek plebiscita razen ozemlja Soldau, ki poteka vzporedno z železniško progo med Varšavo in Danzigom, ki je bilo dokončno predano Poljski. Ozemlje Memel naj bi bilo predano na razpolago Zavezniškim in pridruženim silam v skladu z njihovimi željami. Nemčija naj bi predala mesto Danzig in njegovo zaledje, vključno z delto reke Visle na Baltiku, Društvu narodov, da osnuje Svobodno mesto Danzig.
Pogodbeni člen 119 je od Nemčije zahteval, naj se odpove suverenosti nad bivšimi kolonijami, s členom 22 preoblikovanimi v ozemlja pod mandatom Društva narodov, pod nadzorom zavezniških držav. Togoland in Nemški Kamerun je prevzela Francija, Ruanda in Urundi sta bila predana Belgiji, Nemška Jugozahodna Afrika je prešla pod Južno Afriko, Nemško vzhodno Afriko pa je dobila Velika Britanija. Kot nadomestilo za nemško invazijo Portugalske Afrike se je Portugalski podelil trikotnik Kionga, delček nemške Vzhodne Afrike v severnem Mozambiku. Pogodbeni člen 156 je določal prenos nemških posesti v Shandongu Japonski; slednja je dobila tudi vse nemške posesti v Tihem oceanu severno od ekvatorja, medtem ko so posesti južno od ekvatorja šle Avstraliji razen nemške Samoe, ki je pripadla Novi Zelandiji.
Pogodba je bila obsežna in kompleksna glede omejitev naloženih povojnim nemškim oboroženim silam. Določbe so bile namenjene nezmožnosti Reichswehra za napadalne akcije in za spodbuditev mednarodnega razoroževanja. Nemčija je morala demobilizirati vojake do 31. marca 1920, v nemški vojski bi moralo ostati do največ 100 tisoč ljudi, vsebovati bi morala največ sedem pehotnih divizij in tri konjeniške divizije. Pogodba je odložila organizacijo divizij in podpornih enot, razpuščeno naj bi bilo glavno poveljstvo. Vojaške šole za častnike so bile omejene na tri, ukinjen naj bi bil vpoklic. Zasebne vojake in podčastnike naj bi zadržali najmanj dvanajst, častnike pa najmanj 25 let, nekdanjim častnikom je bilo prepovedano prisostvovati vojaškim vajam. Da bi preprečili Nemčiji graditi velik kader izšolanih mož, je bilo njihovo število predčasne zapustitve vojske omejeno.Število civilnega osebja za podporo vojski je bilo zmanjšano, na njeno predvojno stanje se je povrnilo tudi število policijskega osebja, ki je bilo omejeno s številom prebivalstva; prepovedane so bile paravojaške enote.. Porenje je postalo demilitarizirano, porušene naj bi bile vse utrdbe na tem ozemlju oz. 50 km vzhodo od Rena, nove zgradbe so bile prepovedane. Vojaške zgradbe in utrdbe na otokih Helgoland in Düne bi morale biti uničene. Nemčiji je bila prepovedana trgovina z orožjem, uvedene so bile omejitve na vrsto in količino orožja, prepovedana proizvodnja ali zaloge kemičnega orožja, oklepnih vozil, tankov in vojaških letal. Nemški mornarici je bilo dovoljeno šest pre-dreadnought bojnih ladij, lahkih križark je bilo omejeno na največ šest, dvanajst rušilcev in dvanajst torpednih čolnov, podmornice so bile prepovedane. Število ljudi v mornarici naj ne bi preseglo 15 tisoč, vključno s člani ladijskih posadk, obalne straže, signalnih postaj, administracije in drugih kopenskih služb. Število častnikov in njihovih namestnikov je smelo biti do 1.500 ljudi. Nemčija je morala predati za razgraditev osem bojnih ladij, osem lahkih križark, 42 rušilcev in 50 torpednih čolnov. 32 pomožnih križark je morala razorožiti in preoblikovati v trgovske ladje. Pogodbeni člen 198 je Nemčiji prepovedoval imeti letalske sile, vključno s pomorsko letalsko silo, od Nemčije je zahteval predajo celotnega materiala, povezanega z izdelavo letal. V povezavi s tem ji je bilo tudi prepovedano izdelovati ali uvažati letala in material za obdobje šestih mesecev po podpisu pogodbe.
S pogodbenim členom 231 je Nemčija sprejela odgovornost za vse izgube in poškodbe, povzročene z vojno. (podobne besedne zveze so bile uporabljene v pogodbah, podpisanih s strani drugih poraženih narodov centralnih sil: člen 117 senžermenske pogodbe z Avstrijo, člen 161 trianonske pogodbe z Madžarsko, člen 121 neulijske pogodbe z Bolgarijo in člen 231 sevreške pogodbe s Turčijo).Naslednji členi pogodbe so predvidevali za Nemčijo nadomestilo za zavezniške sile in ustanovitev »Komisije za reparacijo« v letu 1921, ki bi ovrednotila nemške vire in njeno zmožnost plačila, nemški vladi so dali priložnost, da se sliši njen glas in odloči o višini reparacij za plačilo. V vmesnem obdobju je pogodba od Nemčije zahtevala plačilo ekvivalentno 20 miljardam zlatih mark v obliki zlata, blaga, ladij, vrednostnih papirjev ali drugih oblikah. Denar bi se tudi porabil za plačilo stroškov, ki bi jih imele zavezniške okupacijske sile, za plačilo hrane in surovin za Nemčijo.
Da bi zagotovili izpolnitev pogodbe, naj bi Porenje in mostišča vzhodno od Rena nadzorovale zavezniške skupine za obdobje petnajstih let. Če Nemčija ne bi nastopala agresivno, bi se začel postopen umik; po petih letih naj bi bilo evakuirano mostišče pri Kölnu in ozemlje severno od črte vzdolž reke Ruhr. Po desetih letih bi se evakuiralo mostišče pri Coblenzu in ozemlja severno od njega, po petnajstih letih pa bi se umaknile še vse preostale zavezniške skupine. Če Nemčija ne bi izpolnila obveznosti iz pogodbe, bi se mostišča v trenutku ponovno okupirala.
Del I pogodbe, kot na vseh ostalih pogodbah, podpisanih v času pariške mirovne konference, je bil Zaveza Društva narodov, ki je predvidevala ustanovitev Društva narodov, organizacije za arbitražo mednarodnih sporov. V pogodbenem delu XIII je bila določena ustanovitev Mednarodnega urada za delo za urejanje delovnih ur, vključno z maksimalnim številom ur na dan oz. teden; regulacija ponudbe delovne sile; preprečevanje brezposelnosti; zaščita delavca pred boleznijo; bolezni in poškodbe, ki izhajajo iz narave dela; zaščita otrok, mladih in žensk; zaščita interesov delavcev, zaposlenih v tujini; priznanje načela svobode združevanja; organizacija poklicnega in strokovnega izobraževanja. Pogodba je tudi pozvala podpisnike k podpisu oz. ratifikaciji mednarodne opijske konvencije.
Britanski uradniki so na konferenci razglasili francosko politiko za požrešno in maščevalno; po Hitlerjevi remilitarizaciji Porenja leta 1936 je tedaj že nekdanji britanski ministrski predsednik Ramsay MacDonald naznanil, da je bil vesel, da pogodba izginja in pri tem izrazil upanje, da je bila Francozom dana »huda lekcija«.Francozi so bili po podpisu pogodbe aktivni v Društvu narodov. Clemenceauju sicer ni uspelo doseči vseh zahtev francoskega naroda in je bil januarja 1920 poražen na volitvah. Maršal Ferdinand Foch, ki je menil, da so bili z omejitvami do Nemčije preveč popustljivi, je razglasil, da to ni mir ampak le premirje za dvajset let.Po Versajski konferenci je ameriški predsednik Wilson trdil, da »vsaj svet pozna Ameriko kot rešiteljico sveta!« Po volitvah 1918 je ameriški Senat prevzela Republikanska stranka; senatorji so bili okoli vprašanja versajske pogodbe razdeljeni na več pozicij. Mogoče je bilo sestaviti večinsko koalicijo, vendar nemogoče zgraditi dvotretjinsko koalicijo, potrebno za to, da sporazum pride skozi.Jezni blok 12-18 »Irreconcilables«, večinoma republikancev, pa tudi predstavnikov irskih in nemških demokratov, je strogo nasprotovala sporazumu. Ena skupina demokratov je močno podpirala versajsko pogodbo, druga skupina demokratov je podpirala pogodbo, vendar sledila Wilsonu pri kakršnikoli spremembi ali pridržku. Največjo skupino, zbrano okoli senatorja Lodge-a, je sestavljala večina republikancev, ki so želeli pogodbo s pridržki, zlasti pri členu X, v katerem je bila vpletena moč Duštva narodov, da lahko odpre vojno brez glasovanja v ameriškem Senatu. Vsi the Irreconcilables so bili grenki sovražniki predsednika Wilsona. Da bi jih omajal, je Wilson poleti 1919 sprožil vsenarodno govorniško turnejo, vendar se je na sredi poti zgrudil ob hudi možganski kapi, ki mu je uničila voditeljske sposobnosti.Najbližje sporazumu so bili 19. novembra 1919, ko so republikanci z Lodgem oblikovali koalicijo skupaj z delom demokratov, ki so bili za sporazum; za sporazum s pridržki so imeli skoraj dvotretjinsko podporo. Wilson je zavrnil ta kompromis, sledilo mu je zadosti demokratov, da je bilo dokončno konec možnosti ratifikacije.
Med ameriško javnostjo kot celoto so irski katoliki in nemški Američani močno nasprotovali pogodbi rekoč, da daje prednost Britancem.Ko je Wilsonov naslednik Warren G. Harding nadaljeval z nasprotovanjem Društvu narodov, je Kongres sprejel Knox-Porterjevo resolucijo, s katero je formalno končal s sovražnostjo med Združenimi državami in centralnimi silami. Uzakonjena je bila 21. julija 1921.Ameriško-nemški mirovni sporazum je bil podpisan v Berlinu 25. avgusta 1921, dan pred tem je bil podpisan sporazum z Avstrijo, z Madžarsko pa je bil podpisan v Budimpešti 29. avgusta 1921.
29. aprila je nemška delegacija, ki jo je vodil zunanji minister Ulrich Graf von Brockdorff-Rantzau, prispela v Versailles. 7. maja, ko je bila seznanjena s pogoji, diktiranimi s strani zmagovalcev, vključno s klavzulo o vojni krivdi, je von Brockdorff-Rantzau odvrnil Clemenceaju, Wilsonu in Lloyd Georgeu:»Vemo za polno breme sovraštva, s katerim se tukaj soočamo. Vi zahtevate od nas, da priznamo, da smo edina kriva stranka v vojni; tako priznanje iz mojih ust bi bila laž.« Ker Nemčiji ni bilo dovoljeno sodelovati pri pogajanjih, je nemška vlada izdala protest proti po njenem stališču nepoštenim zahtevam in kršitvi časti,, kmalu zatem pa se umaknila iz nadaljevanja mirovne konference.
Nemci vseh političnih strani so obsodili pogodbo, zlasti določbo, ki je krivila Nemčijo za začetek vojne, kot žalitev narodove časti. Na pogodbo so se sklicevali kot diktat, saj so bili njeni pogoji predstavljeni Nemčiji na osnovi vzemi ali pusti. Nemški prvi demokratično izvoljeni predsednik vlade Philipp Scheidemann je raje odstopil kot podpisal pogodbo. V svojem strastnem govoru pred Državnim zborom 21. marca 1919 je pogodbo označil kot »morilski načrt«. Po njegovem odstopu se je oblikovala nova nemška vlada, ki jo je prevzel Gustav Bauer.
Predsednik Nemčije Friedrich Ebert je vedel, da je država v nemogočem položaju. Z gnusom, kot je bila sama pogodba, se je bal, da nova vlada ni bila v položaju, da bi jo zavrnila. S tem v mislih je vprašal maršala Paula von Hindenburga, če bi bila vojska sposobna kakršnegakoli smiselnega odpora v primeru, da bi se sile antante odločile obnoviti sovražnosti, za katere je verjel, da bi bile povsem verjetne, če Nemčija zavrne podpis sporazuma. Če bi obstajala zgolj majhna možnost, da bi vojska zdržala, bi Ebert nameraval priporočiti, naj ne ratificirajo pogodbe. Hindenburg, potem ko je dobil odgovor od načelnika štaba Wilhelma Groenerja, je zaključil, da je položaj vojske nevzdržen. Vlada je ob tem poročilu predlagala podpis pogodbe državnemu zboru, ki jo je z 237 glasovi za, 138 proti in petimi vzdržanimi izglasoval. Zunanji minister Hermann Müller in minister za kolonije Johannes Bell sta odpotovala v Versailles, kjer sta 28. junija 1919 v imenu Nemčije podpisala pogodbo, ratificiral pa državni zbor 9. julija 1919 z 209 glasovi za in 116 glasovi proti.
Konservativci, nacionalisti in nekdanji vojaški poveljniki so obsodili pogodbo. Na politike Weimarske republike, ki so podprli pogodbo, socialiste, komuniste in jude so gledali s sumom kot na osebe vprašljive lojalnosti. Govorilo se je, da Judje niso podprli vojne in so igrali vlogo pri prodaji Nemčije njihovim sovražnikom. Za tiste, za katere se je zdelo, da so imeli korist od oslabljene Nemčije in novo oblikovane Weimarske republike, so govorili, da so »Nemčijo zabodli v hrbet«. Za tiste, ki so sprožili nemire in stavke v vojaški industriji na domačem prizorišču ali so nasprotovali nemškemu nacionalizmu, je bilo videti, da so prispevali k nemškemu porazu. Teorije so dobile težo ob dejstvu, da se je Nemčija predala novembra 1918, ko je bila njena vojska še vedno na ozemlju Belgije in Francije. Nadalje je Nemčija že dobila vojno na vzhodni fronti in sklenila mir z Rusijo. Na zahodu se je zdelo, da je bila Nemčija blizu zmagi s spomladansko ofenzivo. Za njen neuspeh so krivili stavke v orožarski industriji v kritičnih trenutkih ofenzive, s čimer so vojake pustili s pomanjkljivo dobavljenim materialom. Stavke so nacionalisti obravnavali kot izdajo, pri kateri so bili Judje označeni za največje krivce.
Mirovna pogodba iz Versaillesa je ohromila nemško gospodarstvo in ga ob visoki inflaciji pustila ranljivega vse do velike svetovne gospodarske krize v začetku 30. let. Oktobra 1925 so v švicarskem Locarnu potekala pogajanja glede povojne ozemeljske ureditve meja, s katerimi se je vzpostavila normalizacija odnosov z Weimarsko republiko. Ob veliki krizi je v Lozani od 16. junija do 9. julija 1932 potekala konferenca, na kateri so Nemčiji odložili za nedoločen čas plačilo reparacij. Gospodarska kriza je leta 1933 omogočila Hitlerju z nacionalsocialistično idejo priti na oblast, z njim pa je gospodarstvo oživelo in močno okrepilo. Nemčija je ponovno vzpostavila vojaško industrijo, marca 1935 je uvedla naborništvo, že leto kasneje pa z vojsko zavzela ozemlje ob Renu, kar je bilo sicer v temeljnem nasprotju z versajsko pogodbo, vendar ni bilo nobenih konkretnih odgovorov s strani zaveznikov na ta dejanja. Marca 1938 je sledil Anschluss Avstrije, leto kasneje pa še vzpostavitev nemškega protektorata Bohemije in Moravske potem, ko je z münchenskim sporazumom oktobra 1938 zasedla ozemlje češkoslovaškega Sudetelanda, poseljenega s sudetskimi Nemci. Z nemškim napadom na Poljsko v začetku septembra 1939 se je začela druga svetovna vojna.
