
Hokej na ledu je moštveni zimski šport. Na ledu igrata dve moštvi s po šestimi igralci. Igra se 3x20 minut z možnostjo podaljška in kazenskih strelov ob neodločenem rezultatu. Zmaga moštvo, ki večkrat zabije plošček skozi vrata.
Hokej naj bi se razvil iz igre bandy, ki se je prvič pojavila v Angliji v 19. stoletju, ta pa iz igre ki so jo igrali severnoameriški indijanci. Nekaj podobnega so menda igrali v srednjem veku tudi v Holandiji, igra se je imenovala colver. Najverjetneje pa je na razvoj hokeja vplivalo še nekaj različic iger na ledu.
Po pravilih hokeja na ledu je bila prva tekma odigrana že 3. marca 1874, z leseno ploščico, leta 1908 pa so v Parizu ustanovili Mednarodno zvezo za hokej na ledu - IIHF (International ice hockey federation).  
Leta 1910 je bilo prvo prvenstvo Evrope v Švici, kjer je zmagala Anglija, leta 1924 je bilo v Chamonixu, v okviru zimskih olimpijskih iger, tudi prvo uradno svetovno prvenstvo, kjer je zmagala Kanada.
Prostor, na katerem se odvija hokejska tekma, se imenuje drsališče. To je umetno zaledenela površina, katere največje dovoljene mere so 61 x 30 metrov, najmanjše pa 56 x 26 metrov in morajo imeti oglišča zaobljena v loku polmera od 7 do 8,5 metrov. Razdeljeno je na tri enake tretjine, od katerih sta dve napadalno/obrambni (odvisno od perspektive), srednja je nevtralna, med seboj pa so ločene s 30 cm široko modro črto.
Ograjeno mora biti z leseno ali plastično ogrado višine od 1,17 do 1,22 metra, merjeno od višine ledu in imeti vsa vrata, ki omogočajo dostop na ledeno ploščo z odpiranjem navznoter. Na spodnjem delu ograde mora biti nameščena posebna odbojna plošča rumene barve. Na ogradi ne sme biti nikakršnih neravnih površin ali izboklin, ki bi lahko poškodovale igralce, razmik med ploščami, iz katerih je sestavljena ograda pa ne sme biti več kot 3 mm. Za vrati je obvezno zaščitno steklo, visoko od 160 do 200 cm, raztezati pa se mora vsaj 4 metre od črte vrat do sredine drsališča. Med steklenimi ploščami je lahko največ 8 mm široka reža. Zaščitno steklo višine od 80 do 120 cm mora biti nameščeno tudi drugje, le na mestu, kjer so klopi za igralce to ni potrebno. Robovi, kjer se konča zaščitno steklo morajo biti oblazinjeni, da bi se preprečile poškodbe igralcev. Za vrati morajo biti nad zaščitnim steklom nameščene zaščitne mreže.
Drsališče je po širini razdeljeno s petimi črtami, narisanimi na ledu, ki se nadaljujejo tudi navpično po ogradi in so široke 5 in 30 cm. Kjer so na ogradi dovoljene reklame, mora biti črta vidna vsaj na odbojni plošči.
Tretjine ločujeta 30 cm široki modri črti, sredino 30 cm široka rdeča črta, dve črti, ki se imenujeta »črta vrat« pa označujeta linijo, na kateri mora biti postavljen gol. Ti dve črti morata biti vsaj 4 m oddaljeni od koncev drsališča, široki 5 cm in rdeče barve.
Poleg črt so na drsališču narisani tudi štirje krogi za izvajanje začetnih metov, ter krog na sredini drsališča, poleg njih pa še devet točk za izvajanje začetnih metov (od katerih so štiri v krogih za izvajanje začetnih metov, ena v sredinskem krogu ter štiri v nevtralni tretjini.
Krogi za izvajanje začetnih metov so namenjeni postavitvi igralcev za izvajanje začetnih metov. V obeh krajnih tretjinah in na obeh straneh vrat so z rdečo barvo narisane točke za začetne mete in krogi okoli njih. Krog ima premer 60 cm, krožnica pa je debela 5 cm. Na nasprotnih straneh obeh krogov morata biti zrcalno narisani oznaki v obliki črke »L«, krogi pa morajo imeti od sredine točk za izvajanje začetnih metov polmer 4,5 m, narisani pa morajo biti s 5 cm široko rdečo črto.
Točno v sredini drsališča je modra točka s premerom 30 cm, okoli katere je s 5 cm široko modro črto narisan krog s polmerom 4,5 m.
Znotraj nevtralne tretjine sta 1,5 m od vsake modre črte, v enaki razdalji od stranske ograde, kot točki za izvajanje začetnih metov narisana rdeča kroga s premerom 60 cm.
Del igrišča, znan kot »sodniški prostor«, je polkrog, ki ga na eni strani omejuje ograda, lok pa omejuje 5 cm široka rdeča črta. Polmer tega kroga, ki se nahaja pred zapisnikarsko klopjo, mora biti 3 m.
Pred vsakim golom je s 5 cm široko rdečo črto označen polkrog s premerom 180 cm, imenovan »vratarjev prostor«, katerega površina mora biti svetlo modro obarvana. Površina notranjosti gola od črte vrat do kovinskega dela mora biti obarvana belo. Vratarjev prostor obsega celoten očrtan prostor, vključno z linijo, ki se nadaljuje 1,27 m v višino do vrha zgornje prečke okvirja vrat.
Na krožnici se na stičišču namišljene linije, dolge 122 cm, od črte vrat do roba polkroga, nahajata dve oznaki v obliki črke »L« s krakoma dolžine 15 cm.
Ob drsališču so za ogrado na eni strani dolge strani nameščene klopi za igralce, nasproti njim na drugi strani drsališča pa klopi za izključene igralce. Na krajši strani drsališča mora biti za ogrado klop za sodnika za golom.
Vsaka klop za igralce mora biti opremljena z dvojimi vrati, od katerih morajo biti ena v nevtralni tretjini, zavarovane pa morajo biti pred vstopom kogar koli razen igralcev in uradnih spremljevalcev moštva. Namestitev klopi in vrat mora biti pri obeh moštvih enaka. Klopi za igralce morajo biti na isti strani igralne površine, nasproti klopi za kazni, in morajo biti ločene, primerno oddaljene med seboj oziroma pregrajene ter v primerni oddaljenosti od garderob. Začetek klopi za igralce mora biti 2 m oddaljen od srednje rdeče črte, klopi pa so dolge največ 10 m ter široke 1,5 m, na njih pa mora biti prostora vsaj za 16 igralcev in 6 uradnih spremljevalcev vsakega moštva.
Vsako drsališče mora biti opremljeno s klopmi ali sedeži za najmanj 5 igralcev za vsako moštvo. Klopi so na vsaki strani zapisnikarske mize na nasprotni strani od klopi za igralce ter morajo meriti najmanj 4 m v dolžino ter 1,5 m v širino. Pristop h klopem za kazni je dovoljen le kaznovanim igralcem ter sodnikom na kazenski klopi.
Vsako drsališče mora biti opremljeno z zapisnikarsko klopjo, sireno, električnim semaforjem (uro), reflektorji ter rdečo in zeleno lučjo, nameščenima za vsakim golom.
Med kazenskima klopema stoji zapisnikarska miza, dolga 5,5 m. Imeti mora sedeže za najmanj 6 ljudi. Za to mizo sedi delgat, ki upravlja s semaforjem, časomerilec in ostali delegati. Vsako drsališče mora biti opremljeno s sireno, ki jo uporablja časomerilec.
Vsako drsališče mora biti opremljeno s semaforjrm, ki gledalcem, igralcem ter sodnikom v vsakem trenutku daje informacije o imenih obeh moštev, igralnem času v tretjinah, ki se šteje v minutah in sekundah od 00.00 do 20.00, preostanku kazni za najmanj dva igralca vsakega moštva, ki se odšteva v minutah in sekundah od 2.00 ali 5.00 proti 00.00, rezultatu, pol minutnih odmorih, ki se odštevajo v sekundah od 30 do 00 ter odmorih med tretjinami, ki se odštevajo v minutah in sekundah od 15.00 do 00.00.
Za vsakimi vrati pa mora biti še rdeča luč, ki jo prižge sodnik za vrati ob doseženem zadetku, ter zelena luč, ki se samodejno prižge, kadar časomerilec ustavi uro.
Pred začetkom vsake tekme mora vodja ali tehnični vodja ekipe napisati spisek igralcev z imeni in številkami, ki bodo na tekmi sodelovali. Poleg tega mora napisati ime kapetana in njegovih pomočnikov. Na posamezni tekmi je dovoljeno sodelovanje največ 22 igralcem, od katerih sta 2 vratarja.
Vsako moštvo ima enega kapetana in ne več kot dva namestnika. Kapetan mora imeti na vidnem mestu na sprednjem delu dresa črko »C«, njegov namestnik pa črko »A«. Črka mora biti kontrastne barve in visoka približno 8 cm. Med igro ima pravico sodniku postavljati vprašanja, ki se nanašajo na interpretacijo pravil le kapetan ali njegov pomočnik, ne smeta pa se pritoževati glede kazni. Vsaka pritožba na tem področju se kaznuje z izključitvijo.
Igralska in vratarska oprema sestoji iz palice, drsalk, zaščitne opreme in dresov. Vsa zaščitna oprema razen rokavic, čelad in vratarjevih nožnih ščitnikov se mora nositi pod obleko.
Igralci obeh moštev, razen vratarja, ki lahko nosi čelado drugačne barve, morajo imeti enotno barvo čelad, majic (morajo se nositi zunaj hlač), hlač in nogavic, pri čemer morajo biti rokavi majic in nogavice iste barve. Osnovna barva dresa mora prekrivati približno 80 odstotkov vsakega dela zunanje opreme (razen številk igralcev in imen na majicah). Igralci morajo uporabljati drsalke, namenjene igranju hokeja na ledu, opremljene z varnostno zaščitenim rezilom.
Vsak igralec mora na hrbtni strani dresa nositi svojo številko, veliko od 25 do 30 cm, ter enako številko velikosti 10 cm na obeh rokavih. Izbira številk je omejena od 1 do 98. Število 99 je bilo namreč umaknjeno iz hokeja po upokojitvi legendarnega igralca Wayna Gretzkyja.
Na tekmovanjih, ki jih organizira IIHF, mora vsak igralec nositi svoj priimek na zgornjem delu hrbtne strani dresa, napisanega z 10 cm visoko navadno tipografijo in z velikimi tiskanimi črkami.
Palice igralcev morajo biti lesene ali iz drugega materiala (aluminij, plastika), ki ga odobri mednarodna hokejska zveza (IIHF). Palice ne smejo imeti nobenih štrlečih delov, držalo mora biti ravno ter robovi zaobljeni. Na palicah je kjerkoli dovoljen lepilni trak za izboljšanje oprijema katere koli barve razen fluorescentne.
Držalo mora biti ravno: največja dolžina: 163 cm, merjeno od konca do kolena, največja širina 3 cm, največja debelina 2,5 cm
Rezilo: največja dolžina: 32 cm, merjeno od konca rezila do kolena, največja širina 7,5 cm, najmanjša širina: 5 cmVratar ima posebno palico, ki mora ustrezati enakim predpisom glede materialov in trakov, dimenzije pa so posebej predpisane.
Držalo mora biti ravno: največja dolžina 163 cm, merjeno od konca do kolena; največja širina 3 cm, največja debelina 2,5 cm.
Rezilo: največja dolžina 39 cm, merjeno od konca do kolena; največja širina: 9 cm s kolenom. ki ne sme biti širše kot 11,5 cm.Čelade
Vsi igralci morajo med tekmo, pa tudi med ogrevanjem pred tekmo, nositi zaščitno hokejsko čelado, s pravilno zapetim trakom pod brado, nameščena pa mora biti tako, da je njen sprednji spodnji rob največ 1 cm nad obrvmi. Med brado in trakom za zapenjanje ne sme biti več kot za prst prostora. Če igralec med tekmo izgubi čelado, ne sme sodelovati v igri, dokler njegova čelada ni spet pravilno nameščena in trak pod brado pravilno zapet.
Priporočeno je, da vsi igralci uporabljajo zaščitno masko ali vizir, vsi igralci, rojeni po 31. decembru 1974 pa morajo nositi najmanj vizir, ki odgovarja mednarodnim standardom. Tak vizir mora pokrivati oči in segati do spodnjega roba nosu v sprednji in stranski projekciji. Pri ženskem hokeju morajo vse igralke nositi zaščitno masko, enako pa velja za vse igralce in vratarje v kategoriji do 18 let. Igralcem ni dovoljeno uporabljati obarvanih ali zatemnjenih vizirjev ali zaščitnih mask.
Vsi vratarji morajo nositi posebno hokejsko čelado z zaščitno masko za obraz ali vratarski ščitnik za obraz in glavo. Zaščitne maske za obraz in zaščitne maske vratarjev morajo biti narejene tako, da plošček ne more skozi nobeno odprtino. Če vratar izgubi čelado ali zaščitno masko, mora sodnik takoj prekiniti igro, če pa vratar sname svojo zaščitno čelado ali zaščitno masko z namenom zaustavitve igre medtem, ko ima nasprotno moštvo protinapad njegovo moštvo sodnik kaznuje s kazenskim strelom. V primeru, da vratar sname svojo zaščitno čelado ali zaščitno masko z namenom zaustavitve izvajanja kazenskega strela, njegovo moštvo sodnik kaznuje z zadetkom.
Kadar vratarja med igro v glavo zadene močan strel, mora sodnik igro prekiniti.
Igralske rokavice morajo pokrivati dlan in zapestje ter preprečevati igralcu, da bi igral z golo roko. Vratar ima posebne rokavice, sestavljene iz odbijalke in lovilke.
Za vse igralce je priporočljivo, da uporabljajo ščitnik za vrat in grlo, za igralce in vratarje v kategoriji do 18 let pa morajo tovrstne ščitnike obvezno nositi. Prav tako so priporočljivi ščitniki za zobe, vsi igralci v kategoriji do 20 let, ki ne uporabljajo maske za obraz pa morajo obvezno uporabljati po meri narejen ščitnik za zobe.
Plošček ali puck (izgovorjava: pak) je posebna ploščica, ki se uporablja za igranje hokeja na ledu. Izdelan je iz vulkanizirane gume ali kakega drugega dovoljenega materiala. Priporočljiva je črna barva.
teža: od 156 g do 170 gPlošček je lahko potiskan, vendar tisk ne sme presegati premera 4,5 cm ali 35 % površine ploščka na vsaki strani.
Vsi glavni in linijski sodniki morajo biti oblečeni v črne hlače ter uradni jopič z navpičnimi črnimi in belimi črtami. Glavni sodnik mora na zgornjem delu rokavov jopiča nositi rdeče rokavčke, široke 8 cm (le če so trije sodniki). Vsi sodniki na ledu morajo nositi drsalke in črno hokejsko čelado z vizirjem. Opremljeni morajo biti z odgovarjajočo piščalko in kovinskim tračnim metrom, dolgim najmanj 2 m.
Naloga sodnika za črte (linijski sodnik) je predvsem dosojanje prekrškov, ki zadevajo črte (prepovedani položaj (t. i. offside), prepovedani dolgi strel (icing)), izvajajo večino začetnih metov in pomagajo glavnemu sodniku voditi tekmo.
Za vsakimi vrati je po en sodnik. Sodnika za vrati med tekmo ne smeta menjati strani, oblečena pa morata biti v sodniška jopiča. Na
tekmovanjih pod okriljem mednarodne hokejske zveze (IIHF) mora imeti drugačno državljanstvo kot moštvi na ledu. Sodnika za vrati odločata le o tem, ali je ploščica med obema vratnicama pravilno v celoti prešla črto vrat. Če je tako, ustrezno signalizirata glavnemu sodniku. To storita s pritiskom na gumb, ki prižge rdečo luč za golom, v katerem je končal plošček. Ob spornih zadetkih končno odloči glavni sodnik. Pred tem se lahko posvetuje s sodnikom za vrati ali linijskima sodnikoma.
Sistem razsodnika videoposnetkov se lahko uporabi na zahtevo glavnega sodnika ali razsodnika videoposnetkov. Video podporo lahko uporabi le glavni sodnik. Razsojanje na podlagi videoposnetka ali videopodpore terjajo sledeče situacije:
Tekma se začne ob vnaprej določenem času z začetnim metom v krogu na sredini drsališča. Začetni met začne tudi vsako tretjino. Moštvi začneta tekmo z branjenjem vrat bliže svoji klopi za igralce, po vsaki tretjini ali podaljšku pa zamenjata strani. Po vsaki tretjini je potrebno očistiti drsališče.
Igralci in vratarji se lahko zamenjajo kadarkoli med igro ali prekinitvijo. Moštvo ne sme med igro v nobenem trenutku imeti na ledu več kot šest igralcev. Če v času menjave igralec, ki vstopa v igro, igra s ploščico ali s telesom ovira nasprotnega igralca oziroma kako drugače pride z njim v stik, preden je igralec, ki izstopa iz igre, popolnoma zapustil led, se dosodi mala kazen v klopi za preveč igralcev na ledu (dvominutna izključitev enega igralca). Če med zamenjavo plošček slučajno zadene igralca, ki izstopa iz igre, se igra ne ustavi in se ne izreče nobena kazen.
Vratar sme zapustiti prostor vrat z namenom, da ga bo zamenjal drug igralec. V tem primeru je zadnji sodnik za črte odgovoren za pravilno menjavo. Menjava je nepravilna, če igralec zapusti klop za igralce, preden je vratar 3 m oddaljen od svoje klopi za igralce. Če je zamenjava prehitra, mora sodnik z znakom piščalke zaustaviti igro, razen če ima ploščico moštvo, ki ne krši pravila. V tem primeru odlaga prekinitev, dokler ploščice ne dobi drugo moštvo. Začetni met se v tem primeru izvaja na sredini igrišča, razen v primerih, kadar bi moštvo, ki je kršilo pravila s tem pridobilo teritorjalno prednost. V tem primeru se začetni met izvaja na mestu, kjer je bila igra zaustavljena.
Če katero koli moštvo poskuša napraviti menjavo, ko preteče njegovih petih sekund, mora sodnik igralce, ki prihajajo na led, napotiti nazaj na klopi za rezervne igralce ter opozoriti trenerja. Vsaka naslednja kršitev tega pravila se kaznuje z malo kaznijo v klopi.
Igralec, ki prestaja kazen na kazenski klopi in bo potem zamenjan, mora po izteku kazni oddrsati prek ledu na svojo klop za igralce, preden je lahko zamenjan.
Med prekinitvami vratarju ni dovoljeno oddrsati do klopi za rezervne igralce, razen med odmorom ali če gre za menjavo. Za kršenje tega pravila je predvidena mala kazen. Zamenjani vratar se lahko vrne v igro takoj, ko se igra nadaljuje.
Pri hudih poškodbah, mora glavni sodnik in/ali sodnik za črte takoj prekiniti igro. Poškodovan igralec mora, razen, če gre za
vratarja, zapustiti drsališče in se ne sme vrniti na led do prvega nadaljevanja igre. Če igralec noče zapustiti igrišča, se kaznuje z malo kaznijo. Če je igralec, razen vratarja, poškodovan ali prisiljen zapustiti led med igro, to lahko stori. Zamenja ga soigralec in igra se mora nadaljevati, ne da bi celotno moštvo zapustilo igrišče. Če je kaznovani igralec poškodovan, gre lahko v slačilnico, ne da bi šel na klop za kaznovane igralce. Če je poškodovani igralec kaznovan z malo, veliko kaznijo ali kaznijo igre, mora njegovo moštvo takoj poslati nadomestnega igralca na klop za kaznovane igralce. Ta igralec bo prebil kazen brez zamenjave, razen če ga zamenja poškodovani igralec. Kaznovani igralec, ki je bil poškodovan in zamenjan pri prestajanju kazni, ne more nadaljevati igre, vse dokler se mu kazen ne izteče. Če se poškodovani igralec vrne na led pred iztekom njegove kazni mu sodnik dosodi dodatno kazen.
Če je poškodovan vratar ga mora takoj zamenjati nadomestni vratar, ki nima pravice do ogrevanja. Če sta oba vratarja moštva onesposobljena za igro, ima moštvo 10 minut časa, da pripravi, opremi in ogreje drugega igralca za vlogo vratarja.
Na tekmah, kjer mora biti zmagovalec, se ob neodločenem izidu po rednem delu srečanja, igra podaljšek. Tekma se podaljša za pet minut, če pa ena od ekip zadene, je tekma v istem trenutku zaključena. To pravilo se imenuje »pravilo zlatega gola«. Če v podaljšku nobeno moštvo ne doseže zadetka, se izvajajo kazenski streli.
Vsako moštvo lahko v rednem delu tekme ali v podaljšku vzame samo en odmor, v trajanju 30 sekund. Odmor sme v vsakem trenutku zahtevati kateri koli igralec, ki ga določi trener. Sodnik to sporoči časomerilcu igre in ta odmeri 30 sekund. Vsem igralcem, ki so na ledu, razen kaznovanim, vključno z vratarjem, je dovoljeno, da gredo k svoji klopi za igralce. Obe ekipi lahko vzameta svoj tridesetsekundni odmor ob isti prekinitvi igre. Ekipa, ki ga vzame druga, mora to sporočiti sodniku, preden poteče prvi odmor.
Moštvo, ki v treh dvajsetminutnih tretjinah igre doseže večje število zadetkov, zmaga in si pridobi dve točki. Če je ob koncu treh regularnih dvajsetminutnih tretjin število doseženih zadetkov enako, se tekma razglasi za neodločeno, vsaka ekipa pa dobi eno točko.
Prepovedani dogodki so, poleg že opisanih napačnih menjav tudi različni drugi dogodki, ki se kaznujejo na različne načine.
Igralec moštva, ki napada, ne sme priti v napadalno tretjino pred ploščico, kar pomeni, da je igralec v prepovedanem položaju, če je z obema drsalkama prešel modro linijo napadalne tretjine preden je plošček v celoti prečkal isto črto. V primeru kršitve se začetni met izvaja: 
na najbližji točki za izvajanje začetnih metov v nevtralni tretjini, če je ploščico spravil čez modro črto igralec moštva, ki napada ali
na točki, s katere je bila oddana podaja igralcu, ki se je znašel v prepovedanem položaju ali
na točki za izvajanje začetnih metov v obrambni tretjini moštva, ki je po mnenju sodnikov namerno kršilo pravilo ali
na krajni točki za izvajanje začetnih metov v obrambni tretjini moštva ki napda, če je bila ploščica podana ali nastreljana.
Pri uporabi tega pravila, ki določa, ali gre za prepovedani dolgi strel, je odločilno, kdaj se je igralec zadnjič dotaknil ploščice, ki jo ima v posesti. Če igralec moštva, ki je po številu enako močno ali močnejše od igralcev nasprotnega (ima igralca več na ledu zaradi izključitve igralca nasprotnega moštva), izstreli, udari ali odbije ploščico s svoje polovice ledu za črto vrat nasprotnega moštva, se igra zaustavi in se dosodi prepovedani dolgi strel. Začetni met se izvaja v obrambni tretjini moštva, ki je kršilo pravilo, najbližje mestu zadnjega dotika ploščice.
če je moštvo, ki je kršilo pravilo »oslabljeno« v trenutku, ko je bilo kršeno to pravilo
če se ploščica dotakne nasprotnega igralca, vključno z vratarjem preden prečka črto vrat
če je bila ploščica poslana prek vsega igrišča naravnost z mesta izvajanja začetnega meta
če je imel po mnenju sodnika kateri koli igralec razen vratarja možnost igrati s ploščico, preden je ta prečkala črto vrat nasprotnega moštva
če vratar zapusti vratarjev prostor, ali če se v trenutku prepovedanega dolgega strela nahaja izven svojega prostora in se premakne v smeri ploščice
Če plošček odleti z igralne površine ali zadene oviro nad njo (razen ograje, stekla ali mreže na ograji) se začetni met izvede tam, od koder je bil poslan ali odbit.
Če se plošček zatakne ali obleži na zunanji strani mreže vrat, ko igra z njim ni trajala dalj kot 3 sekunde, če ga na vratih zaustavita igralca nasprotnih moštev ali se to zgodi kako drugače, sodnik igro prekine in izvede začetni met.
če je po sodnikovi presoji tako prekinitev zakrivil napadalec, se bo začetni met izvedel na najbližji točki za začetne mete v srednji, nevtralni tretjiniPlošček izgine iz vidnega polja
Če sodnik zaradi gneče ali zato, ker je igralec slučajno padel na plošček, le-tega izgubi iz vida, mora igro takoj prekiniti in izvajati začetni met tam, kjer je bila igra prekinjena. V primeru, da plošček pokrije vratar, se začetni met izvaja na točki za izvajanje začetnih metov v njegovi obrambni tretjini.
Igralec sme zautaviti plošček z roko in ga podati sebi. V primeru, da je plošček podal z roko soigralcu je to kršitev, igra pa se zaustavi. Če soigralec dobi ploščico v posest v nevtralni tretjini, se igra ustavi, začetni met pa se izvaja tam, kjer je bil prekršek storjen, razen če je moštvo, ki je kršilo pravilo, s tem dobilo teritorialno prednost. V tem primeru se začetni met izvaja tam, kjer je bila igra zaustavljena. Igra se ne sme zaustaviti ob nobeni podaji z roko igralca v svoji obrambni tretjini, pod pogojem da ploščica ni bila podana izven tretjine. Če je igralec podal ploščico iz nevtralne tretjine v obrambno, se igra prekine, začetni met pa se izvaja tam, kjer je bila igra prekinjena. Če se podaja z roko izvede v napadalni tretjini, sodnik takoj prekine igro, začetni met pa se izvaja na točki za mete v nevtralni tretjini, ki je bliže napadalni. Zadetek se ne prizna, če je ploščico udaril z roko napadalec in se je od katerega koli igralca ali palice, vratarja ali sodnika odbila v vrata.
Brcanje je dovoljeno v vseh tretjinah, zadetek z brco pa se ne prizna. Če napadalec brcne ploščico in se ta odbije v vrata od igralca (razen od palice napadalca), vratarja ali uradne osebe, se zadetek ne prizna.
Udarjanje ploščka s palico nad normalno višino ramen ni dovoljeno. V tem primeru sodnik prekine igro, razen če je ploščica udarjena tako, da jo doseže nasprotni igralec. V tem primeru mora sodnik razveljaviti previsoko dvignjeno palico s signalom »razveljavitev« (wash out). Če obrambni igralec pošlje plošček kljub igri s previsoko dvignjeno palico, v svoja vrata se zadetek prizna. Če je s previsoko dvignjeno palico udaril ploščico napadalec v napadalni tretjini, se igra zaustavi, začetni met pa se izvaja na najbližji točki v nevtralni tretjini. Če je s previsoko dvignjeno palico udaril ploščico obrambni igralec v obrambni ali nevtralni tretjini, se začetni met izvaja tam, kjer je bil prekršek storjen, razen če je moštvo, ki je kršilo pravilo, s tem dobilo teritorialno prednost. V tem primeru se začetni met izvaja tam, kjer je bila igra prekinjena. Zadetek ne velja, če se je igralec v napadu dotaknil ploščice nad višino prečne vratnice.
če ploščica, ki je s palico igralca napadalnega moštva od spredaj usmerjena med vratnici in pod zgornjo prečko, popolnoma preide črto vrat
če napadalec strelja s palico, pa se ploščica odbije od katerega koli dela telesa drugega napadalca v nasprotnikova vrata
če se napadalec, ker ga je obrambni igralec fizično oviral, znajde v prostoru vrat in nato ploščica pride v vrata, medtem ko je ovirani igralec še tam – razen če je imel ovirani igralec po mnenju sodnika dovolj časa, da bi lahko zapustil prostor vrat, pa je ostal tam po svoji volji
če je ploščica v vratarjevem prostoru prosta in jo nato napadalni igralec pošlje v vrata
če se ploščica odbije od drsalke igralca v napadu ali v obrambi naravnost v vrata
če napadalni igralec v vratarjevem prostoru v nobenem primeru ne ovira vratarjevih možnosti za obrambo strelaZadetek je razveljavljen:
če je bila s strani napadalnega igralca ploščica namerno brcnjena, vržena, udarjena z roko ali usmerjena v vrata s kakršnim koli drugim sredstvom razen s palico, tudi če se je na poti v gol odbila od katerega koli igralca, vratarja ali sodnika
če napadalec stoji ali drži palico v vratarjevem prostoru v trenutku, ko ploščica preide črto vrat, razen če se je znašel v prostoru vrat, ker ga je fizično oviral obrambni igralec, še preden je ploščica prišla v vrata. Če pa je imel ovirani igralec po mnenju sodnika dovolj časa, da bi lahko zapustil prostor vrat, pa je tam ostal po svoji volji, se zadetek ne prizna
če so bila vrata premaknjena iz svojega normalnega položaja, oziroma okvir vrat ne leži v celoti na ledu, preden je ploščica prečkala črto vrat
če se napadalni igralec v vratarjevem prostoru na kakršen koli način dotakne vratarja in njegovo moštvo doseže zadetek
če se napadalni igralec namerno dotakne vratarja, medtem ko je le ta izven svojega prostora in njegovo moštvo doseže zadetek
kadar napadalni igralec stoji v vratarjevem prostoru ter mu zastira pogled ali ga kakorkoli drugače ovira pri branjenju vrat in njegovo moštvo doseže zadetek
kadar je vratar po obrambi s ploščico vred porinjen v vrata. Če je možno je v tem primeru potrebno dosoditi primerne kazni
če se ploščica nahaja pod igralcem, ki se nahaja v ali v bližini vratarjevega prostora (namerno ali kakorkoli drugače), igralec pa je s ploščico vred porinjen v vrata.
V hokeju na ledu se točkujejo zadetki in podaje tik pred zadetkom. Hokejska pravila predvidevajo naslednje točkovanje:
če se pri določitvi strelca ali podajalca zgodi očitna napaka, jo je treba popraviti čim prej, najpozneje pa do podpisa zapisnika. Kasnejše pritožbe niso možne.
 »zadetek« se vpiše v zapisnik zadetkov in je priznan tistemu igralcu, ki je usmeril ploščico v nasprotnikova vrata
ob zadetku se določi enaga ali dva igralca, ki je/sta sodeloval(a) s »podajo« neposredno pred zadetkom
Prekrški se kaznujejo z različnimi kaznimi, ki so razdeljene tako, vse pa so vštete v čas čiste igre:
V primeru male kazni mora igralec, razen vratarja, za dve minuti čiste igre z ledu. Zanj v tem času zamenjava ni dovoljena.
Ko gre za malo kazen v klopi (za kaznovane igralce), mora igralec tistega moštva, ki mu je dosojena, za dve minuti zapustiti led. Vodja ali tehnični vodja ob posredovanju kapetana določi katerega koli igralca razen vratarja. Zanj v tem času zamenjava ni dovoljena. V primeru, da v času, ko moštvo igra oslabljeno zaradi ene ali več malih kazni ali malih kazni v klopi, nasprotno moštvo doseže zadetek, se prva izmed malih kazni avtomatično konča, razen v primeru kadar je bila kazen dosojena istočasno tudi nasprotnemu igralcu, kar je pomenilo, da obe moštvi igrata z igralcem manj. V takem primeru se konča naslednja mala kazen dosojena proti moštvu, ki je prejelo zadetek.
Če je bila igralcu dosojena velika kazen, mora (tudi če je vratar) zapustiti drsališče za preostali čas trajanja tekme (disciplinska kazen igre), zamenjava pa je dovoljena po petih minutah.
Disciplinske kazni kateremu koli igralcu, razen vratarju, imajo za posledico deset-minutno odstranitev igralca iz igre. Medtem, ko igralec prestaja disciplinsko kazen, ga lahko njegov namestnik takoj zamenja v igri. Igralec, ki mu je bila dosojena disciplinska
kazen, mora ostati na klopi za kazni do prve prekinitve. Igralec, tudi vratar, ki v isti igri dobi drugo disciplinsko kazen, je avtomatično kaznovan z disciplinsko kaznijo igre in ne more sodelovati v igri do konca tekme. Na ledu ga takoj lahko zamenja njegov soigralec.
Disciplinska kazen igre ne pomeni avtomatičnega suspenza, razen za to igro. Odgovorno telo zveze pa ima pravico podaljšati obdobje suspenza. Na prvenstvenih tekmah in turnirjih je vsak igralec, ki je dvakrat kaznovan z disciplinsko kaznijo igre, avtomatično suspendiran iz naslednje tekme svojega moštva na tem prvenstvu. Kaznovani igralec mora takoj oditi v slačilnico, na ledu pa ga lahko po petih minutah zamenja njegov soigralec. Igralec, ki je kaznovan s kaznijo igre, je suspendiran, kar pomeni, da ne sme nastopati najmanj na naslednji tekmi, vse dokler sporne zadeve ne obravnava odgovorna zveza.
Ko ima igralec plošček »pod nadzorom« v »samostojnem prodoru«, preko modre linije svoje obrambne tretjine in pred seboj nima nasprotnika razen vratarja, ter je nepravilno zaustavljen od zadaj, s čimer mu je bila odvzeta možnost za dosego zadetka, sodnik dosodi moštvu, ki ni kršilo pravila kazenski strel.
Če prekršek vključuje dodatno kazen, se dosodi kazenski strel in dodatne kazni neodvisno od izida kazenskega strela.
Kazenski strel se izvaja takoj, ne glede na to, ali je normalni čas igre v kateri koli tretjini potekel, s pogojem, da je sodnik pustil končati akcijo zaradi prednosti. Izvajanje kazenskega strela nikoli ne sodi v redni čas igre, brani pa ga lahko samo vratar, ki mora ostati v prostoru vrat, dokler se igralec, ki izvaja kazenski strel ne dotakne ploščice. Če vratar pri branjenju kazenskega strela prezgodaj zapusti prostor vrat, mora sodnik to signalizirati z roko, dvignjeno nad višino ramen, in pustiti, da se izvede kazenski strel. Če strel ni uspešen, dovoli ponovitev izvedbe strela. Vratar je v obeh primerih opozorjen. Za drugo enako kršitev bo sodnik vratarju dosodil disciplinsko kazen in vnovično izvedbo strela, ob tretji ponovitvipa bo avtomatično priznal zadetek.
Vratar lahko poskuša zaustaviti strel na kateri koli način, razen z metanjem palice ali kakršnega koli drugega predmeta. Če to stori, se zadetek avtomatično prizna.
Če med izvajanjem kazenskega strela igralec nasprotnega moštva ovira ali moti igralca, ki izvaja strel, in s tem povzroči, da se strel ne posreči, je dovoljen še en poskus, sodnik pa igralcu, ki je motil izvajanje kazenskega strela, dosodi disciplinsko
Trener ali kapetan moštva, ki ni kršilo pravil, določi nekaznovanega igralca, ki bo izvajal kazenski strel, in svojo odločitev sporoči sodniku, ki se mora pred začetkom izvajanja kazenskih strelov prepričati, da so trenerji obveščeni, kateri igralci so kaznovani z odloženo kaznijo ali pa se pred začetkom izvajanja kazenskih strelov, njihova kazen še ni iztekla.
Igralci obeh moštev se morajo ob izvajanju kazenskega strela umakniti k ogradi za sredinsko črto, sodnik pa postavi ploščico na točko za izvajanje začetnih metov na sredini drsališča.
Izvajalec kazenskega strela s ploščico oddrsa proti vratom nasprotnega moštva in poskuša doseči zadetek. Ko je ploščica izstreljena, se razume, da je kazenski strel končan. Zadetek ne more biti dosežen z drugim udarcem. Če je bil zadetek dosežen, se začetni met izvaja na sredini igrišča, če pa zadetka ni bilo, se začetni met izvaja v tretjini, v kateri je bil izvajan kazenski strel.
V Sloveniji se je hokej začel igrati leta 1928. Hokej po kanadskih pravilih pa so igrali samo v Ljubljani, pri SK Ilirija. Ker Ilirijani niso imeli nasprotnika, so si sami organizirali še en klub v Kamniku in z njim igrali 7. februarja 1932. To je bila prva uradna hokejska tekma v Sloveniji in tu se začne slovenska hokejska zgodovina. Zmagali so Ilirjani z rezultatom 15:1, pri čemer so Kamničani edini gol dosegli z glavo, kar takrat še ni bilo proti pravilom. Tekma je bila pripravljalnega značaja za premiero pred domačim občinstvom. Ker SK Ilirija ni našel v Jugoslaviji nobenega enakovrednega nasprotnika, je organiziral tekmo s hokejskim klubom KAC iz Celovca, s katerim se je pomeril 21. februarja 1932 v Ljubljani pred 1000 gledalci in izgubil s 12:1. Tekma je bila tudi prva mednarodna hokejska tekma v takratni Jugoslaviji.
Med redkimi domačimi prireditvami tega časa je najbolj omembe vreden hokejski turnir na blejskem jezeru pred hotelom Toplice leta 1934, kjer so poleg Ilirije igrali še WEV z Dunaja, VSV iz Beljaka in FTC iz Budimpešte in promocijska tekma istega leta v mariboru, jer se je Ilirija pomerila z graškim klubom Kastner&Ohler.
Leta 1937 je bila ustanovljena Jugoslovanska Zveza za drsanje in hokej na ledu. Ilirija je v letih 1937 in 1938 po sklepu Zveze osvojila naslov državnega prvaka brez ene same tekme, ker v Jugoslaviji ni imela pravega nasprotnika. Prvo uradno državno prvenstvo v Jugoslaviji je bilo 9. januarja 1939 v Zagrebu. Igral se je turnir, na katerem so zmagali igralci Ilirije (nastopila so še 3 moštva iz Zagreba), podobno je bilo dni kasneje (1940) prav tako v Zagrebu in 1941 v Ljubljani.
Leta 1939 je Ilirija nastopila kot državna (Jugoslovanska) reprezentanca na svetovnem prvenstvu v Zürichu, kjer je zasedla predzadnje, 13. mesto. Svojo prvo mednarodno zmago je Jugoslavija dosegla isto leta na turnirju v Bukarešti, kjer je premagala Nizozemsko s 4:2.
Leta 1968 je reprezentanca Jugoslavije (večinoma hokejisti Jesenic in Olimpije) osvojila 1. mesto v skupini B (9. na svetu), vendar se zaradi zmanjšanja skupine A, v to ni uvrstila.  Zopet so 9. mesto osvojili leta 1973 na SP skupine B, leta 1974 pa so bili na SP skupine B v Ljubljani 2.(oz. 8. na svetu), za reprezentanco ZDA. Kasneje so sledile stalne selitve med skupinama B in C in leta 1991 Slovenci zadnjič nastopijo pod zastavo Jugoslavije.
Za Jugoslovansko reprezentanco je nastopilo skupno 144 slovenskih hokejistov (67,7 %) od skupaj 213.
Slovenska reprezentanca je svoje nastope kot samostojna država začela leta 1992 v kvalifikacijah za skupino C, kjer je ostala kar nekaj let, saj je ta skupina zaradi nastopa številnih reprezentanc s področja nekdanje Sovjetske zveze izredno močna.  Leta 1997 se je uvrstila v skupino B, in se leta 2001, z zmago na SP Divizije I (skupina B) v Ljubljani, uvrstila na SP skupine A.  V elitni diviziji je Slovenija ostala 2 leti, na svetovnem prvenstvu 2003 pa je osvojila 15. mesto in izpadla. Že leto zatem si je z zmago v diviziji I ponovno priborila nastop med elito. Na SP 2005 v Avstriji je uspela ostati v skupini, prihodnje leto pa je spet izpadla iz elitne divizije. Po svetovnem prvenstvu 2007 v Ljubljani je Slovenija osvojila prvo mesto v svoji skupini in se spet uvrstila v elitno divizijo ter je leta 2008 sodelovala na svetovnem prvenstvu v Kanadi in tudi tokrat izpadla iz elitne divizije.
Prvo uradno državno prvenstvo v Jugoslaviji je bilo 9. januarja 1939 v Zagrebu. Igral se je turnir na katerem so zmagali igralci Ilirije (nastopila so še 3 moštva iz Zagreba), leta 1940, tik pred drugo svetovno vojno pa je začelo nastajati novo »hokejsko središče« na Jesenicah. Hokejskima kluboma v Ljubljani in na Jesenicah so se po drugi svetovni vojni postopoma pridružili novi (in tudi ugašali): v Tržiču, Celju, Mariboru, Kranju, Brežicah, Velenju, Prevojah, Vevčah, Zalogu, Kranjski Gori in na Bledu.
Jeseniški hokejisti so prvi naslov državnega prvaka osvojili leta 1957 in ga osvajali neprekinjeno vse do leta 1971. V tem času so dobili kar 163 tekem in le 4 izgubili. V šestdesetih letih se uveljavi tudi nova ljubljanska ekipa Olimpija Ljubljana in rivalstvo med tema tekmecema privablja številne gledalce na hokejske tekme še danes. Olimpija je tudi klub, ki je leta 1972 prekinil jeseniško prevlado v hokeju. Konec osemdesetih let, podobno kot po drugi svetovni vojni, pa srbski in hrvaški klubi, okrepljeni s slovenskimi hokejisti, prekinejo zmagoslavja slovenskih klubov.
Slovenski klubi so v bivši SFRJ osvojili kar 33 naslovov državnih prvakov (Jesenice 23, Olimpija 8, Ilirija 2) v šestinštiridesetih (46) prvenstvih.
Danes je v Sloveniji registriranih le nekaj čez 200 članskih hokejistov oz. okoli 1000 hokejistov vseh starosti in spolov.
V zadnji sezoni (2008/09) je v tekmovanjih za državno prvenstvo nastopalo 11 klubov: HDD Tilia Olimpija , HK Acroni Jesenice, HK Slavija Ljubljana-Zalog, HK Triglav, Kranj, HDK Maribor, HD Mladi Jesenice , HS Toja Olimpija, Ljubljana, HK Alfa, Ljubljana-Vevče, HK MK Bled ter v mlajših kategorijah tudi HK Celje in HDD Bled.

Hrustanec morskega psa se uporablja kot alternativna zdravilska metoda za zdravljenje raka in nekaterih drugih bolezni. Ideja izvira iz napačne domneve, da morski psi ne zbolijo za rakom, ki jo je predstavil dr. William Lane v knjigi Sharks Don't Get Cancer (Morski psi ne zbolijo za rakom) leta 1992. 
Izdelki iz hrustanca morskega psa so na voljo kot prehranska dopolnila, običajno v obliki praška ali kapsul, katerih učinkovitost in varnost nista dokazana.Nekatere laboratorijske raziskave na živalih so pokazale, da imajo določene komponente hrustanca morskega psa sposobnost upočasnjevanja rasti novih krvnih žil (inhibirajo angiogenezo), vendar ti učinki še niso bili dokazani na ljudeh. Do danes je bilo objavljenih le malo kliničnih študij, ki pa niso pokazale nobenega učinka na zmanjšanje tumorjev pri bolnikih. Novejše raziskave, v katerih želijo dokazati učinkovitost hrustanca oz. posameznih izoliranih proteinov, so še v teku.Izdelki iz hrustanca morskega psa so poznani pod različnimi imeni: Carticin, Cartilade, BeneFin, Neovastat (AE-941), ...Skelet morskega psa je skoraj v celoti sestavljen iz hrustanca namesto kosti, zato predstavljajo te živali znaten vir hrustanca. Pridobivajo ga iz glave in plavuti morskega psa. Glavne sestavine hrustanca so glikoproteini, mukopolisaharidi in kalcijeve soli. V hrustančnem tkivu ni krvnih žil. To je vodilo do domneve, da celice hrustanca (hondrociti) vsebujejo snovi, ki zavirajo angiogenezo, kar pa se izkorišča pri zdravljenju raka.
John Prudden, kirurg iz New Yorka, je v zgodnjih petdesetih letih prejšnjega stoletja začel raziskovati možnosti uporabe hrustanca. Za pomoč pri celjenju kirurških ran, in kasneje tudi za zdravljenje raka, je uporabljal uprašen goveji hrustanec. Poročal je, da je kar pri polovici svojih pacientov opazil znatno zmanjšanje tumorja. Vendar rezultati niso bili ponovljivi v novejših raziskavah. Od tedaj so znanstveniki proučevali mnogo različnih vrst hrustancev (ovčji, svinjski, goveji, piščančji, hrustanec morskega psa).Po letu 1992, ko je dr. William Lane objavil knjigo Sharks Don't Get Cancer, je postal hrustanec morskega psa kot prehransko dopolnilo priljubljena metoda zdravljenja v alternativni medicini. Zmotno so domnevali, da morski psi ne zbolijo za rakom, zato so predvidevali, da so v njihovem telesu snovi, ki preprečujejo razvoj te bolezni.Zanimanje za tako zdravljenje se je leta 1993 še povečalo, ko so v televizijski oddaji 60 Minutes predvajali prispevek, v katerem je bila predstavljena raziskava na Kubi, kjer naj bi bolniki z napredujočim rakom izkazali znatno izboljšanje po zdravljenju s hrustancem morskega psa. Raziskava ni bila objavljena v nobeni znanstveni publikaciji in rezultate je kasneje National Cancer Institute – NCI (ameriški inštitut za zdravljenje raka) proglasil za nepopolne in neprepričljive.Danes raziskave temeljijo na izolaciji beljakovin iz hrustanca morskega psa, ki bi učinkovito inhibirali angiogenezo. Snovi, ki zavirajo razrast novih krvnih žil, obetajo namreč nove možnosti za zdravljenje raka.
Hrustanec morskega psa se že več kot 30 let uporablja za zdravljenje številnih bolezni, kot so osteoporoza, artritis, luskavica, nevrovaskularni glavkom, diabetična retinopatija, Kaposijev sarkom in druge bolezni, povezane z angiogenezo. Najbolj razširjena pa je uporaba pri zdravljenju raka.Odsotnost krvnih žil v hrustancu je vodila do domneve, da celice hrustanca proizvajajo snovi, ki inhibirajo angiogenezo. Tumorje obdaja bogat žilni preplet, ki jim omogoča rast, saj dobijo iz krvi večino kisika in hranil. Z zaviranjem nastajanja novih krvnih žil lahko zato preprečimo rast tumorjev in nastanek zasevkov, kar se izkorišča pri zdravljenju raka.V raziskavah so ugotovili, da vsebuje hrustanec morskega psa tudi snovi, ki imajo protivnetno in imunostimulativno delovanje ter pospešujejo celjenje ran.
Hrustanec morskega psa se običajno aplicira peroralno v obliki praška, kapsul, tablet ali tekočine. Nekaterim ljudem predstavlja težavo neprijeten vonj in okus po ribah.V kliničnih raziskavah so poleg peroralne preizkušali tudi topično in subkutano aplikacijo ter uporabo kot klistir.Odmerjanje in trajanje terapije se med pripravki bistveno razlikuje. Po navadi so priporočeni veliki odmerki (40–90 g na dan). Sestava končnih izdelkov se, odvisno od proizvajalca, razlikuje v vsebnosti veziv, polnil in samega hrustanca, saj pri prehranskih dopolnilih ni predpisanega enotnega načina proizvodnje.Nekateri znanstveniki menijo, da je učinek na tumor možno doseči le z intravensko aplikacijo, saj se beljakovine po peroralni aplikaciji zaradi svoje velikosti slabo absorbirajo in razpadejo, še preden dosežejo tumor v telesu. Absorpcijo pa lahko izboljšamo z uporabo tekočega ekstrakta hrustanca morskega psa.
Znanstveniki na Inštitutu za biokemijo in biofiziko v Teheranu so iz hrustanca morskega psa izolirali beljakovino velikosti 13,7 kDa, ki so jo poimenovali SCP1. In vitro so na aorti podgane dokazali, da beljakovina inhibira angiogenezo.V drugi raziskavi so izolirali frakcijo beljakovin z molekulsko maso 14,7 kDa in 16 kDa. Delovanje so preizkušali in vitro na podganji aorti ter in vivo na membrani zarodka piščanca (chorioallantoic membrane – CAM). Beljakovinska frakcija je uspešno delovala na zmanjšanje nastanka kapilar tako in vitro kot in vivo. Zaradi zahtevnih postopkov ločitve teh dveh beljakovin ostaja neznano, ali je za aktivnost zaslužna ena izmed obeh beljakovin ali obe.Kitajski raziskovalci so proučevali polipeptid, izoliran iz hrustanca modrega morskega psa z molekulsko maso 15,5 kDa, ki so ga poimenovali PG155. Rezultati in vivo študije na zarodku ribe navadna cebrica (Danio rerio) so pokazali znatno zmanjšanje nastajanja krvnih žil, kar dokazuje antiangiogenetsko aktivnost polipeptida.V številnih raziskavah so iz hrustanca morskega psa izolirali še mnoge druge beljakovine, ki prav tako inhibirajo angiogenezo, odkrili pa so tudi, da hrustanec vsebuje fibrinolitične encime, kar predstavlja nove možnosti za zdravljenje žilnih bolezni.
Klinično študijo na 83 bolnikih z neozdravljivim rakom na dojki in debelem črevesu so raziskovalci izvedli z namenom, da ugotovijo, če terapija s hrustancem morskega psa (BeneFin) poleg obstoječega zdravljenja pripomore k povečanju preživetja pacientov. Poleg tega so ugotavljali tudi toksičnost in toleranco pripravka ter kakovost življenja pri zdravljenju s hrustancem morskega psa. Po desetih mesecih ni bilo pomembnih razlik med preživetjem bolnikov, ki so prejemali BeneFin, in med tistimi, ki so prejemali placebo. Prav tako ni bilo opazno izboljšanje kakovosti življenja pri pacientih, ki so se zdravili s hrustancem morskega psa, v primerjavi s tistimi, ki so prejemali placebo. V raziskavi niso uspeli dokazati učinkovitosti izdelka BeneFin pri zdravljenju pacientov z napredujočim rakom.
Neovastat (AE-941), ki ga je razvilo kanadsko podjetje AEterna Zentaris, je bil prvi pripravek iz hrustanca morskega psa, ki so ga razvijali popolnoma enako kot ostala zdravila; dokazovali so mu varnost, učinkovitost in kakovost. Ostali pripravki, ki so danes dostopni na tržišču, spadajo med prehranska dopolnila, kar pomeni, da nimajo dokazane varnosti, učinkovitosti in kakovosti.Raziskave na miših so pokazale, da peroralno apliciran Neovastat znatno zmanjša velikost tumorja in pomembno vpliva na zmanjšanje števila razsevkov v pljučih. Toksikološke študije na opicah in podganah pa so pokazale, da Neovastat ne izkazuje toksičnih učinkov niti pri stalnih visokih odmerkih zdravila. To je pomenilo, da je zdravilo dovolj varno za pričetek kliničnih študij.Do danes so končane vse štiri klinične študije, ki so jih opravili z zdravilom Neovastat. Dokazali so, da dovolj visoki odmerki (nad 180 ml na dan za 70 kg težko osebo) podaljšajo življenjsko dobo pacientov z razširjenim rakom na pljučih za približno mesec in pol (iz 4,6 meseca na 6,1 mesec) v primerjavi s pacienti, ki so prejemali nižje odmerke zdravila. Neposrednega vpliva na tumor niso opazili.Raziskovali so tudi terapevtski vpliv Neovastata na paciente z luskavico. Dokazali so, da dovolj visoki dnevni odmerki (nad 60 ml na dan, vsaj dvanajst tednov) ugodno vplivajo na obolele predele kože.Leta 2002 je ameriški vladni Urad za zdravila in prehrano (Food and Drug Administration - FDA) zdravilu Neovastat dodelil status zdravila sirote za zdravljenje svetloceličnega karcinoma ali hipernefroma, najpogostejše oblike raka ledvic. Status zdravila sirote dodeli FDA (ZDA) oziroma EMEA (Evropa) izdelkom, ki so namenjeni zdravljenju redkih bolezni (manj kot 200.000 bolnikov – podatek za ZDA).
Hrustanec morskega psa ni toksičen, kljub temu pa so v klinični študiji dokumentirali pojav diareje, dispneje, levkopenije, nevtropenije, slabosti, utrujenosti in bolečine v kosteh.Vpliva lahko na ledvično funkcijo, zato je kontraindiciran pri ledvičnih okvarah. Prav tako odsvetujejo uporabo pri ljudeh z nizkim številom levkocitov, nosečnicah in otrocih. Povzroča lahko preobčutljivostne reakcije, zato se ga morajo izogibati ljudje z alergijami na morsko hrano. Pri velikih odmerkih lahko zaradi visoke vsebnosti kalcijevih soli povzroči hiperkalciemijo. Interakcije z drugimi zdravili niso znane.Pacienti se ne smejo zanašati le na zdravljenje s hrustancem morskega psa in odlašati ali zavračati standardne terapije pri zdravljenju raka, saj lahko to povzroči resne zdravstvene težave. Hrustanec se priporoča le kot dopolnilo k običajni terapiji raka s citostatiki.
Sto kapsul, ki vsebujejo hrustanec morskega psa, stane približno 44 ameriških dolarjev. Pri standardem odmerjanju kapsul znašajo stroški enomesečnega zdravljenja okoli 700 ameriških dolarjev.
Ideja za protitumorno delovanje hrustanca morskega psa je izvirala iz domneve, da te živali ne zbolijo za rakom. Trditev so ovrgli raziskovalci, ki so proučevali pojav tumorjev v razredu hrustančnic (morski psi, skati), katerih skelet sestavlja predvsem hrustanec. Med njimi so odkrili 42 vrst benignih in malignih tumorjev. Dokazali so, da temelji knjiga Sharks Don't Get Cancer, katere avtor je dr. William Lane, na napačni domnevi. Kasneje se je izkazalo, da BeneFin, izdelek iz hrustanca morskega psa, ki ga je promoviral William Lane, proizvaja podjetje Lane Labs, ki je bilo v lasti njegovega sina. Leta 1999 je FDA izdala prepoved za promet tega izdelka na podlagi nezakonitega oglaševanja produkta kot zdravila za terapijo raka.Klinične študije izdelka BeneFin niso pokazale nobenega učinka na zmanjšanje tumorjev pri bolnikih z napredujočim rakom.Laboratorijske raziskave, v katerih so dokazali antiangiogenetsko aktivnost določenih proteinov iz hrustanca, so izvajali le z izoliranimi proteini, ne pa z neobdelanim hrustancem morskega psa, ki je na voljo kot prehransko dopolnilo.
Nasprotniki zdravljenja s hrustancem morskega psa opozarjajo na ogrožanje in nevarnost izumrtja določenih vrst, saj naj bi se populacija morskih psov močno zmanjšala zaradi uporabe hrustanca v prehranskih dopolnilih. Prav tako naj bi napačne domneve zaslepile ljudi in jih tako odvračale od učinkovitega standardnega zdravljenja raka.
Izdelki s hrustancem morskega psa imajo v ZDA status prehranskega dopolnila. Na trgu je na voljo več kot štirideset različnih izdelkov. V ZDA se prehranska dopolnila obravnava kot živila in ne zdravila, zato odobritev FDA za promet ni potrebna, razen če je na izdelku naveden specifičen zdravilni učinek oz. indikacija.Proizvajalcem ni potrebno dokazovati protitumornega ali kateregakoli učinka, zato je terapevtska učinkovitost izdelkov vprašljiva. Prav tako ni predpisanega načina proizvodnje, zato se vsebnost hrustanca in drugih snovi v končnih izdelkih močno razlikuje.Kljub številnim študijam učinkovitost in varnost hrustanca morskega psa na ljudeh še nista bili dokazani. Raziskave še potekajo in morda se nam v prihodnosti obeta, da bo ta metoda zdravljenja postala učinkovita alternativa agresivnemu zdravljenju tumorjev s citostatiki.

Hrvaška, uradno Republika Hrvaška (hrvaško Republika Hrvatska,  poslušaj ), je suverena država na stičišču Srednje Evrope, Jugovzhodne Evrope in Sredozemskega morja. Glavno mesto je Zagreb, ki tvori posebno administrativno območje, skupaj z dvajsetimi ostalimi upravnimi enotami, županijami. Ozemlje Hrvaške pokriva 56.594 km2 in ima sicer raznoliko, vendar večinoma celinsko in sredozemsko podnebje. Razprostira se od skrajnih vzhodnih robov Alp na severozahodu do Panonske nižine in bregov reke Donave na vzhodu, njen osrednji del pokriva Dinarski gorski masiv, južni in zahodni del pa se končujeta na obali Jadranskega morja. Na severu in severozahodu meji na Slovenijo, na severu na Madžarsko, na jugu in vzhodu na Bosno in Hercegovino, na jugu na Črno goro ter na vzhodu na Srbijo. Hrvaška obala Jadranskega morja je dolga 1778 km, ob njej pa leži tudi več kot 1000 otokov. Prebivalstvo države znaša 4,16 milijona, večino od tega so Hrvati, prevladujoča veroizpoved pa je rimokatoliška. Številčno najpomembnejša manjšina so prebivalci srbske narodnosti.Ozemlje Hrvaške je naseljeno že od paleolitika (krapinski človek), Hrvati pa so na ozemlje sedanje Hrvaške prispeli v začetku 7. stoletja. Državo so do 9. stoletja organizirali v dve vojvodstvi, Panonsko in Primorsko Hrvaško. Tomislav je postal kralj leta 925 in s tem Hrvaško povzdignil v kraljestvo. Hrvaško kraljestvo je ohranilo samostojnost skoraj 200 let (925–1102) in doseglo svoj vrh v času kraljev Petra Krešimirja IV. in Dimitrija Zvonimirja. Leta 1102 je Hrvaška vstopila v personalno unijo z Madžarsko. Leta 1527 je v vihri vojne z otomanskim imperijem hrvaški parlament okronal Habsburga Ferdinanda I. kot hrvaškega kralja. Po prvi svetovni vojni je leta 1918 Hrvaška postala del nepriznane države Slovencev, Hrvatov in Srbov, ki je nastala na pogorišču Avstro-Ogrske, nato pa še Kraljevine Srbov, Hrvatov in Slovencev in nato Jugoslavije. Med drugo svetovno vojno je obstajala fašistična Neodvisna država Hrvaška. Po vojni je Hrvaška postala ustanovni član in federalna enota (republika) najprej Federativne, nato pa Socialistične federativne republike Jugoslavije. Junija 1991 je skupaj s Slovenijo razglasila neodvisnost, ki je v veljavo stopila 8. oktobra istega leta. Navkljub neodvisnosti pa se je Hrvaška še štiri leta zatem s srbskimi in jugoslovanskimi (para)vojaškimi silami z orožjem borila za suverenost nad svojim celotnim ozemljem (glej: vojna na Hrvaškem). Spori in spopadi so se za diplomatsko mizo zaključili šele leta 1995 s podpisom daytonskega sporazuma med Hrvaško, Srbijo ter Bosno in Hercegovino.
Hrvaška je unitarna država, republika s parlamentarno demokracijo. Mednarodni denarni sklad Hrvaško definira kor državo v razvoju, Svetovna banka pa kot visokodohodkovno gospodarstvo. Hrvaška je članica Evropske unije (od 2013), zveze NATO, Sveta Evrope, Svetovne trgovinske organizacije ter ustanovni član Sredozemske zveze. Kot aktivni član OZN ter njenih mirovnih sil je sodelovala v Afganistanu ter v letih 2008–2009 delovala kot nestalna članica Varnostnega sveta pri OZN.
Leta 2017 je v gospodarstvu prevladoval storitveni sektor z okoli 70% BDP, sledi industrija z okoli 26,2 % in kmetijstvo z okoli 3,7 %. Temu ustreza tudi zaposlitev: storitve 70,8 %, industrija 27,3 %, kmetijstvo 1,9 %. Pomemben storitveni sektor je (zlasti poletni) turizem, saj se Hrvaška uvršča med dvajset najpriljubljenejših območij na svetu. Hrvaško je recesija v letih 2009–2015 močno prizadela, z ne preveč optimističnimi obeti v prihodnje. Za Hrvaško je Slovenija po obsegu tretji zunanjetrgovinski partner (tako pri izvozu kot uvozu). Najpomembnejši hrvaški zunanjetrgovinski partner so države EU, zlasti Italija in Nemčija, pomembno pa je tudi sodelovanje z BiH. Prisotnost državne regulative v gospodarstvu ter proračunska potrošnja sta še vedno visoka.
Hrvaška prebivalcem zagotavlja splošno dostopen zdravstveni in brezplačni osnovnošolski in srednješolski šolski sistem. Eden glavnih prebivalstvenih izzivov trenutne Hrvaške je nizka rodnost, izseljevanje mladih ter staranje preostalega prebivalstva.
Ime Hrvaške izhaja iz srednjeveške latinske besede Croātia – v primerjavi z DUX CRUATORVM  [sic] ("Vojvoda Hrvatov") izpričano v Branimirjevem napisu, ki je sam po sebi izpeljanka severozahodno slovanskega *Xrovat-, z metatezo likvidov, najverjetneje iz skupnoslovanskega izraza *Xorvat- in še prej najverjetneje iz praslovanskega *Xarwāt- (*Xъrvatъ) ali *Xŭrvatŭ (*xъrvatъ).
Izvor imena je nejasen, vendar je najverjetneje gotski ali indo-arijanski izraz za slovanska plemena. Najstarejši ohranjeni zapis hrvaške oznake za ljudstvo *xъrvatъ je iz Baške plošče v obliki zvъnъmirъ kralъ xrъvatъskъ ("Zvonimir, hrvaški kralj").Prva omemba latinskega imena je pripisana listini vojvode Trpimirja I. iz leta 852. Original je izgubljen, ohranjen je le prepis iz 1568, kar vodi k dvomom o resničnosti trditve. Najstarejši ohranjeni zapis v kamnu je z Branimirjevega napisa iz 9. stoletja (ki so ga našli v bližini današnjega Benkovca), kjer vojvodo Branimirja naslavljajo z nazivom Dux Cruatorvm. Točen datum nastanka ni gotov, splošno pa velja, da je najverjetneje iz obdobja med letoma 879 in 892, kar sovpada z obdobjem Branimirjeve vladavine.
Ozemlje sedanje Hrvaške je bilo poseljeno že v prazgodovini. Izkopavanja v severni Hrvaški so razkrila fosilne ostanki neandertalcev, ki izhajajo iz obdobja srednjega paleolitika. Najbolj znano ter najbolje predstavljeno nahajališče se nahaja v Krapini (t.i. krapinski človek). V vseh hrvaških regijah so našli tudi ostanke neolitskih in kalkolitskih kultur. Največji del najdišč leži v rečni dolinah severne Hrvaške, med njimi so najbolj znane lasinjska kultura, vučedolska kultura in badenska kultura. Iz železne dobe izhajajo ostanki ilirske halštatske kulture in keltske kulture.
Precej kasneje so območje poselili Liburnijci in Iliri, medtem ko prve grške kolonije zasledimo na otokih Hvar (Pharos), Korčula (Melaina Korkyra) in Vis (Issa). Leta 9 našega štetja je ozemlje današnje Hrvaške postalo del Rimskega imperija (rimska provinca Dalmatia). Cesar Dioklecijan je po upokojitvi leta 305 na mestu današnjega Splita zgradil palačo, katere ostanki so vidni še danes; v Pulju pa še vedno stoji dobro ohranjen rimski amfiteater.V 5. stoletju je eden zadnjih vladarjev Zahodnega rimskega cesarstva, Julius Nepos, svojemu cesarstvu vladal iz splitske palače. Obdobje se je zaključilo z vdori Avarov in Hrvatov v prvi polovici 7. stoletja, med katerimi so bila uničena skoraj vsa rimska mesta. Romanski staroselci so se umaknili v mesta na obali, otokih in gorah. Tako je mesto Dubrovnik nastalo iz preživelih iz mesta Epidaurum (današnji Cavtat).
Etnogeneza Hrvatov je nezanesljiva in jo razlaga več teorij, med katerima sta v ospredju slovanska in iranska. Najširše sprejeta, slovanska, govori o selitvi Belih Hrvatov z območja Bele Hrvaške v obdobju preseljevanja ljudstev. Nasprotno, iranska teorija govori o iranskem izvoru na osnovi plošče iz Tanaisa, kjer so v grščini zapisana imena Χορούαθ[ος], Χοροάθος in Χορόαθος (Khoroúathos, Khoroáthos, and Khoróathos) in njihova razlaga kot imena za Hrvate.
Slovanski predniki današnjih Hrvatov in ostali Južni Slovani naj bi se ustalili na sedanjem območju tik pred začetkom 7. stoletja ali, po drugi teoriji, nekje do 9. stoletja. Hrvaška je bila prvič omenjena v frankovskih in bizantinskih kronikah v 9. stoletju, njene meje pa je prvi opisal bizantinski cesar Konstantin VII. Porfirogenet v 10. stoletju v delu De Administrando Imperio. Nastali sta dve kneževini, Panonija (s sedežem v Sisku) in Hrvaška (s sedežem v Ninu.), ki sta jima vladala Ljudevit in Borna, kot v svojih kronikah navaja Einhard v letu 818. Najvišji položaj v zgodnji hrvaški državi je zasedal knez, ki so ga izvolile pomembne hrvaške družine. Od začetka 10. stoletja pa je nosil naziv kralj, krona je postala nato dedna in večina poglavarjev v naslednjih 300 letih je izhajala iz dinastije Trpimirovićev. Od pogodbe v Aachnu v letu 812, ki je končala vojno med vzhodnim in zahodnim cesarjem, je Hrvaška postala vazalna država Karla Velikega in njegovih naslednikov. 
Frankovska nadvlada se je končala med vladanjem kneza Mislava dve desetletji kasneje. V tem času se je območje med Savo in Dravo, poznano kot Spodnja Panonija, kasneje Slavonija, razvilo v kneževino pod svojimi domačimi knezi. Prvi domači hrvaški kralj, ki ga je priznal papež, deloma po svojih močeh in sposobnostih, deloma pa zaradi nemoči zahodnih vladarjev, je bil knez Branimir, ki je priznanje papeža Janeza VIII. prejel 7. junija 879.Po Konstantinu VII. naj bi se pokristjanjevanje začelo v 7. stoletju, vendar teorija ni sprejeta in se pokristjanjevanje običajno povezuje z 9. stoletjem.
Posebno mesto v hrvaški zgodovini so zasedali vladarji obalnih in otoških mest, ki so bila od 812. leta vključena v bizantinsko provinco Dalmacijo. Ta mesta Zadar, Split, Trogir, Dubrovnik, Kotor, Krk, Rab in Osor so bile nekakšne trdnjave tuje moči sredi hrvaškega kraljestva in so tako predstavljala določeno nevarnost. Zaradi tega je hrvaški kralj stopil na bizantinsko stran v njihovi vojni z Bolgari v 9. in 10. stoletju in kot nagrado za to pomoč so dobili pod svojo upravo provinco Dalmacijo, ki so ji vladali v bizantinskem imenu. Takšen položaj je bil v obdobju kralja Tomislava, ki je bil tudi prvi v virih izpričan kralj (v pismu papeža Janeza X., s katerim hrvaško kraljestvo datiramo v leto 925), ki je nosil naziv kralj Hrvaške in Dalmacije, in Štefana Držislava (969–997). Med vladanjem kralja Petra Krešimirja IV. (1054–1074) in Dimitrija Zvonimirja (1075–1089) je bila Dalmacija dokončno vključena v hrvaško kraljestvo in se je s tem ločila od bizantinskega imperija, hrvaško kraljestvo pa je ta čas doseglo svoj največji obseg. Ko je kralj Stjepan II. umrl leta 1091 in s tem postal zaključil dinastijo Trpimirovićev, je ogrski kralj Ladislav I. v imenu svoje sestre Helene, žene Dimitrija Zvonimirja, zahteval hrvaško krono. Odpor tej zahtevi je vodil do bitke na Gvozdu (sedaj Petrovi gori) 1097, katere končni rezultat – poraz Hrvatov in smrt kralja Petra Svačića – je bilo leta 1102 kronanje madžarskega kralja Kolomana za kralja Hrvaške in vstop v personalno unijo z Ogrsko; kralja je formalno izvolilo hrvaško plemstvo in nov kralj se jim je zahvalil v obliki oprostitve plačevanja davkov. To pa jim je zamerilo madžarsko plemstvo. Oblast na Hrvaškem je v tem času predstavljal sabor in ban, Hrvaška pa je bila skoraj štiri stoletja administrativno ločena od Ogrske.Dalmatinska mesta so bila predmet beneških interesov, zato so se mesta morala v času med 12. in 14. stoletju stalno bojevati za svojo svobodo. Kljub temu je Beneška republika do leta 1428 prevzela oblast nad Zadrom in Rabom (ne pa tudi nad Raguzo-Dubrovnikom), toda kralj in hrvaško plemstvo sta preprečila okupacijo celotne province. Ko je pričela moč madžarskih Arpadovičev slabeti, so postali hrvaški bani iz družine Šubič-Bribir (kasneje Zrinski) pravzaprav neodvisni vladarji. Pavel, pripadnik Anžuvinske dinastije iz Neaplja, kot novi vladar pa je moč teh hrvaških banov kmalu zlomil. Posledica tega je bilo beneško zavzetje vseh dalmatinskih mest, zato je kralj Ludvik Veliki začel z vojno proti Benečanom, ki se je končala v njegovo korist leta 1358 s pogodbo v Zadru, s katero je provinca Dalmacija zopet pripadla Hrvaški. Hkrati je to tudi rojstni datum Dubrovniške republike, ki je bila sicer pod oblastjo madžarsko-hrvaških kraljev, toda delovala je povsem avtonomno. Novo obdobje nazadovanja centralne kraljeve oblasti pod kraljem Sigismundom in njegovih naslednikov je omogočilo Benetkam v obdobju 1409–1480, da so za skoraj štiri stoletja zavzele nadzor nad dalmatinskimi mesti z izjemo Dubrovnika, vse do leta 1797.
Prelomen trenutek v hrvaški zgodovini je bil prihod Turkov na Balkan. Po srbskem porazu v Kosovski bitki (1389) in padcu bosanskega kraljestva (1463) se je turški imperij razširil do hrvaških meja. Država je bila izpostavljena številnim in pogostim turškim napadom, ki so povzročili številne človeške žrtve, nekatere ljudi so odvedli s sabo, v velikem delu populacije je prišlo do migracij, prav tako pa je prišlo do teritorialnih izgub. Proti koncu 16. stoletja so bile hrvaške in slavonske meje potisnjene daleč nazaj na zahod, tako oslabljeni Hrvaška in Slavonija sta bili ponovno združeni, od druge polovice 16. stoletja sta imeli tudi skupnega bana. Hrvaški poraz v bitki na Krbavskem polju v Liki leta 1493, madžarski poraz v bitki pri Mohaču (1526) in smrt kralja Ludvika II. so vnesli potrebo po izvolitvi novega vladarja. Hrvaško plemstvo je videlo edino upanje zoper Turke v podpori s strani Habsburžanov. Zato se je hrvaški parlament leta 1527 zbral v Cetini in izbral nadvojvodo Ferdinanda za kralja Hrvaške (1. 1. 1527), pod pogojem, da bo Hrvaško varoval pred otomanskim imperijem in hkrati ohranil njene politične pravice. V tem obdobju se je uveljavilo plemstvo iz družin Frankopan in Zrinski, iz katerih so nato v prihodnosti izšli številni bani. Madžarsko plemstvo pa je podpiralo Ivana Zapoljo, člana plemiške družine iz Slavonije, in po obdobju državljanske vojne je bil Ferdinand tudi s strani madžarskega plemstva potrjen za novega kralja. Habsburžani so tako vladali obema državama vse do leta 1918. V 16. stoletju so Habsburžani in hrvaško plemstvo organizirali in postavili obrambni pas proti Turkom, imenovan Vojna krajina. 
Habsburška politika je pripeljala do upora vidnejšega hrvaškega in madžarskega plemstva, katerega cilj je bilo svobodno hrvaško kraljestvo v vazalnem odnosu do Osmanskega imperija. Zrinsko-Frankopanski upor je bil odkrit in zatrt, njegovi voditelji so bili leta 1671 obglavljeni, Turkom pa odprta pot za obleganje Dunaja 1683.
V tem obdobju je prišlo tudi do znatnih demografskih sprememb. Hrvati so bežali v Avstrijo in sedanji gradiščanski Hrvati so njihovi neposredni potomci. Da bi nadomestili bežeče prebivalstvo, so Habsburžani povabili krščansko prebivalstvo Bosne in Srbije. Dolžnost teh svobodnih poljedelskih naseljencev je bilo bojevanje proti Turkom, bili so oproščeni plačevanja davkov; po verski pripadnosti so bili deloma katoliki, deloma pa pripadniki pravoslavne veroizpovedi in ti so bili imenovani tudi kot Vlahi. Srbske migracije v to področje so dosegle vrhunec med velikimi srbskimi migracijami leta 1690 in v letih 1737–39. Podoben proces se je dogajal tudi v Dalmaciji; po uspešnih vojnah v 17. in 18. stoletju proti Turkom in ponovni priključitvi večine delov srednjeveške Hrvaške so bili že pod Benečani naseljeni na območje Dalmacije srbski živinorejci kot mejni vojaki, največ okoli mesta Knin, kjer so kmalu prevladali nad krščansko večino.
Uspešna vojna proti Turkom (npr. bitka pri Sisku leta 1593, kjer so sodelovali tudi Slovenci pod vodstvom Andreja Turjaškega) se je končala s pogodbo v Sremskih Karlovcih (1699) in z mirom pri Požarevcu (1718; ta ureja mejo med Mljetsko republiko in Turčijo), nekateri deli Hrvaške in Slavonije so se osvobodili in meje ob Bosni in Hercegovini iz leta 1718 so ostale skoraj enake vse do danes.
V letu 1712 je bil izglasovan zakon, ki je dovolil ženski članici Habsburške dinastije biti okronana za vladarico v primeru, če ni nobenega moškega naslednika, kar je kasneje Mariji Tereziji, kljub nasprotovanju madžarskega plemstva, omogočilo priti do madžarske krone. Hrvaško plemstvo je novo cesarico podprlo; Hrvaški je zavladala leta 1767 na kraljevem koncilu, ki je bil hkrati prva hrvaška vlada, ki je obstajala do leta 1779, cesarica pa se je za podporo oddolžila z ugodnostmi in pravicami za Hrvaško.
V času Napoleonovih vojn sta tako Mljetska kot Dubrovniška republika izgubili svojo neodvisnost, Francozi pa so zasedli ozemlje pod beneškim nadzorom in leta 1809 je ozemlje postalo del Ilirskih provinc s sedežem v Ljubljani. Kot odgovor je britanska mornarica z otoka Visa izvajala blokado Jadranskega morja, ki je vodila do bitke pri Visu leta 1811. Ilirske province so Avstrijci zavzeli leta 1813 in so po Dunajskem kongresu 1815 postale del Avstrijskega cesarstva. S tem so se vsa ozemlja osrednje in primorske Hrvaške zopet združila pod isto krono.1830. in 1840. so bila leta romantičnega nacionalizma, ki so navdihovala hrvaški nacionalni preporod, t.i. ilirsko gibanje, politično in kulturno gibanje, ki je zagovarjalo enotnost vseh južnih Slovanov v cesarstvu. Glavni cilj gibanja je bil uveljavitev standardnega slovanskega jezika kot protiutež madžarščini, skupaj z spodbujanjem hrvaške literature in kulture. Med madžarsko revolucijo leta 1848 je bila Hrvaška na avstrijski strani, ban Josip Jelačić je leta 1849 pomagal poraziti madžarske sile in s tem spodbudil obdobje germanizacije.Do 1860. so posledice neuspešne germanizacije v cesarstvu postale vidne, kar je vodilo do avstrijsko-madžarskega kompromisa leta 1867 in nastanka personalne unije med Avstrijskim cesarstvom in madžarskim kraljestvom; ob takrat oslabljeni Avstriji po izgubah v vojni s Prusijo in Italijani je na moči v cesarstvu pridobila Madžarska in leta 1868 so bili hrvaški predstavniki prisiljeni v sprejetje sporazuma z Madžarsko. Dogovor je določal preoblikovanje Hrvaške v enotno državo, z združenima kraljestvoma Hrvaška in Slavonija, z lastnimi notranjimi organi, sodstvom in izobraževalnim sistemom, toda kot del Madžarskega kraljestva. Kraljestvo Dalmacija je bilo pod avstrijskim nadzorom, medtem ko je Reka obdržala status Corpus separatum, uveljavljenem leta 1779.Ko je Avstro-Ogrska na podlagi Berlinskega dogovora iz leta 1878 okupirala Bosno in Hercegovino, je bilo do takrat obmejno vojaško področje leta 1881 zopet podrejeno neposredno hrvaškemu parlamentu, v skladu z hrvaško-madžarskim dogovorom. Obnovljene napore za ponovno uveljavitev velike Avstrije s Hrvaško kot federalno enoto je ustavila prihajajoča 1. svetovna vojna. Razdelitev države na Dalmacijo in ostalo Hrvaško, kot tudi položaj hrvaškega parlamenta, ki je bil izključen iz cesarskega, je v tem obdobju povzročilo krepitev moči politikov, ki so bili naklonjeni ideji o združenju Južnih Slovanov ter odcepitvi iz cesarstva.
29. oktobra 1918 je hrvaški parlament (Sabor) razglasil neodvisnost in sprejel odločitev o pridružitvi novoustanovljeni Državi Slovencev, Hrvatov in Srbov, ki je, z Zagrebom kot glavnim mestom, obstajala komaj mesec dni. Srbska populacija je želela hitro združitev s Srbskim kraljestvom, na drugi strani pa so italijanske grožnje po zavzetju obsežnih hrvaških območij v Dalmaciji prisilile Hrvaško, da je tudi sama prosila za pomoč Srbijo. Država je nato 1. decembra 1918 vstopila v unijo z Kraljevino Srbijo in oblikovala Kraljevino Srbov, Hrvatov in Slovencev s sedežem v Beogradu. Hrvaški sabor v resnici ni nikoli pisno potrdil združitve s Srbijo in Črno goro. Vidovdanska ustava iz leta 1921 je državo opredelila kot unitarno, razpust sabora pa je skupaj z brisanjem administrativnih meja dejansko zaključil obdobje hrvaške samostojnosti. Hrvaška je bila administrativno ločena na več področij in praktično na robu obstoja. Novi ustavi je nasprotovala najštevilčnejša hrvaška stranka, Hrvaška seljačka stranka (HSS; Hrvaška kmečka stranka) pod vodstvom Stjepana Radića.Politični položaj se je še poslabšal po Radićevem umoru v državnem parlamentu, kar je privedlo do uvedbe diktature kralja Aleksandra januarja 1929. Diktature je sicer formalno bilo konec 1931, ko je kralj uveljavil še bolj unitarno ustavo, država pa je dobila manj z narodi povezano novo ime: Kraljevina Jugoslavija. Hrvaške politične stranke so v obdobju kraljeve diktature delovale v opoziciji. HSS, ko jo je sedaj vodil Vladko Maček, je še naprej zagovarjala federalizacijo, kar je na koncu, ob naraščajoči grožnji 2. svetovne vojne, avgusta 1939 privedlo do dogovora princa Pavla z Vlatkom Mačkom in srbskim premierom Dragišo Cvetkovičem – dogovor Cvetković–Maček – in s tem do avtonomije Banovine Hrvaške. Jugoslovanska vlada je zadržala nadzor nad obrambo, notranjo varnostjo, zunanjimi zadevami, trgovino in transportom, ostale stvari pa prenesla na Sabor in s strani kralja imenovanega bana.
Ko so aprila leta 1941 Nemci okupirali Jugoslavijo, je mnogo Hrvatov videlo v tem osvoboditev po dolgem obdobju zatiranja. Nemci in Italijani so se strinjali glede ustanovitve Neodvisne države Hrvaške (Nezavisna država Hrvatska) s fašistično vlado. Meje te države so vključevale Hrvaško, dele Bosne in Hercegovine in Srem ter nekaj ozemlja na južni meji današnje Slovenije, okoli Obrežja. Hrvaški fašisti so nemudoma sprejeli nürnberške zakone in pričeli z zatiranjem in preganjanjem Judov (ocena je, da jih je od 39.000 preživelo le 9.000) in Srbov; prišlo je do ustanovitve koncentracijskega taborišča Jasenovac ter spremembe rabe zaporov v Stari Gradiški. Ocena števila med vojno s strani ustaškega režima NDH pobitih hrvaških Srbov je okoli 500.000. Po drugi strani je ocena števila umrlih Hrvatov okoli 200.000, kar vključuje tako žrtve fašističnega režima, partizane, kot tudi medvojne žrtve in žrtve povojnih pobojev članov kolaborantske vojske.22. junija 1941 je bila blizu Siska ustanovljena prva hrvaška protifašistična partizanska skupina (prva v nemško zasedeni Evropi). Kljub temu pa so bile ob začetku vojne partizanske skupine politično nehomogene in komunisti so jih kmalu vključili pod svoj nadzor. Leta 1943 so hrvaški partizani ustanovili antifašistični parlament, ki je združeval Istro s Hrvaško. Po zmagi nad fašisti je to postal tudi uradni parlament, meje Hrvaške pa so bile na novo oblikovane. Ob meji z Bosno in Hercegovino je obveljala že dve stoletji stara mejna črta, meja s Srbijo pa je bila oblikovana skladno z nacionalno večino v regiji Srem. Hrvaška je dobila tudi provinco Baranjo z večinoma hrvaško populacijo ter že omenjeno Istro. Tako kot v Sloveniji je tudi precejšen del Hrvatov umrl v povojnih pobojih, od katerih se jih je zaradi umikanja kolaborantskih enot NDH ter civilnega prebivalstva proti Avstriji znaten del zgodil prav na ozemlju Slovenije in bližnje okolice (Tezno pri Mariboru, Pliberk, Teharje, Barbarin rov ....), kar na Hrvaškem pogosto označujejo z izrazom "križev pot" (hrv. križni put).
Po koncu 2. svetovne vojne je Hrvaška postala enostrankarska socialistična federalna enota (republika) SFR Jugoslavije, v kateri je bila na oblasti Komunistična stranka Hrvaške. Znotraj federacije je uživala določeno stopnjo samostojnosti. Leta 1967 so hrvaški pisci in jezikoslovci objavili Izjavo o statusu in imenu standardnega hrvaškega jezika, s čemer so želeli doseči večjo samostojnost hrvaščine. Izjava je prispevala k razvoju narodnega gibanja za večje človekove pravice in decentralizacijo jugoslovanskega gospodarstva, ki je doseglo vrhunec z Hrvaškim poletjem leta 1971. Politični nasprotniki so gibanje imenovali MASPOK (masovni pokret). Najvidnejši vodje gibanja so bili Savka Dabčević-Kučar (1923–2009) in Miko Tripalo (1926–95), poleg njiju pa še Pero Pirker, Ivan Šibl, Dragutin Haramija, razumniki kot Vlado Gotovac in Marko Veselica, ter študentski vodje Dražen Budiša in Ivan Zvonimir Čičak. Zaradi sodelovanja je bilo obsojenih več kot 2000 oseb, več deset tisoč pa je izgubilo službo ali pa so bili premeščeni na nižja delovna mesta. Prepovedano je bilo delovanje Matice hrvatske ter ukinjeni številni časopisi in listi, vse po ukazu najvišjega jugoslovanskega vodstva. Kljub vsemu je jugoslovanska ustava iz leta 1974 zveznim enotam podelila večjo samostojnost in s tem pravzaprav izpolnila cilje hrvaške pomladi ter pripravila pravno osnovo za neodvisnost federalnih enot.Po smrti jugoslovanskega predsednika Josipa Broza Tita leta 1980 se je politično stanje v Jugoslaviji poslabšalo, mednarodnostne napetosti pa je še podžgal Memorandum Srbske akademije znanosti in umetnosti (1986) ter prevrati v Vojvodini, Kosovu in Črni gori (1989).
Januarja 1990 se je Komunistična stranka Jugoslavije razdrobila po narodnostnih linijah, pri čemer je hrvaški del zahteval ohlapnejšo federacijo. Istega leta so na Hrvaškem izpeljali prve večstrankarske volitve po koncu 2. svetovne vojne, po katerih je zmaga Franja Tuđmana še dodatno zaostrila mednarodnostna nasprotja. Po desetletjih je ponovno začel delovati svobodno izvoljen parlament, sabor. Kmalu po volitvah je parlament junija 1991 razglasil popolno suverenost Republike Hrvaške, sklicujoč se tudi na dejstvo, da Hrvaška kot država z več ali manj neodvisnosti obstaja že več kot 11 stoletij (z izjemo 15-letnega obdobja v predvojni Jugoslaviji). Neodvisnost je v veljavo stopila 8. oktobra 1991. 
Nekateri izmed hrvaških Srbov so po tem zapustili sabor in razglasili neodvisnost območij, ki so kmalu postala znana kot nepriznana Republika Srbska krajina, s čemer so hoteli doseči polno neodvisnost teh območij od Hrvaške. Navkljub neodvisnosti pa se je Hrvaška še štiri leta zatem s srbskimi in jugoslovanskimi (para)vojaškimi silami z orožjem borila za suverenost nad svojim celotnim ozemljem (glej: vojna na Hrvaškem). Leta 2013 je Hrvaška postala polnopravna članica Evropske unije.
Hrvaška leži na stičišču Srednje in Jugovzhodne Evrope. Meji na Slovenijo in Italijo (morska meja) na severozahodu, Madžarsko na severovzhodu, Srbijo na vzhodu, Bosno in Hercegovino na jugovzhodu, Črno goro na skrajnem jugovzhodu ter Jadransko morje na jugozahodu. Večina ozemlja se razteza med geografskima širinama 42° in 47° severno ter dolžinama 13° in 20° vzhodno. Del ozemlja na skrajnem jugu okoli Dubrovnika je praktično eksklava, ki je z ostalim ozemljem povezana le preko teritorialnih voda, na kopnem pa dostop seka ozemlje kratke obale Bosne in Hercegovine pri Neumu. Do tega ozemlja je trenutno brez prečkanja meja moč priti le preko trajektne povezave Ploče–Trpanj na polotoku Pelješac; na Pelješac pa je Hrvaška pričela graditi tudi most.Ozemlje obsega 56.594 km², od tega 56.414 km² kopna in 128 km² celinskih voda. Po površini je 127. država na svetu. Nadmorska višina se giblje od vrhov v Dinarskem gorovju z najvišjim vrhom Dinara (1831 m) blizu meje z Bosno in Hercegovino na jugu do obale Jadranskega morja, ki se razteza po celotni jugozahodni meji. Hrvaško obalo zaznamuje več kot 1000 otokov in otočkov različnih velikosti, od katerih je stalno naseljenih le 48. Največja otoka sta Cres in Krk, vsak z okoli 405 km².
Gričevnati severni deli Hrvaškega Zagorja in ravnice Slavonije na vzhodu, ki je del Panonske nižine, so prepredeni z večjimi rekami, kot so Donava, Drava, Kolpa in Sava. Donava, druga najdaljša evropska reka, teče skozi mesto Vukovar na skrajnem vzhodu in predstavlja mejo s Srbijo. Osrednja in južna območja ob jadranski obali sestavljajo nižja gorovja in gozdnata višavja.
Kraška območja sestavljajo približno polovico Hrvaške in so zlasti prevladujoča na območju Dinarskega gorovja. Na tem območju je tudi precej kraških podzemnih jam, izmed katerih je 49 globljih od 250 m, 14 od njih globljih od 500 m in 3 globlje od 1000 m. Najbolj znana hrvaška jezera so Plitvička jezera, sistem 16 jezer s slapovi, ki jezera povezujejo preko pregrad iz dolomita in apnenca. Jezera so znana po svoji značilnih barvah, ki se raztezajo od turkizne do globoko zelene, sive ali modre.Naravni viri, ki so na voljo v količinah, primernih za gospodarsko izkoriščanje, vključujejo nafto, premog, boksit, manj kvalitetno železovo rudo, kalcij, apno, naravni asfalt, siliko, glino, sol in hidroenergijo.
Hrvaško lahko zaradi podnebja in oblike površja razdelimo na več ekoregij. Zaradi tega dejstva je z vidika biotske raznovrstnosti ena izmed najbogatejših evropskih držav. Na hrvaškem ozemlju so zastopani štirje biogeografski tipi: mediteranski ob morski obali in v neposrednem zaledju, alpski po večini Gorskega Kotarja, panonski ob Dravi in Donavi ter celinski v ostalih predelih. Med bolj opaznimi so kraški habitati s podvodnim okoljem, kot npr. v reki Zrmanji in Krki, ter s podzemnimi habitati.
Kraško območje skriva okoli 7000 jam in manjših lukenj; nekatere izmed njih so, tako kot v Sloveniji, bivališče edinega znanega jamskega vretenčarja, človeške ribice. V državi so znatno zastopani tudi gozdovi, ki pokrivajo 2.490.000 hektarjev, kar predstavlja 44 % hrvaškega kopna. Drugi tipi življenjskega okolja vključujejo mokrišča, travnike, barja in močvirja, grmičevja ter obalna in morska okolja.V smislu fitogeografije Hrvaška leži v zmerno hladnem ter sredozemskem območju. Svetovni sklad za naravo (angleško World Wide Fund for Nature - WWF) deli Hrvaško v tri ekoregije: panonski mešani gozdovi, mešani gozdovi Dinarskega gorstva in ilirski hrastovi gozdovi.Na ozemlju Hrvaške je dokumentiranih 37.000 vrst živih bitij, ocenjena številka pa je med 50.000 in 100.000. Trditev temelji na skoraj 400 novih vrstah, odkritih samo v letih med 2000 in 2005. Od tega je več kot 1000 endemitov, zlasti na območju masivov Velebit in Biokovo ter na območju jadranskih otokov in kraških rek. Zakonodaja ščiti 1131 vrst. Najresnejša grožnja tem vrstam so izgube in uničevanje njihovih naravnih življenjskih okolij. Dodaten problem predstavljajo tujerodne invazivne vrste, zlasti alge Caulerpa taxifolia.
Invazivne alge redno opazujejo in odstranjujejo ter s tem ščitijo domača življenjska okolja. Številne so tudi domače sorte kulturnih rastlin in pasme domačih živali, ki vključujejo tudi pet pasem konj, pet pasem goveda, osem pasem ovc, dve pasmi prašičev in pasmo perutnine. Tudi med temi domačimi pasmami jih je že devet ogroženih ali kritično ogroženih.Na ozemlju Hrvaške je 408 zaščitenih območij, kar predstavlja 9,2 % ozemlja. To vključuje osem narodnih parkov, dva naravna rezervata in enajst naravnih parkov. Najbolj znan in hkrati najstarejši je narodni park Plitvička jezera, ki je tudi uvrščen na UNESCO-v seznam svetovne dediščine. Narodni park Severni Velebit je del UNESCO-vega Program Človek in biosfera (Man and the Biosphere Programme). Zaščitene rezervate in posebne rezervate upravlja država, medtem ko so ostala območja upravljajo županije. Leta 2005 je bila vzpostavljena Nacionalna ekološka mreža kot prvi korak pri pridruževanju Evropski uniji in pridruževanju programu Natura 2000.
V večini Hrvaške prevladuje zmerno toplo in deževno celinsko podnebje, kot ga določa Köppnova podnebna klasifikacija. Srednja mesečna temperatura se giblje med −3 °C v januarju in 18 °C v juliju. Najhladnejša dela Hrvaške sta Lika in Gorski Kotar, kjer najdemo snežno gozdnato podnebje na nadmorskih višinah nad 1200 m. Najtoplejši deli Hrvaške so ob Jadranskem morju in v neposrednem zaledju, kjer prevladuje sredozemsko podnebje in temperaturne vrhunce umirja bližina morja. Posledično se najvišje temperature pojavljajo v celinskem delu: najnižjo temperaturo −35,5 °C so 3. februarja 1919 izmerili v Čakovcu, najvišjo, 42,8 °C, pa 4. avgusta 1981 v Pločah.Srednja letna količina padavin se giblje med 600 mm in 3500 mm, odvisno od geografskega področja in prevladujočega podnebnega tipa. Najmanj padavin tako beležijo na zunanjih otokih (Biševo, Lastovo, Svetac, Vis) in v vzhodnem delu Slavonije, pri čemer se v Slavoniji padavine pojavljajo zlasti v sezoni rasti poljščin. Najvišjo količino padavin pa beležimo v Dinari in Gorskem Kotarju.Prevladujoči vetrovi v notranjosti so šibki do zmerni severovzhodni ali jugozahodni, ob obali pa so odvisni od lokalne oblike površja. Močnejši vetrovi so pogostejši v hladnejših mesecih leta, največkrat v obliki burje ali, redkeje, široka. S soncem najbolj obdarjeni deli države so zunanji otoki, zlasti Hvar in Korčula, z okoli 2700 ur obsijanosti letno, sledijo pa Srednji in Južni Jadran ter severna jadranska obala z več kot 2000 urami sončne svetlobe letno.
Republika Hrvaška je unitarna država s parlamentarnim sistemom upravljanja. Ob razpadu vladavine komunistične stranke v SFR Jugoslaviji je leta 1990 Hrvaška izvedla prve večstrankarske volitve in sprejela novo ustavo. 9. oktobra 1991 je razglasila neodvisnost in s tem še prispevala k razpadu Jugoslavije ter v letu 1992 prejela priznanje s strani številnih držav in postala članica OZN. V skladu z ustavo iz leta 1990 je Hrvaška delovala po pol-predsedniškem sistemu do leta 2000 (dolgoletni predsednik Franjo Tuđman je umrl leta 1999), ko je prešla na parlamentarni sistem. Veje oblasti so zakonodajna, izvršna in sodna.Predsednik republike (hrvaško predsjednik Republike) vodi državo ter je voljen neposredno za petletno obdobje; po ustavi je lahko izvoljen največ dvakrat. Poleg vrhovnega poveljstva hrvaških oboroženih sil ima na podlagi soglasja parlamenta proceduralno vlogo imenovanja predsednika vlade ter ima nekaj vpliva na državno zunanjo politiko. Trenutna hrvaška predsednica je od leta 2015 Kolinda Grabar-Kitarović.
Hrvaško vlado vodi predsednik vlade, ki ima štiri namestnike ter šestnajst ministrov, ki bdijo vsak nad svojim področjem. Kot izvršna veja oblasti je vlada pristojna za predlaganje zakonodaje in proračuna, izvrševanje zakonov ter vodenje zunanje in notranje politike države. Sedež vlade je v Banskih dvorih v Zagrebu. Od oktobra 2016 hrvaško vlado vodi Andrej Plenković.
Enodomni parlament (Sabor) nosi zakonodajno vlogo. Drugi dom parlamenta, Dom županij (Županijski dom), ki je bil vzpostavljen leta 1993, so opustili leta 2001. Predstavniki v Saboru, katerih število se giblje med 100 in 160, so voljeni za štiriletno obdobje. Seje Sabora potekajo med 15. januarjem in 15. julijem ter 15. septembrom in 15. decembrom. Dve najmočnejši stranki sta HDZ (Hrvatska demokratska zajednica) in SDP (Socijaldemokratska partija Hrvatske)
Hrvaška je upravno razdeljena na 20 administrativnih enot, imenovanih županije, glavno mesto je Zagreb, ki pa ima poseben status.
Hrvaška ima vzpostavljene diplomatske odnose s 194 državami. Glede na stanje leta 2019 Hrvaška vzdržuje mrežo preko 54 veleposlaništev, 28 konzulatov in osem stalnih diplomatskih misij. Poleg tega je na Hrvaškem 52 tujih veleposlaništev in 69 konzulatov, skupaj s pisarnami mednarodnih organizacij, kot so Evropska banka za obnovo in razvoj (EBRD), Mednarodna organizacija za migracije, Organizacija za varnost in sodelovanje v Evropi (OVSE), Svetovna banka, Svetovna zdravstvena organizacija (WHO), Mednarodni tribunal za zločine na ozemlju bivše Jugoslavije (ICTY), Visoki komisar Združenih narodov za begunce in UNICEF.
Od leta 2003 dalje se je hrvaška zunanja politika osredotočala na strateški cilj pridružitve Evropski uniji. 9. decembra 2011 je Hrvaška zaključila pridružitvena pogajanja in z Evropsko unijo podpisala pristopno izjavo. Z dejanskim vstopom v EU 1. julija 2013 je Hrvaška zaključila proces, ki se je začel leta 2001. Ponavljajoči se oviri med pridružitvenimi pogajanji sta bili hrvaško nesodelovanje z Mednarodnim sodiščem za zločine na ozemlju bivše Jugoslavije in slovensko zaustavljanje pogajanj zaradi nerešenih mejnih vprašanj. Zadnje naj bi rešili z arbitražnim sporazumom, podpisanim leta 2009, toda zaradi dogodkov med arbitražo Hrvaška ne priznava rezultatov. V začetku leta 2019 je stanje tako, da ima Hrvaška nerešena mejna vprašanja z vsemi državami z ozemlja bivše Jugoslavije, na katere meji (Slovenija, Srbija, Bosna in Hercegovina, Črna gora).Drug hrvaški strateški cilj za to obdobje je bil članstvo v NATO. Hrvaška se je leta 2000 vključila v Partnerstvo za mir, leta 2008 je bila povabljena v NATO, ki se mu je formalno pridružila 1. aprila 2009. Hrvaška je v letih 2008–2009 bila tudi nestalna članica Varnostnega sveta Združenih narodov, kar je v letu 2008 vključevalo tudi predsedstvo. Hrvaška se trenutno pripravlja za vstop v schengensko območje, kjer je problematična zlasti dolga meja z BiH.
Oborožene sile Republike Hrvaške (OSRH) sestavljajo Hrvaško vojno letalstvo in protizračna obramba, Hrvaška kopenska vojska in Hrvaška vojna mornarica, poleg poveljstva za izobraževanje in podporo. OSRH vodi Vrhovni štab, ki poroča ministru za obrambo, ki pa nato na tem področju poroča predsedniku države. V skladu z ustavo je predsednik države tudi vrhovni poveljnik oboroženih sil in v primeru grozeče nevarnosti med vojno poveljuje neposredno Vrhovnemu štabu.
Po zaključku t.i. domovinske vojne med letoma 1991–95 so se obseg in izdatki za hrvaške oborožene sile ves čas zmanjševali. Tako je bila potrošnja leta 2005 2,39 % BDP, leta 2017 pa le še 1,32 % BDP, kar je znatno manj kot rekordna stopnja 11,1 % BDP leta 1994. Številčna popolnjenost je tradicionalno temeljila na naborniškem sistemu, so pa hrvaške oborožene sile pred pridružitvijo zvezi NATO izvedle številne reforme, ki so se osredotočale na zmanjševanje kadra, prestrukturiranje sestave in profesionalizacijo. Leta 2016 je bilo v oboroženih silah 15.977 zaposlenih. Številka zajema 14.474 vojaških oseb, od tega 1539 ali 10,63 % žensk, in 1503 državnih uslužbencev in nameščencev, od tega 537 ali 35,73 % žensk, s čemer se nadaljuje rast deleža žensk v vseh kategorijah vojaškega in drugega osebja hrvaških oboroženih sil.Obvezno služenje vojaškega roka je bilo ukinjeno januarja 2008. Dotlej je bil za moške nad 18 let obvezen šestmesečni vojaški rok, ki je že skrajšan s prejšnjih devet mesecev do leta 2001. Alternativa je bila osemmesečno civilno služenje roka.Leta 2018 je bilo v različnih vojaških misijah po svetu razporejenih 550 pripadnikov hrvaških oboroženih sil, od tega glavnina v okviru različnih NATO-vih operacij (Afganistan ...), poleg tega pa tudi misije v okviru Združenih narodov in Evropske unije.Na Hrvaškem deluje tudi relativno močna oborožitvena industrija. Tako je izvoz opreme in orožja leta 2016 znašal 224 milijonov EUR, kar je več kot 100% povečanje glede na predhodno leto. Tega leta je bila Hrvaška tretji največji izvoznik orožja v ZDA, zlasti na račun pištol HS2000 proizvajalca HS Produkt.
Ob popisu prebivalstva leta 2011 je Republika Hrvaška štela 4.284.889 prebivalcev. Ocenjeno število prebivalcev leta 2016 je 4,19 milijona, kar v svetovnem merilu Hrvaško uvršča na 125. mesto držav po številu prebivalcev. Povprečna gostota poselitve je 75,9 prebivalca na kvadratni kilometer. Pričakovana življenjska doba novorojenčka je v letu 2016 znašala 78,2 leta.Prebivalci (glede na zadnji popis) so Hrvati (90,42 %), med pomembnejše etnične skupnosti v državi pa sodijo še:
Slovenci: 10.517 (0,25 %)Eden glavnih prebivalstvenih izzivov trenutne Hrvaške je nizka rodnost, izseljevanje mladih ter staranje preostalega prebivalstva. Tako naj bi se po nekaterih ocenah do leta 2050 število prebivalcev zmanjšalo kar za 17 %.Rodnost trenutno znaša 1,43 otroka na mater. kar je ena najnižjih rodnosti v svetovnem merilu. Od leta 1991 hrvaška stopnja smrtnosti neprestano presega stopnjo rodnosti. Do leta 2008 je Hrvaška beležila pozitiven migracijski saldo (pozitivno razmerje med doseljenimi in izseljenimi), zlasti na račun priseljencev iz BiH, od takrat dalje, še zlasti po pridružitvi EU, pa Hrvaška tudi tu beleži vedno višji negativni saldo, ki še dodatno pripomore k zmanjševanju števila prebivalcev. Med letoma 2011 in 2018 se je prebivalstvo tako zmanjšalo za 170.491, od tega skoraj 150 tisoč po vstopu Hrvaške v EU.
Hrvaška je večinsko katoliška država. Ob popisu leta 2011 se je 86,3 % prebivalcev izreklo za rimokatolike, 4,4 % za pravoslavce, za ostale kristjane 0,3 %, za agnostike 5 % prebivalcev in za muslimane 1,5 %. Pravoslavci v večini pripadajo srbski etnični manjšini, za muslimane pa se opredeljujejo Bošnjaki in Albanci, živeči na Hrvaškem.
Odnos do religije na Hrvaškem je kompleksen, kar velja tudi za ostale države bivše Vzhodne Evrope: vera se pojmuje kot osebno prepričanje in sredstvo identifikacije z narodnostjo, vendar zunanje obeleževanje vere (obiskovanje obredov ipd.) ni pogosto. Hkrati večina prebivalstva zagovarja ločevanje cerkve od države, po drugi strani pa Hrvaška precej proračunskih sredstev nameni za delovanje verskih skupnosti, zaradi številčnosti zlasti katoliške Cerkve.
Po klasifikaciji Združenih narodov Hrvaška sodi med visokodohodkovna gospodarstva. Mednarodni denarni sklad hrvaški nominalni BDP za leto 2017 ocenjuje na 53,5 milijarde USD ali 12.863 USD na prebivalca, medtem ko je po pariteti kupne moči BDP ocenjen na 100 milijard USD oziroma 24.095 USD na prebivalca. Po podatkih Eurostat-a je hrvaški ocenjeni BDP na prebivalca po pariteti kupne moči za leto 2012 znašal 61 % povprečja EU, leta 2018 pa 62 % povprečja EU; za primerjavo: slovenski BDP na prebivalca po pariteti kupne moči je v letu 2018 znašal 85 % povprečja EU.
Povprečna mesečna neto plača hrvaškega delavca v januarju 2017 je bila 5895 hrvaških kun (HRK) – približno 800 EUR, povprečna bruto plača pa 7911 HRK (približno 1070 EUR) mesečno. Stopnja nezaposlenosti na Hrvaškem je v decembru 2018 v primerjavi z istim mesecem 2017 padla z 12,2 % na 9,6 %, tako da je število nezaposlenih znašalo 148.919. V obdobju 1996 do 2018 je povprečna stopnja nezaposlenosti znašala 17,4 %, z vrhuncem 23,6 % januarja 2002 in najnižjo stopnjo 8,4 % nezaposlenih septembra 2018. Na stopnjo nezaposlenosti znotraj enega leta močno vpliva sezonsko zaposlovanje (turizem, kmetijstvo).Leta 2017 je v gospodarstvu prevladoval storitveni sektor z okoli 70 % BDP, sledi industrija z okoli 26,2 % in kmetijstvo z okoli 3,7 %. Temu ustreza tudi zaposlitev: storitve 70,8 %, industrija 27,3 %, kmetijstvo 1,9 %. Industrijske panoge po pomembnosti: kemija in plastika, orodjarstvo, kovinski izdelki, elektronika, surovo obdelani kovinski izdelki in valjana pločevina, aluminij, papir, lesni izdelki, gradbeni material, tekstilni izdelki, ladjarstvo (še pred desetletjem ena glavnih panog), nafta in derivati, hrana in pijača, turizem. Glavni kmetijski pridelki: žito, koruza, ječmen, sladkorna pesa, sončnice, oljna repica, detelja, krompir, zelje, čebula, paradižnik, paprike, sadje (jabolka, slive. mandarine, olive), grozdje za vino, živina (govedo, prašičereja).
Izvoz po tekočih cenah znaša 13,15 milijarde USD (ocena 2017). Glavni izvozni trgi so Italija (13,4 %), Nemčija (12,2 %), Slovenija (10,6 %), Bosna in Hercegovina (9,8 %), Avstrija (6,2 %) in Srbija (4,8 %; 2017). V izvozu prevladuje transportna oprema, stroji, tekstil, kemični izdelki in prehrambeni izdelki.Privatizacija državnih podjetij se je začela, toda z mešanimi rezultati. Spremljale so jo korupcijske afere, med najbolj odmevnimi je bila vloga bivšega premiera Iva Sanaderja pri prodaji podjetja INA madžarskemu MOL-u. Trenutno potrošnja proračunskih uporabnikov znaša 19 % BDP. Izzivi ostajajo neenaka regijska razvitost, zahtevno investicijsko okolje, neučinkovito sodstvo ter izgube izobraženega mladega kadra, ki svoje priložnosti in boljše dohodke išče drugje v Evropski skupnosti. Leta 2018 je stopnja zaznane korupcije, ki jo objavlja organizacija Transparency International (100 = ni korupcije, 0 = popolnoma koruptivno), znašala 48/100, kar Hrvaško uvršča na 60./180 mesto v svetu (Slovenija: stopnja 60/100, 36./180) Javni dolg je junija 2013 znašal 59,5 % državnega BDP, leta 2016 82,3 % BDP in 2017 77,8 % BDP.
V hrvaškem storitvenem sektorju je močno prisoten turizem, ki k BDP prispeva okoli 20 %. V letu 2017 je ocenjen prihodek v višini 9,5 milijarde evrov. Njegovi pozitivni učinki se čutijo v celotnem hrvaškem gospodarstvu v smislu višjih prihodkov v maloprodaji, prehrambeni industriji ter sezonskih zaposlitev. Pomen industrije je zlasti v izvozu, saj znatno prispeva k zmanjševanju zunanjega trgovinskega primanjkljaja države. Od zaključka hrvaške vojne za neodvisnost je število turistov nenehno raslo in doseglo petkratnik medvojnega obiska, tj. 14 milijonov turistov letno. Najštevilčnejši so turisti iz Nemčije, Avstrije, Slovenije, Italije, Poljske, Češke in Slovaške, Velike Britanije in same Hrvaške. Leta 2015 je bila povprečna doba bivanja 5 dni.Glavnina turistične industrije je zgoščena ob obali Jadranskega morja. Opatija je bila prvo turistično letovišče; turizem se je začel razvijati sredi 19. stoletja, do 1890-ih pa je že postala eno najbolj prepoznavnih zdravilnih letovišč v Evropi. Kasneje se je na otokih in ob obali razvilo še več različnih letovišč, ki so nudila storitve tako za množični turizem kot za različne nišne trge. Eden najrazvitejših izmed teh je navtični turizem, saj so na voljo številne marine z več kot 16.000 privezi; Kulturni turizem gradi na privlačnosti obalnih srednjeveških mest in z množico poletnih kulturnih prireditev privablja množice turistov. Deskarji obiskujejo Bol na Braču in Viganj na Pelješcu. V notranjosti se razvijajo kmečki turizem, gorska letovišča in zdraviliški turizem. Pomembnejša turistična destinacija je tudi glavno mesto Zagreb, ki se že kosa z obalnimi letovišči. Božični sejem v Zagrebu je bil že večkrat prepoznan kot eden najatraktivnejših v Evropi.Hrvaško morje je precej neonesnaženo, kar se izkazuje skozi številne naravne rezervate in 116 plaž z modro zastavo. Po številu turistov se Hrvaška uvršča med 20 najbolj obiskanih držav na svetu.
Glavnina zadnjih hrvaških vlaganj v razvoj infrastrukture je bila osredotočena v izgradnjo avtocest, ki so bile večinoma zgrajene v poznih 1990-ih in v začetku 2000-ih. Tako je leta 2019 na Hrvaškem uporabnikom na voljo 1313,8 kilometrov avtocest in hitrih cest, ki povezujejo Zagreb z vsemi deli države in se širše vključujejo v štiri panevropske cestne koridorje. Najbolj prometni sta avtocesti A1 med Zagrebom in Splitom in A3 od Zagreba proti Beogradu. Hrvaške avtoceste so bile večkrat prepoznane kot ene najvarnejših v Evropi. Široko razprostranjena mreža državnih cest služi kot povezovalne poti do avtocest in hkrati povezuje tudi glavna naselja v državi. 
Po ozemlju Hrvaške poteka 2722 kilometrov železniških prog, od katerih je 984 kilometrov elektrificiranih in 254 kilometrov dvotirnih. Najpomembnejše so tiste na panevropskih koridorjih Vb in X, ki povezujejo Reko z Budimpešto in Ljubljano z Beogradom, pri čemer obe potekata preko Zagreba. Vse storitve na omrežju opravljajo Hrvatske željeznice (HŽ). Posebnost železniške proge do Pulja v Istri je, da je z ostalim omrežjem na Hrvaškem povezana le preko slovenskega ozemlja, zaenkrat brez kratkoročnih načrtov o neposredni povezavi, za katero bi bilo potrebno izvrtati predor pod Učko. Eden večjih načrtovanih projektov je nova, t. i. "nižinska proga" na relaciji Reka–Zagreb z nizkim naklonom za povečanje prepustnosti obstoječe povezave (podobno kot slovenska povezava Divača–Koper), ki pristanišču Reka služi že od 19. stoletja. Izgradnja je načrtovana do leta 2030, en krak pa naj bi sicer povezal tudi istrsko progo.Mednarodna letališča so v Dubrovniku, Osijeku, Puli, Reki, Splitu, Zadru in Zagrebu. Največje in najprometnejše letališče je Letališče Franja Tuđmana v Zagrebu. Hrvaška ustreza varnostnim mednarodnim standardom organizacije IATA, ameriška Zvezna organizacija za letalstvo (FAA) pa jo uvršča v kategorijo 1.Najprometnejše tovorno pristanišče na Hrvaškem je Reka (Rijeka), največ potnikov pa potuje skozi pristanišči Split in Zadar. Poleg tega množica manjših pristanišč omogoča trajektni promet, ki služi večinoma povezavam med otoki in celino, nekateri pa tudi mednarodnemu prometu, zlasti z južno Italijo. Največje rečno pristanišče je Vukovar ob Donavi, ki predstavlja tudi državno izhodišče za panevropski koridor št. VII.Po hrvaškem ozemlju poteka 631 km naftovodov, ki pristanišče Reka povezujejo z rafinerijama v Reki in Sisku, ter še ostali tranzitni naftovodi. Sistem ima zmogljivost več kot 20 milijonov ton letno. Sistem za distribucijo zemeljskega plina sestavlja 2113 km glavnih in regionalnih plinovodov ter več kot 300 pripadajočih objektov, ki povezujejo vrtine, centralno skladišče Okoli, 27 večjih končnih odjemalcev in 37 distribucijskih sistemov.Hrvaška lastna proizvodnja energije pokriva 85 % potreb po zemeljskem plinu in 19 % potreb po nafti. Leta 2013 je 30 % energetskih potreb pokrival zemeljski plin, nafta 12,4 %, drva 14,3 %, vodna energija 38,1 %, obnovljivi viri 3,7 %. Leta 2013 je bila neto proizvodnja električne energije 13.431 GWh, pri čemer je bila stopnja samooskrbe 54,3%. Glavnino uvoza energije predstavlja uvoz iz Jedrske elektrarne Krško, ki si jo Slovenija in Hrvaška delita v lastništvu 50:50, pri čemer NEK zagotavlja 15 % hrvaške porabe elektrike.
Zaradi svoje zemljepisne lege Hrvaška predstavlja mešanico štirih kultur. Kultura se je razvijala na stičišču vplivov zahodne in vzhodne – od shizme med Zahodnim rimskim cesarstvom in Bizantinskim cesarstvom; prav tako pa tudi pod vplivom srednjeevropske in sredozemske kulture. Najpomembnejše obdobje za narodno kulturno zgodovino je bilo v času Ilirskega gibanja, saj se je 19. stoletje izkazalo ključno za emancipacijo hrvaškega jezika in je prišlo do dotlej nevidenega razvoja na vseh področjih umetnosti in kulture ter pojava mnogih sedaj pomembnih zgodovinskih osebnosti.Za ohranjanje in razvoj naravne in kulturne dediščine je krovno zadolženo hrvaško Ministrstvo za kulturo. Nekatere dodatne aktivnosti se izvajajo tudi na ravni lokalne uprave. UNESCO-v seznam svetovne dediščine vsebuje tudi deset vpisov s Hrvaške. Hrvaška je prav tako bogata z nesnovno kulturno dediščino; na UNESCO-v seznam svetovne dediščine je tako uvrščenih tudi 15 vpisov s Hrvaške, kar Hrvaško v svetovnem merilu uvršča na četrto mesto. Svetovno poznan hrvaški kulturni doprinos je kravata, ki je nastala iz dodatka, ki so ga v francoski vojski v 17. stoletju nosili hrvaški naborniki.Hrvaška se uvršča med države z visokim indeksom človekovega razvoja (HDI – Human Development Index), z visoko enakostjo tako za moške kot za ženske. V državi se posveča skrb tudi osebam z gibalnimi motnjami. Priznavanje istospolnih zvez se je v zadnjih desetletjih izboljševalo ter se na koncu odrazilo v civilnih zvezah julija 2014, s katerimi so istospolnim parom zagotovljene enake pravice do dedovanja in davčnih olajšav kot heteroseksualnim, omejena pa ostaja pravica do posvojitve. Kljub vsemu je bilo na podlagi referenduma iz decembra 2013 v ustavo zapisano, da se izraz poroka nanaša izključno na zvezo moškega in ženske. Svet Evrope je ob dogodkih, povezanih z vsakoletno komemoracijo žrtvam povojnega poboja beguncev pri Pliberku, leta 2018 izrazil tudi posebno zaskrbljenost ob pojavih "desnih ekstremistov in neofašistov na Hrvaškem."Kot najpomembnejše sodobne posameznike lahko štejemo tri dobitnike Nobelove nagrade: Ivo Andrić za književnost, Vladimir Prelog in Lavoslav Ružička za kemijo.
Iz Hrvaške izhaja kar nekaj znanih znanstvenikov in izumiteljev. Slavoljub Eduard Penkala je izumitelj kemičnega svinčnika, in Nikola Tesla je izumil generator izmenične elektike, transformator in rotirajoče magnetno polje. Tesla je pogosto opredeljen kot človek, ki je izumil dvajseto stoletje. Faust Vrančić je izumil padalo, Ivan Lupis-Vukić pa torpedo. Ivan Vučetić je izumitelj  daktiloskopije, metode identifikacije s pomočjo prstnih odtisov. Antun Lučić je zaslužen za izum prve naftne vrtine. Najpomembnejši znanstveniki so Ruđer Bošković, Dragutin Gorjanović-Kramberger, Andrija Mohorovičić in Milutin Milanković. Ivan Lučić se pojmuje kot oče hrvaškega zgodovinopisja, ostali pomembni zgodovinarji pa so še Juraj Rattkay, Ivan Kukuljević Sakcinski, Franjo Rački, Tadija Smičiklas, Vjekoslav Klaić in Ferdo Šišić.
Arhitektura v Hrvaški odraža vplive sosednjih narodov. Avstrijski in madžarski vpliv je viden na javnih mestih in zgradbah v severnih ter osrednjih regijah, ob obali in v Istri pa je viden beneški vpliv. Po umetnikih imenovani večji trgi, lepo negovani parki ter peš cone so značilnosti starejših mest, zlasti tistih, kjer so se uporabljala načela baročnega načrtovanja mest; primeri so Osijek (Tvrđa), Varaždin in Karlovac. Sodobnejša arhitektura izkazuje vplive Art Nouveau. Ob obali se sredozemska arhitektura meša z močnimi beneškimi in renesančnimi vplivi, kar je vidno skozi dela arhitektov, kot sta npr. Giorgio da Sebenico in Niccolò Fiorentino, ki sta prispevala k podobi katedrale sv. Jakoba v Šibeniku.
Najstarejši ohranjeni primeri stare hrvaške arhitekture so cerkve iz 9. stoletja, med katerimi po velikosti izstopa cerkev sv. Donata v Zadru.Poleg arhitekture, skozi katero so se ohranila najstarejša hrvaška umetnostna dela, se je do srednjega veka zvrstilo večje število umetnikov. Iz tega obdobja je npr. kamniti portal trogirske katedrale, delo mojstra Radovana, ki je najpomembnejši romanski spomenik. Renesančni vpliv je najbolj opazen ob jadranski obali, saj so drugi deli Hrvaške bili vpleteni v stoletne hrvaško-turške spopade. Z ugašanjem otomanskega cesarstva se je umetnost razcvetela v obdobju baroka in rokokoja. V 19. in 20. stoletju so se uveljavili številni umetniki, ki so jih pri tem podpirali meceni, kot na primer škof Josip Juraj Strossmayer. Svetovno slavo sta dosegla slikar Vlaho Bukovac in kipar Ivan Meštrović. Drugi znani upodabljajoči umetniki so še: kipar Jurij Dalmatinac in slikarji Mato Celestin Medović, Ivan Generalić, Julije Klović, Jozo Kljaković, Edo Murtić, Krsto Hegedušić, Ivan Rabuzin, in drugi.
Baška plošča z otoka Krka, ki izvira iz obdobja okoli leta 1100, se šteje kot najstarejši ohranjen zapis v hrvaščini. Začetek vidnejšega razvoja hrvaške literature označuje renesansa in Marko Marulić. Poleg Marulića so znani literati še renesančni pisec dramatike Marin Držić, baročni pesnik Ivan Gundulić, hrvaški narodni preroditelj pesnik Ivan Mažuranić, romanopisec, dramatik in pesnik August Šenoa, otroška pisateljica Ivana Brlić-Mažuranić, pisateljica in novinarka Marija Jurić Zagorka, pesnik in pisec Antun Gustav Matoš, pesnik Antun Branko Šimić, ekspresionistični in realistični pisec Miroslav Krleža, pesnik Tin Ujević ter romanopisec in esejist Ivo Andrić.Na Hrvaškem deluje 95 poklicnih gledališč, 30 poklicnih gledališč za otroke in 52 amaterskih gledaliških skupin, katerih predstave skupaj letno obišče več kot 1,5 milijona obiskovalcev. Poklicna gledališča zaposlujejo približno 1200 igralcev. Na ozemlju Hrvaške deluje tudi 46 poklicnih orkestrov, ansamblov in zborov, ki letno zberejo preko 300.000 gledalcev. Skupaj 166 kinematografov zbere več kot 4,8 milijona obiskovalcev letno. V državi deluje tudi 222 muzejev s skupaj preko 2,7 milijona obiskovalcev letno (2016). Dostop do tiskane besede in drugih vsebin zagotavlja mreža 1768 knjižnic, ki hranijo 26,8 milijona enot knjižničnega gradiva, ter 19 državnih arhivov.
Planjava pri Starem gradu na otoku Hvar (ohranjen starogrški kataster polj) (2008)
Stečki (srednjeveški nagrobni spomeniki; skupaj z BiH, Srbijo in Črno goro) (2016)
Mljetske utrdbe od 15. do 17. stoletja: Stato da Terra in zahodni Stato da Mar v Šibeniku in Zadru (2017)
Starodavni prvobitni bukovi gozdovi Karpatov in drugih delov Evrope; skupaj 12 držav (2017)
Svoboda tiska in svoboda govora sta zagotovljeni z ustavo Republike Hrvaške. Hrvaška je leta 2018 zasedla 69. mesto v svetu po merjenju indeksa novinarske svobode (Press Freedomm Index), medtem ko je leta 2010 zasedala 62. mesto. Kot ena glavnih težav tiska se izpostavljajo fizični napadi in psihološki pritisk na raziskovalne novinarje, ki obdelujejo korupcijo, organiziran kriminal in vojne zločine, ter neprestano vmešavanje politike v vsebine na nacionalnem radiu in televiziji. Državna tiskovna agencija HINA nudi tekoče informacije o politiki, gospodarstvu, družbi in kulturi v hrvaškem in angleškem jeziku.Leta 2010 je bilo objavljeno 7348 knjig in brošur, skupaj z 2676 revijami in 267 časopisi. Leta 2017 je delovalo 147 radijskih postaj; štiri radijske postaje so s programom pokrivale celotno državo, ostale radijske postaje so bile regionalne ali lokalne. Po statusu radijske postaje jih je bilo 18 javnih organizacij, 11 neprofitnih in 118 komercialnih. Delovalo je tudi 27 TV postaj, od tega ena javna (HRT – Hrvatska radiotelevizija). Leta 2015 sta bila posneta dva igrana filma, 92 dokumentarnih, 4 risani in 39 reklamnih filmov. V letu 2009 je delovalo 784 amaterskih kulturnih in umetnostnih združenj, ki so skupaj ustvarila več kot 10.000 kulturnih, izobraževalnih in umetniških dogodkov. Trg knjižnega založništva obvladuje nekaj večjih založb, ki svojo ponudbo pogosto predstavijo na osrednjem letnem sejmu Interliber, ki poteka na lokaciji Zagrebškega velesejma.Na trgu tiskanih medijev prevladujeta Europapress Holding in Styria Media Group, ki izdajata dnevnike Jutarnji list, Večernji list in 24sata. Drugi vplivni časopisi so Novi list in Slobodna Dalmacija.Relativno majhno hrvaško filmsko produkcijo s subvencijami Ministrstva za kulturo močno podpira država, pogosto pa v koprodukcijo vstopi tudi državna HRT. Vsakoletni Puljski filmski festival kot najbolj odmevni hrvaški dogodek s področja filma gosti domače in tuje filmske ustvarjalce. Največji dosežek hrvaške filmografije je dosegel Dušan Vukotić, ki je za svoj animirani kratki film Surogat (slovensko Ponaredek) prejel oskarja.
Hrvaška tradicionalna kuhinja se razlikuje med regijami. Dalmacija in Istra črpata iz kulinaričnih vplivov italijanske in mediteranske kuhinje, ki gradita zlasti na različnih morskih jedeh, kuhani zelenjavi in testeninah ter na začimbah, kot sta oljčno olje in česen. Kontinentalna kuhinja je pod močnim vplivom avstrijske, madžarske in turške kulinarike. V tem delu prevladujejo mesne jedi, sladkovodne ribe in zelenjavne jedi.Na Hrvaškem sta dve glavni vinorodni regiji. V kontinentalni na severovzhodu, zlasti v Slavoniji, proizvajajo vrhunska vina, še zlasti bela. Ob severni morski obali, v Istri in na otoku Krk pridelujejo podobna vina kot v sosednji Italiji in Sloveniji (od tod izhajajo tudi vzroki za spor med Hrvaško in Slovenijo glede zaščite vina teran). Južneje, v Dalmaciji, močno prevladujejo sredozemska rdeča vina. Letna proizvodnja presega 140 milijonov litrov. Hrvaška je bila do poznega 18. stoletja praktično le potrošnica vina, nakar se je pričela množična proizvodnja in potrošnja piva; letna proizvodnja piva je okoli 340 milijonov litrov, kar Hrvaško uvršča na 22. mesto v EU. Letna potrošnja piva na prebivalca je 80 litrov z vključenimi turisti in 64 litrov brez turistov. Od piva je neposredno ali posredno odvisnih 28.000 delovnih mest.
Posebno dobre rezultate in veliko popularnosti v Hrvaški uživajo športi z žogo, kot so nogomet, rokomet, košarka in vaterpolo. GNK Dinamo iz Zagreba je edini hrvaški klub, ki je uspel osvojiti eno izmed evropskih nagrad, Pokal velesejemskih mest 1967. leta. Drugi najpopularnejši nogometni klub je splitski Hajduk, ki je od hrvaških klubov najuspešnejši v elitnih tekmovanjih, npr. Ligi prvakov, kjer je prišel do četrtfinala. Hrvaška rokometna reprezentanca je dvakratni olimpijski prvak, svetovni prvak in trikrat svetovni podprvak. Ivano Balić je pogosto označen kot najboljši rokometaš generacije. RK Zagreb je dvakratni, Bjelovar pa enkratni rokometni prvak Evrope.
Dražen Petrović se šteje za enega najboljših evropskih košarkašev vseh časov, ki je ostalim igralcem iz Evrope odprl vrata v NBA. Ostali znani košarkaši so Krešimir Ćosić, Toni Kukoč, Dino Rađa in trener Mirko Novosel, član Košarkarskega hrama slavnih. Najbolj znani košarkaški klubi so KK Split, KK Cibona in KK Zadar. Hrvatska vaterpolska reprezentanca je 2007. leta postala svetovni prvak. Zelo uspešni pa so tudi vaterpolo klubi Mladost, Jug, Jadran in POŠK. Hrvaški nogometaši so bili tretji na svetovnem prvenstvu 1998 in drugi leta 2018; Luka Modrić je na tem prvenstvu prejel tudi nagrado zlato žogo kot najboljši strelec tekmovanja.
Hrvaška je bila gostiteljica več pomembnejših športnih dogodkov, med drugim moškega Svetovnega rokometnega prvenstva 2009, Svetovnega namiznoteniškega prvenstva 2007, Svetovnega veslaškega prvenstva 2000 ter več evropskih prvenstev. Viganj na Pelješcu je 2013 gostil svetovno prvenstvo v jadranju na deski. Krovna športna organizacija je Hrvaški olimpijski komite (hrvaško Hrvatski olimpijski odbor), ustanovljen 1991, priznan ravno pravočasno, da so hrvaški športniki lahko zastopali novo državo na Zimskih olimpijskih igrah 1992 v Albertvillu, Francija. Hrvaški športniki so od samostojnosti 1991 na olimpijskih igrah osvojili več kot 40 medalj, od tega zlate v rokometu, dviganju uteži, alpskem smučanju, metu diska, streljanju, metu kopja, jadranju in veslanju.
Hrvaški športniki so osvojili zlate medalje na svetovnih prvenstvih, od tega 4 v atletiki, eno v rokometu (2003), vaterpolo (2007 in 2017), eno v veslanju (2010), 6 v alpskem smučanju in 2 v taekwondoju (2011, 2007). Hrvaška je osvojila tudi teniški Davisov pokal (2005, 2018).
Sandra Perković je petkratna evropska prvakinja v metu diska, poleg tega pa tudi dvakratna olimpijska prvakinja, dvakratna svetovna prvakinja ter šestkratna dobitnica naslova Diamantne lige. 
Teniški igralec Goran Ivanišević je leta 2001 osvojil turnir v Wimbledonu. Ostali znani igralci tenisa so Ivan Ljubičić, Mario Ančić in Iva Majoli. Smučarka Janica Kostelić je najboljša hrvaška športnica vseh časov. Je edina smučarka, ki je osvojila štiri zlate olimpijske medalje, od tega tri na enih olimpijskih igrah. S štirimi zlatimi in dvema srebrnima medaljama je tudi na splošno najuspešnejša olimpijska smučarka vseh časov. Je trikratna zmagovalka Svetovnega pokala v alpskem smučanju ter petkratna svetovna prvakinja. Njen brat, Ivica Kostelić, je ravno tako dosegel opazne rezultate. Blanka Vlašić, skakalka v višino, je najboljša hrvaška atletičarka in aktualna svetovna prvakinja. Najboljši plavalci so Duje Draganja, Sanja Jovanović in Đurđica Bjedov. Željko Mavrović in Mate Parlov so najbolj znani boksarji. Tamara Boroš je najboljša tekmovalka v namiznem tenisu.
Hrvaška na splošno po nekaterih analizah v šport vlaga znatno manj od povprečja EU (0,06 % BDP; povprečje EU 28 0,33 %), kar je eden izmed dejavnikov, ki v končni fazi vpliva na nizko pričakovano življenjsko dobo prebivalstva. Po podatkih iz leta 2017 se tako 62 % Hrvatov, starejših od 15 let, ne ukvarja z nobeno telesno aktivnostjo.

»Imagine« (slovensko Zamisli si/Predstavljaj si) je pesem, ki jo je napisal in izvedel angleški glasbenik John Lennon, leta 2017 je bila kot soavtorica priznana Yoko Ono. Je najbolje prodajani singl v njegovi samostojni karieri. Besedilo pesmi poslušalca izzove, naj si poskuša zamisliti svet v miru, brez razdiralnosti in preprek, ki jih povzročajo meje, verstva in narodnosti, ter da razmisli o možnosti preusmeritve človeštva na življenje, neodvisno od materialnega imetja. 
Lennon in Yoko Ono sta pesem in istoimenski album producirala skupaj s Philom Spectorjem. Snemanje se je začelo maja 1971 v Lennonovem hišnem studiu v Tittenhurst Parku, končna produkcija pa je potekala julija istega leta v newyorškem Record Plantu. Mesec dni po septembrskem izidu albuma je Lennon izdal pesem kot singl v ZDA. Dosegel je tretje mesto na lestvici Billboard Hot 100, album pa je novembra dosegel prvo mesto na britanski lestvici in kasneje postal tržno najuspešnejši in s strani kritikov pozitivno sprejet Lennonov samostojni album v karieri. Čeprav singl v Združenem kraljestvu prvotno ni izšel, je bil izdan leta 1975 kot dodatna promocija za kompilacijsko ploščo ter dosegel šesto mesto na letni lestvici. Od tedaj je bila pesem v Združenem kraljestvu prodana na preko 1,6 milijona nosilcih zvoka, prvo mesto na lestvici je dosegla po Lennonovi smrti decembra 1980. 
BMI je imenovala »Imagine« med sto največkrat izvajanih pesmi dvajsetega stoletja. Organizacija Recording Industry Association of America jo je uvrstila na trideseto mesto lestvice 365-ih pesmi stoletja z največjim zgodovinskim pomenom. Pesem je bila nagrajena z Grammy Hall of Fame Award in bila izbrana med 500 pesmi, ki so oblikovale rock v Hramu slavnih rokenrola. Britanska anketa, ki so jo opravili pri Guinness World Records British Hit Singles Book, jo je uvrstila na drugo mesto najboljših singlov vseh časov, revija Rolling Stone pa jo je na lestvici petstotih najboljših pesmi vseh časov uvrstila na tretje mesto. Od leta 2005 jo izvajajo na newyorškem Times Squaru pred tradicionalnim novoletnim spustom kristalne krogle. Več glasbenikov je posnelo njene priredbe, med njimi Madonna, Stevie Wonder, Joan Baez, Elton John in Diana Ross. Emeli Sandé je posnela priredbo za zaključno špico BBC-jevih olimpijskih prenosov 2012, tako se je pesem ponovno uvrstila na britansko lestvico, na osemnajsto mesto.
Več pesmi iz knjige Yoko Ono Grapefruit iz leta 1964 je navdihnilo Lennona, da je napisal besedilo za pesem »Imagine«-še posebej pesem, ki jo je založba Capitol Records natisnila na zadnji ovitek originalnega LP-ja »Imagine« z naslovom »Cloud Piece«, ki vsebuje: »Imagine the clouds dripping, dig a hole in your garden to put them in.« (slovensko Zamisli si deževne oblake, skoplji luknjo na vrtu in jih položi vanjo.) Lennon je kasneje dejal, da bi pesem »morala biti navedena kot zasluga Lennon/Ono. Njen velik del-besedilo in koncept-izvirata od Yoko, toda v tistih časih sem bil malo bolj sebičen, malo bolj mačističen in sem prezrl njen doprinos, toda je naravnost iz Grapefruita.« Na podlagi te izjave je ameriško združenje izdajateljev glasbe National Music Publishers Association leta 2017 kot soavtorico pesmi tudi uradno priznalo Yoko Ono. Decembra 1980 je v intervjuju Davida Sheffa za revijo Playboy Lennon povedal, da je Dick Gregory dal Yoko Ono in njemu krščansko molilno knjigo, ki je Lennon navdihnila s:
Z združenim vplivom pesmi »Cloud Piece« in molilne knjige, je Lennon napisal, kar je John Blaney opisal kot »humanistično odo za ljudi«. Blaney je zapisal: »Lennon trdi, da je svetovna harmonija na dosegu, toda le če zavrnemo mehanizme družbenega nadzora, ki omejujejo človekov potencial.« Po Blaneyjevo je Lennon s pesmijo poskušal dvigniti zavedanje ljudi o njihovem odnosu do institucij, ki krojijo njihovo življenje. David Fricke z revije Rolling Stone je komentiral: »Lennon poziva k enotnosti in enakosti, doseženi na podlagi popolne izločitve sodobnega družbenega reda: geopolitičnih mej, organiziranega verstva in ekonomskih razredov.«Lennon je dejal: »'Imagine' je z besedilom: 'Zamisli si svet brez verstev, držav in politike' tako rekoč komunistični manifest, čeprav sam nisem komunist in ne pripadam nobenem gibanju.« Za NME je povedal: »Na svetu ni nobene prave komunistične države, to morate vedeti. Socializem o katerem govorim;... ni enak kot si ga je zamislil nek trapast Rus, ali kot ga imajo na Kitajskem. To morda ustreza njim. Glede nas, mi bi morali imeti prijeten ... britanski socializem.«Yoko Ono je opisala sporočilo pesmi »Imagine« kot »točno to, v kar je John verjel: da smo vsi ena država, en svet in eno ljudstvo«. Revija Rolling Stone je besedilo pesmi opisala kot »22 vrstic prisrčne in odkrite vere v moč sveta, združenega v cilju, da se popravi in spremeni.«
Lennon je napisal »Imagine« nekega jutra v začetku leta 1971 na steinwayjevem klavirju v spalnici svojega stanovanja v Tittenhurst Parku, Ascot, Berkshire. Ono je opazovala, kako je sestavil melodijo, naredil notni zapis in skoraj celotno besedilo v enem kratkem ustvarjalnem navalu.Pesem je napisana v C-duru. Začne se s štiritaktnim uvodom s C akordom, nato se nadaljuje do Cmaj7 in do F. Dvanajsttaktni verz prav tako sledi temu zaporedju akordov, v zadnjih štirih taktih se premakne iz Am/E do Dm in Dm/C, zaključi z G, G11 in G7, nato se vrne na C. Osemtaktni refren napreduje iz F do G in C, nato Cmaj7 in E ter E7, C akord je nadomeščen z E7 na koncu pesmi. Štiritaktni zaključek se začne s F, nato G in še C. Skladba je napisana v štiričetrtinskem taktovskem načinu; traja tri minute in tri sekunde, njen tempo pa je okoli 75 udarcev na minuto.
Lennon in Yoko Ono sta pesem producirala skupaj s Philom Spectorjem, ki je komentiral posnetek: »Vedeli smo kaj bomo naredili ... To bo Johnov politični manifest, toda hkrati tudi komercialni ... Vedno sem imel pesem za nekaj podobnega državni himni.« Lennon je opisal delovni proces z Ono in Spectorjem: »Phil ne aranžira ali kaj takega - Yoko in Phil le sedita v drugi sobi in kričita komentarje kot so 'Zakaj ne poskusiš tega zvoka' ali 'Ne igraš klavirja posebej dobro' ... Dobim začetno idejo in ... skupaj potem najdemo pravi zvok.«Snemanje se je pričelo maja 1971 v Ascot Sound Studios, Lenonnovem novozgrajenem hišnem studiu v Tittenhurst Parku, končna produkcija pa je potekala julija istega leta v newyorškem Record Plantu. Sproščeno in potrpežljivo so priprave in snemanja potekala od poznega jutra do zgodnjega večera. Lennon je naučil glasbenike melodije in aranžmaja za pesem, ki so jo vadili, dokler ni odločil da so pripravljeni za snemanje. V poskusu da poustvari Lennonov želen zvok, je imel Spector nekaj zgodnjih posnetkov Lennona in Nickyja Hopkinsa, ki sta igrala različne oktave na klavirju. Prvotno je želel posneti klavirski del pesmi z Lennonom, ki bi igral na bel klavir v zakončevi povsem beli sobi. Toda ugotovil je, da je v sobi preslaba akustika, zato je to idejo opustil in tudi ta del posnel v hišnem studiu. Snemanje so končali v nekaj minutah, pesem so posneli trikrat in izbrali drugi posnetek za album. Končni posnetek vsebuje Lennonov vokal in klavirski del, Klausa Voormanna na bas kitari, Alana Whita na bobnih in Flux Fiddlerse na strunah.Oktobra 1971 je založba Apple Records v ZDA izdala singl »Imagine«, ki je postal najbolje prodajani singl v njegovi samostojni karieri. Na ameriški lestvici Billboard Hot 100 je kot najvišjo uvrstitev dosegel tretje mesto. Prvo mesto je dosegel na kanadski lestvici RPM, kjer je ostal dva tedna. Besedilo pesmi je po izdaji razburilo nekatere verske skupine, še posebej del »Imagine there's no heaven« (slovensko Predstavljaj si, da nebesa ne obstajajo). Na vprašanje o pesmi v enem zadnjih intervjujev je Lennon dejal, da se mu zdi njena kompozicija tako močna, kot katerakoli pesem, ki jo je napisal s skupino The Beatles. Opisal je pomen pesmi in njeno komercialno privlačnost kot: »protiversko, protinacionalistično, protikonvencionalno in protikapitalistično, toda ker je pocukrana, je sprejeta ... Zdaj razumem kaj je treba narediti. Svoja politična sporočila moraš začiniti z malo medu.« Lennon je nekoč dejal Paulu McCartneyju, da je pesem »Imagine« kot malo posladkana pesem »'Working Class Hero', za konzervativce kot si sam«. 30. novembra 1971 je LP »Imagine« dosegel prvo mesto na britanski lestvici. Postal je najbolj tržno uspešen in s strani kritikov pozitivno sprejet Lennonov samostojni album v karieri.
Leta 1972 sta Lennon in Ono izdala 81-minutni film kot dodatek albumu »Imagine«, ki vsebuje posnetke para na domu, vrtu in v snemalnem studiu v Berkshiru v Tittenhurst Parku in tudi v New Yorku. Je celovečerni dokumentarni rock film, ki se začne s posnetkom, kako Lennon in Ono hodita skozi gosto meglo in prideta do svojega doma, ko se začne pesem »Imagine«. Nad vhodnimi vrati njunega doma je napis »To ni tukaj«, naslov umetniške razstave Ono v New Yorku. Naslednji prizor pokaže Lennona, ki sedi za belim klavirjem v temačni in povsem beli sobi. Ono postopoma odgrinja zavese in spusti vanjo svetlobo, ki postaja z razvojem pesmi vse močnejša. Na koncu pesmi se Ono usede zraven Lennona h klavirju, nato se prijazno spogledata in poljubita..V film je vključen tudi prizor, v katerem se Lennon pogovarja z ameriškim brezdomcem, ki je živel na njunem posestvu. Lennona je označil kot svojega odrešenika, toda Lennon je odvrnil: »Jaz sem le človek ... ki piše pesmi ... Le vzamem besede, jih sestavim skupaj in preverim, če kaj pomenijo.« Lennonova jeza se je hitro spremenila v usmiljenost, ko ga je vprašal: »Si lačen?«" Povedal je, da je, in Lennon je odgovoril »V redu, pa mu dajmo nekaj za jesti.« V filmu se pojavi več zvezdnikov, tudi Andy Warhol, Fred Astaire, Jack Palance, Dick Cavett in George Harrison. Po premierni uprizoritvi v ZDA leta 1972 so ga kritiki posmehljivo označili za »najdražji domači film vseh časov«. Leta 1986 je Zbigniew Rybczyński posnel glasbeni videospot za pesem ter leta 1987 osvojil Srebrnega leva za najboljši posnetek na filmskem festivalu v Cannesu in glavno nagrado filmskega festivala v Riu.V Združenem kraljestvu, kjer je pesem izšla kot singl skupaj z albumom Shaved Fish, je dosegla najvišjo uvrstitev na šesto mesto britanske lestvice. Po Lennonovem umoru leta 1980 pa se je singl ponovno uvrstil na lestvico in dosegel prvo mesto, kjer je ostal štiri tedne do januarja 1981. Leta 1988 je bil v Združenem kraljestvu drugič izdan kot singl, dosegel je najvišje 45. mesto na lestvici, in ponovno leta 1999, ko je dosegel tretje mesto na lestvici. Je Lennonov najbolje prodajani singl, ki je bil samo v Združenem kraljestvu prodan na preko 1,6 milijona nosilcih zvoka. Leta 1999 je na državni pesniški praznik v Združenem kraljestvu BBC razkril, da so poslušalci izbrali »Imagine« za najbolj priljubljeno besedilo pesmi. Leta 2003 je dosegla 33. mesto na B-strani ponovne izdaje singla »Happy Xmas (War Is Over)«.
Revija Rolling Stone je pesem opisala kot Lennonovo »največje glasbeno darilo svetu«, pohvalili so »spokojno melodijo, tekoče napredovanje akordov in štiritaktni klavirski del«. Pesem je vključena na več lestvic, leta 1999 jo je BMI imenovala za eno stotih najbolj izvajanih pesmi dvajsetega stoletja. Istega leta je prejela nagrado Grammy Hall of Fame Award in bila izbrana med 500 pesmi, ki so oblikovale rock v Hramu slavnih rokenrola. Radijska postaja triple J jo je uvrstila na enajsto mesto lestvice stotih najbolj vročih pesmi vseh časov. »Imagine« se je leta 2000 uvrstil na triindvajseto mesto najbolje prodajanih singlov vseh časov v Združenem kraljestvu. V anketa, ki jo je leta 2002 v Združenem kraljestvu opravila Guinness World Records British Hit Singles Book, je bila uvrščena na drugo mesto najboljših singlov vseh časov za Queenovo »Bohemian Rhapsody«. Gold Radio je pesem na svoji lestvici tisočih največjih hitov uvrstil na tretje mesto.Revija Rolling Stone je pesem »Imagine« na svoji lestvici petstotih najboljših pesmi vseh časov uvrstila na tretje mesto, opisala jo je kot »trajno himno tolažbe in upanja, ki nas je popeljala skozi skrajno žalost, od šoka ob Lennonovi smrti leta 1980 do grozot ob terorističnem napadu 11. septembra 2001. Zdaj pa si ni mogoče zamisliti sveta brez pesmi »Imagine« in potrebujemo jo bolj, kot je lahko sanjal.« Kljub temu pa jo je največja ameriška radijska družba Clear Channel Communications uvrstila med pesmi, ki niso primerne za predvajanje po terorističnih napadih.1. januarja 2005 je Canadian Broadcasting Corporation imenovala »Imagine« za najboljšo pesem preteklih stotih let po glasovanju poslušalcev oddaje 50 Tracks. Pesem je osvojila trideseto mesto na lestvici Recording Industry Association of America 365-ih pesmi stoletja z največjim zgodovinskim pomenom. Virgin Radio je decembra 2005 izvedel anketo o najpopularnejših pesmih v Združenem kraljestvu in poslušalci so postavili »Imagine« na prvo mesto.
Jimmy Carter je dejal: v mnogih državah po svetu - z ženo sva obiskala okoli 125 držav - je mogoče slišati pesem Johna Lennona »Imagine« uporabljeno skoraj enakovredno z državnimi himnami.« 9. oktobra 2010, ko bi Lennon praznoval sedemdeseti rojstni dan, je liverpoolski zbor zapel pesem »Imagine« skupaj z drugimi Lennonovimi pesmimi ob odkritju Spomenika miru Johna Lennona v liverpoolskem Chavasse Parku. Producent skupine The Beatles George Martin je pohvalil Lennonovo samostojno kariero in posebej izpostavil: »Moja najljubša pesem od vseh je 'Imagine'«. Glasbeni kritik Paul Du Noyer je pesem odpisal kot Lennonovo najbolj cenjeno pesem obdobja po Beatlih. Urish in Bielen sta jo imenovala za »najbolj subverzivno pop pesem vseh časov, ki je dosegla status klasike«. Fricke je dodal: »'Imagine' je subtilno izpodbojna pesem, Lennonov največji združeni dosežek kot tekstopisca in aktivista.«Pisca Ben Urish in Ken Bielen sta kritizirala instrumentalni del pesmi kot pretirano čustven in melodramatičen, primerjala sta ga z glasbo v predrockovskem obdobju in opisala melodijo vokala kot zadržano. Po Blaneyjevo Lennonovo besedilo opisuje hipotetične možnosti, ki ne ponujajo nobenih praktičnih rešitev, besedilo je na mestih nejasno in protislovno, poziva poslušalce naj opustijo politične sisteme, hkrati pa spodbuja novega, podobnega komunističnemu. Pisec Chris Ingham je pri Lennonu zaznal dvoličnost, da kot rock zvezdnik in milijonar živi v dvorcu, poslušalce pa spodbuja k razmisleku o življenju brez lastnine. Ostali trdijo, da je Lennon v besedilu želel spodbuditi poslušalce, če bi svet lahko obstajal brez lastnine, ne kot neposreden poziv k temu. Blaney je komeniral: »Lennon je vedel, da ne more ponuditi nič konkretnega, zato raje ponuja sanje, koncept, na katerem se lahko gradi.« Blaney je pesem opisal kot »polno protislovij. Je podobna hvalnici in nelagodno sloni na avtorjevi pobudi, naj si zamislimo svet brez vere.« Urish in Bielen sta opisala Lennonov »sanjski svet« brez nebes in pekla kot poziv k »najboljši mogoči ureditvi sveta tukaj in zdaj, ker je to edino, kar je oziroma bo«. Po njunem mnenju, »ker smo le naprošeni naj si poskušamo zamisliti - igrati igro 'kaj pa če' - Lennon ubeži najmočnejšim kritikam«. Nekdanji Beatle Ringo Starr je zagovarjal besedilo pesti leta 1981 v intervjuju z Barbaro Walters: »Lennon pravi zamislite si, to je vse. Samo zamislite si.«
Decembra 1971 sta Lennon in Ono nastopila v harlemskem Apollo Theateru. Lennon je izvedel pesem »Imagine« z akustično kitaro, kar je prvi znani posnetek pesmi v živo, kasneje je bil vključen na album John Lennon Anthology (1998). Leta 1975 je izvedel pesem tudi v svojem zadnjem javnem nastopu, ob rojstnodnevni zabavi Lewa Grada.Elton John je izvedel pesem septembra 1980 na svojem brezplačnem koncertu v Central Parku, nekaj ulic od Lennonovega stanovanja v stavbi Dakota. 9. decembra 1980, dan po Lennonovem umoru, je skupina Queen izvedla pesem kot poklon Lennonu na svojem koncertu v londonski Wembley Areni. 9. oktobra 1990, ko bi bil Lennon dopolnil petdeset let, je pesem slišala že več kot milijarda ljudi. Stevie Wonder je s skupino Morehouse College Glee Club izvedel svojo interpretacijo pesmi med zaključno slovesnostjo Poletnih olimpijskih iger 1996 kot poklon žrtvam bombnega napada v olimpijskem parku. Leta 2001 jo je Neil Young izvedel med dobrodelnim koncertom America: A Tribute to Heroes. Madonna pa je pesem izvedla istega leta med dobrodelnim koncertom Tsunami Aid: A Concert of Hope.Od leta 2005 pesem »Imagine« izvajajo na newyorškem Times Squaru pred tradicionalnim novoletnim spustom kristalne krogle. Od leta 2010 je pesem zapeta v živo, prvič jo je zapela Taio Cruz, leta 2011 pa Cee Lo Green. Toda Green je bila deležna kritik, ker je besedilo »and no religion too« (slovensko in tudi brez verstev) spremenila v »and all religion's true« (slovensko in vse vere so resnične), kar je povzročilo močno nasprotovanje vseh ljubiteljev Lennonovih pesmi, ki so to videli kot nespoštljivost do Lennonove zapuščine s spremembo besedila njegove najbolj prepoznavne pesmi. Green se je branila, da je želela predstaviti »svet, kjer lahko verjameš kar želiš«. Leta 2012 je bila pesem izvedena na zaključni slovesnosti londonskih olimpijskih iger. Izvedla sta jo mladinski liverpoolski filharmonični zbor in liverpoolski zbor, ki sta odpela prvo kitico, v preostanku pesmi pa sta spremljala originalni Lennonov vokal.Skupaj je priredbe pesmi »Imagine« posnelo več kot 140 glasbenikov. Joan Baez jo je vključila na album Come from the Shadows iz leta 1972, Diana Ross pa na svoj album Touch Me in the Morning sledečega leta. Leta 1995 so Blues Traveler posneli pesem za album Working Class Hero: A Tribute to John Lennon, Dave Matthews pa jo je z njimi v živo odpel. Seal, Pink, India.Arie, Jeff Beck, Konono No1, Oumou Sangaré in drugi so posneli priredbo pesmi za album Herbieja Hancocka The Imagine Project iz leta 2010. Hancock jo je izvedel z Arie, Kristino Train in Gregom Phillinganesom leta 2010 na koncertu ob podelitvi Nobelove nagrade za mir 11. decembra, 13. februarja 2011 je izvedba prejela grammyja za najboljši pop vokal. Emeli Sandé je posnela pesem za zaključno špico BBC-jevih olimpijskih prenosov 2012. Tako se je pesem ponovno uvrstila na britansko lestvico, tokrat na osemnajsto mesto.

Itálija (italijansko Italia), uradno Republika Italija (italijansko Repubblica Italiana), je unitarna parlamentarna republika v južni Evropi. 
Italija ima površino 301.338 km2, v glavnem na Apeninskem polotoku, ki ga zaradi značilne oblike včasih imenujejo škorenj (lo stivale). in na dveh velikih otokih Siciliji in Sardiniji.
Z 61 milijoni prebivalcev je med članicami EU po številu prebivalcev na četrtem mestu. Italija je visoko razvita država in ima po obsegu BDP tretje največje gospodarstvo v Evro-območju ter osmo v svetovnem merilu.Italija igra pomembno vlogo v vojaških, kulturnih in diplomatskih zadevah na evropski in svetovni ravni. Prav tako vidi svet v Italiji večjo regionalno silo.  Italija je ena od ustanovnih in vodilnih članic EU. Italija je član številnih mednarodnih institucij, med drugim OZN, NATO, OECD, OVSE, DAC, STO, G6, G7, G8, G10, G20, Unija za Sredozemlje, Latinska unija, Svet Evrope, Srednjeevropska pobuda, ASEM in Združevanje za soglasje.
Narodnostna in kasneje državna meja se je med Slovenijo in Italijo v pozni antiki oz. zgodnjem srednjem veku oblikovala približno na črti langobardskega limesa; po odhodu Langobardov iz našega ozemlja v severni del italijanskega polotoka so izpraznjeno ozemlje zasedli Slovani. Na mejnem področju je zaradi neprestano spreminjajoče se meje tako po drugi svetovni vojni v Italiji ostala številčna slovenska manjšina, v slovenskem delu Istre pa italijanska manjšina (glej: Londonski memorandum), velik del istrskih Italijanov pa je takratno Jugoslavijo zapustil (glej: optanti).
Za Slovenijo je italijansko gospodarstvo takoj za Nemčijo in pred Avstrijo drugi največji zunanjetrgovinski partner. Pri poslovanju sicer Slovenija beleži trgovinski primanjkljaj. Za Italijo je po obsegu zunanjetrgovinskega poslovanja Slovenija na približno 27. mestu.
O izvoru imena »Italija« obstaja veliko teorij, ravno tako veliko število predlogov s strani zgodovinarjev in jezikoslovcev. Po eni od običajnejših razlag naj bi bil naziv Italia  posredno (prek grščine) izposojenka iz oskijskega Víteliú , kar pomeni »dežela mladega goveda« (gl. latinski vitulus = »tele«, in umbrijski vitlo = »tele«)  . Bik je bil simbol južnih italskih plemen, pogosto upodobljen med državljansko vojno (91-88 pr. n. št.), ko v znak kljubovanja svobodnih plemen nabada rimskega volka. Tako trdi grški zgodovinar Dionizij iz Halikarnasa, skupaj z legendo, da je Italija dobila ime po Italusu, kralju Enotrov, ljudstva verjetno grškega izvora, kar omenjata tudi Aristotel in Tukidid.Ime Italia je prvotno veljala le za tisti del polotoka, ki ga danes poznamo pod imenom Južna Italija - to je po Antiohu iz Sirakuze Bruttium, ozemlje Brukov, oziroma Enotrija, ki so jo poseljevali Enotri in pozneje Itali. Odgovarja približno moderni Kalabriji, to so pokrajina Reggio Calabria ter del pokrajin Catanzaro in Vibo Valentia. Z združitvijo Enotrov in Italov sta Enotria in Italija postali sinonim in ime se je začelo nanašati tudi na večino Lukanije (današnje Bazilikate). Grki so s časom ime »Italia« začeli uporabljati za vse večje območje, vendar se je pojem šele v času vladavine cesarja Avgusta (konec 1. stoletja pred našim štetjem) razširil na celoten polotok vse tja do Alp.
Izkopavanja po vsej Italiji so dokazala prisotnost neandertalca vse do starejše kamene dobe pred okrog 200.000 leti, sodobni človek pa se je pojavil pred približno 40.000 leti. Starodavna ljudstva pred-rimske Italije - kot so bili Umbrijci, Latinci (iz katerih so izšli Rimljani), Volski, Samniti, Kelti in Liguri, ki so naseljevali severno Italijo, in mnogi drugi - so indoevropski narodi; glavni zgodovinski narodi, ki niso indoevropske dediščine, so med drugim Etruščani, Elimi in Sikani na Siciliji in prazgodovinski Sardi na Sardiniji.
Med 17. in 11. stoletjem pred našim štetjem so mikenski Grki prišli v stik z Italijo in v 8. in 7. stoletju pred našim štetjem ustanovili kolonije vzdolž celotne obale Sicilije. Južni del italijanskega polotoka je postal znan kot Magna Graecia. Tudi Feničani so ustanovili kolonije na obalah Sardinije in Sicilije.
Rim, naselje okoli broda na reki Tiberi, je po legendi bilo ustanovljeno leta 753 pred našim štetjem; po nekaj stoletjih je preraslo v ogromen imperij, ki se je raztezal od Britanije do meja Perzije, zajemalo je celotno Sredozemlje, med drugim tudi ozemlje današnje Slovenije. V imperiju sta se grška in rimska, skupaj s še mnogo drugimi, združili v edinstveno civilizacijo. Rimska zapuščina je globoko vplivala na zahodno civilizacijo in oblikovala večji del sodobnega sveta. Med počasnim zatonom rimskega cesarstva po tretjem stoletju našega štetja je imperij leta 395 našega štetja razpadel v dva dela. Zahodni del cesarstva je leta 476 našega štetja postal kraljestvo, ko je germanski poglavar Odoaker odstavil poslednjega cesarja; vzhodna polovica cesarstva je zahodni del preživela za tisoč let.
Po padcu Zahodnega rimskega cesarstva so Italijo zasedli Ostrogoti V 6. stoletju je sledila kratka gotska vojna (535-554), ko je Italijo zasedel bizantinski cesar Justinijan I.. Ko so Italijo kasneje v istem stoletju zasedli Langobardi, drugo germansko pleme, se je prisotnost Bizanca skrčila na Ravenski eksarhat in politične enotnosti polotoka je bilo za naslednjih 1.300 let konec. Kraljestvo Langobardov je konec 8. stoletja zavzel Karel Veliki in ga vključil v Frankovsko cesarstvo. Franki so tudi podprli nastanek Papeške države v osrednji Italiji. Do 13. stoletja so v italijanski politiki prevladovali spori in boji med svetimi rimskimi cesarji in papeštvom, večina italijanskih mestnih državic pa se je zanašala na osebno politično prepričanje svojih sinjorjev (gibelini so podpirali cesarja, gvelfi pa papeža).V teh prevratnih časih je Italija doživela vzpon svojevrstne institucije, srednjeveške komune. Glede na brezvladje, ki je bilo posledica skrajne ozemeljske razdrobljenosti in boja med cesarstvom in Papeško državo, so lokalne skupnosti skušale same od sebe ponovno vzpostaviti javni red in mir. Leta 1176 je Lombardska liga, zveza mestnih državic, v bitki pri Legnanu premagala nemškega cesarja Friderika Barbarosso in s tem večini mest v severni in osrednji Italiji zagotovila dejansko neodvisnost. V obalnih in južnih predelih so se pomorske republike, najbolj vidno pri tem Benetke, Genova, Piza in Amalfi, vpletle v križarske vojne, pri tem prišle do občutnega vpliva v Sredozemlju in do monopola na trgovske poti na vzhod.
Na jugu je v 9. stoletju Sicilija postala islamski emirat, ki je cvetel do poznega 11. stoletja, ko so ga, skupaj z večino Lombardije in bizantinskih kneževin v južni Italiji, osvojili Normani. Norman Rogerij Altavilla (francosko Hauteville) je osnoval Sicilsko kraljestvo, ki je obsegalo Sicilijo, Kalabrijo in Apulijo ter njihove posesti, ki so segale skoraj do Rima, s čimer je postalo tretje po obsegu med Evropskimi kraljevinami. Zadnja Altavilla na prestolu sta bila Tancredi, ki je umrl leta 1194, in njegov komaj devetletni sin, ki ga je Henrik VI. z lahkoto premagal. S tem je vsa južna Italija prešla pod oblast rodbine Hohenstaufen, nato pa jo je po letu 1266 prevzela Kapetska hiša Anjou in po zapletenem zaporedju dogodkov od 15. stoletja dalje Aragonska dinastija. Sardinija, nekdanja bizantinska provinca, je razpadla v neodvisne države, znane kot Giudicati, čeprav so bili nekateri deli otoka pod oblastjo Genove in Pize; v 15. stoletju so otok osvojili Aragonci. Črna smrt, to je pandemija kuge, je leta 1348 je zaznamovala Italijo, saj je pomorila skorajda tretjino njenega prebivalstva. Okrevanje od kuge je pripeljalo do ponovnega dviga mest, trgovine ter gospodarstva in s tem omogočilo razcvet humanizma in renesanse, ki sta se kasneje razširila po Evropi.
V 14. in 15. stoletju je bila Italija razdeljena na več držav. Sardinija in Sicilija sta bili avtonomni kraljevini. Neapeljsko kraljestvo je pokrivalo ves južni del polotoka skoraj do Rima, kjer je mejilo na Papeško državo. Na severovzhodu je Beneška republika, ki je zajemala tudi Istro in Dalmacijo, segala daleč proti zahodu še preko Bergama. Na skrajnem zahodu in delno v današnji Franciji so bila posestva Savojcev. Med temi velikimi državami so bile posejane manjše komune in sinjorije (glej zemljevid). Najvažnejše sinjorije so bili Medičejci v Firencah, Visconti in Sforza v Milanu, Della Scala v Veroni in Este v Ferrari. 
V tem zgodovinskem obdobju, ko komune prehajajo v sinjorije in nato sinjorije s silo uveljavljajo svojo oblast, izstopata osebnosti Cosima de' Medici in njegovega naslednika Lorenza, ki sta prva uvidela pomen mirnega sožitja s sosedi in dobrih odnosov z evropskimi državami onstran Alp. Druge sinjorije niso bile tako razgledane in so se v medsebojnih vojnah toliko izčrpale, da so jih pozneje tuji osvajalci (francoski in španski) zlahka podjarmili. Leta 1454 sta Beneška republika in Milanska vojvodina zaključili vojno, ki je trajala skoraj 30 let. Sklenili sta Premirje v Lodiju in s tem v deželo po stoletjih prinesli mirne čase. Ta mir je obstal naslednjih štirideset let. Obdobje relativnega miru je bilo podlaga za začetek italijanske renesanse, imenovane Rinascimento. Bogastvo, ki so ga dosegla italijanska mesta v preteklih stoletjih, pokroviteljstvo vladajočih družin, kot so bili Medičejci v Firencah in priselitev grških učenjakov in besedil po turškem zavzetju Konstantinopla so pospešili kulturni razvoj italijanskih mest. 
Italijanska renesansa je dosegla vrhunec v 15. in 16. stoletju, ko so tuji vdori pahnili deželo v vrtinec italijanskih vojn. Ideje in ideali renesanse so se kmalu razširili v Severno Evropo, Francijo, Anglijo in številne druge dele Evrope. Medtem so odkritja v Amerikah, portugalska odkritja novih poti v Azijo in vzpon Osmanskega cesarstva, to je dejavniki, ki so spodjedli tradicionalno italijansko prevlado v trgovini z vzhodom, povzročili dolg gospodarski upad polotoka.
Po italijanskih vojnah (1494-1559) so mestne države postopoma izgubile svojo neodvisnost in prišle pod tujo prevlado, najprej pod Španijo (1559 do 1713) in nato pod Avstrijo (1713-1796). V letih 1629-1631 je ponoven izbruh kuge pomoril okoli 14 % prebivalcev Italije. Poleg tega je moč španskega imperija v 17. stoletju začela upadati in z njim njegovo premoženje v Neaplju, na Siciliji, Sardiniji in v Milanu. Posebno južna Italija je sčasoma postala osiromašena in odrezana od dogodkov v drugih delih Evrope. V 18. stoletju v vojni za špansko nasledstvo, Avstrija nadomesti Španijo kot prevladujočo tujo silo, Savojska hiša pa se dvigne kot regionalna sila in razširi na Piemont in Sardinijo. V istem stoletju so gospodarske in državne reforme, ki so jih v več državah začele vladajoče elite, zaustavile dve stoletji trajajoče usihanje. Med Napoleonskimi vojnami je prišlo do zavzetja severne in osrednje Italije in nastanka nove kratkotrajne italijanske kraljevine, podrejene Napoleonovi Franciji, medtem ko je južno polovico polotoka upravljal Joachim Murat, Napoleonov svak, kronan za neapeljskega kralja. Dunajski kongres je leta 1814 obnovil razmere konec 18. stoletja, vendar pa idealov francoske revolucije ni bilo mogoče izkoreniniti, ponovno so prišli na površje med političnimi prevrati, značilnimi za prvi del 19. stoletja.
Po koncu španske nasledstvene vojne in po mirovni konferenci v Haagu leta 1720 je Kraljevina Sardinija pripadla Piemontski hiši Savojcev, ki so s tem pridobili kraljevi naslov.
V okviru liberalnih revolucij, ki so se leta 1848 razširile po Evropi, je Kraljevina Sardinija razglasila vojno napoved Avstrijskemu cesarstvu. Po porazu in prekinitvi premirja je leta 1859 ponovno napadla avstrijsko cesarstvo v drugi vojni za neodvisnost, ki se je ob pomoči Francije končala z osvoboditvijo Lombardije.
Tako so bile leta 1860 politične sile na Apeninskem polotoku v glavnem samo tri. Kraljevina Sardinija (Piemont, Ligurija, Sardinija, Lombardija, Emilija-Romanja in Toskana), Papeška država (Umbrija, Marke, Lacij) in Kraljevina Dveh Sicilij (Abruci, Molize, Kampanija, Bazilikata, Apulija, Kalabrija in Sicilija).
V letih 1860-1861 je general Giuseppe Garibaldi s podporo kralja Viktorja Emanuela II. osvojil Kraljevino Dveh Sicilij, tako da je vlada Sardinije pod vodstvom grofa Cavourja 17. marca 1861 lahko razglasila združeno italijansko kraljestvo. Teritorialne posesti so se razširile leta 1866, ko si je po tretji italijanski osamosvojitveni vojni Italija priključila Benečijo. Zadnji del Italije, to je Rim, je bil priključen z zavzetjem preostalega ozemlja Papeške države, ko so Italijani zapolnili brezvladje nastalo po umiku francoskih čet iz Rima leta 1870 (po porazu v francosko-pruski vojni).  
Sardinska Albertinska ustava iz leta 1848 je od leta 1861 dalje veljala za celotno kraljevino Italijo. Značilnost Albertinskega statuta je njegova fleksibilnost, ki je v prvem obdobju kraljevine (do leta 1920) dovolila razvoj političnega sistema od absolutistične kraljevine do parlamentarne ustavne monarhije. 
Medtem ko se je severna Italija hitro industrializirala, so njena podeželja in vsa južna Italija ostala nerazvita in prenaseljena, tako da je bilo na milijone ljudi prisiljenih seliti se v tujino; politična moč italijanske socialistične stranke je pri tem neprestano rastla kot alternativa liberalizmu in konkurenca tradicionalnemu konservativizmu. Zadnji dve desetletji 19. stoletja se je Italija razvila v kolonialno silo, zavzela je Somalijo, Eritrejo in pozneje Libijo in Dodekanez.Italija, z alianso treh povezana z nemškim cesarstvom in cesarsko-kraljevsko Avstro-Ogrsko, je leta 1915 prestopila na stran zaveznikov zaradi njihovih obljub, po katerih naj bi po zmagi prišla do znatnih ozemeljskih dobičkov, med drugim zahodne Kranjske, avstrijske Primorske, Dalmacije, kot tudi kot dela Otomanskega cesarstva. Vojna je bila sprva neodločena, saj se je italijanska vojska zapletla v izčrpavajočo frontalno vojno v Alpah (gl. Soška fronta), s kaj malo uspehov in z zelo visokimi izgubami. Končno so oktobra 1918 Italijani sprožili množično protiofenzivo (šele po svojem uničujočem umiku, posledici čudeža pri Kobaridu), ki se je tudi zaradi izčrpanosti Avstro-Ogrske končala z zmago pri Vittoriu Venetu. Italijanska zmaga je pomenila konec vojne na italijanski fronti, povzročila propad Avstro-Ogrske monarhije in je bila pomemben vzrok za konec prve svetovne vojne manj kot dva tedna pozneje.
Med vojno je umrlo več kot 650.000 italijanskih vojakov in prav toliko civilistov, kraljevina pa se je znašla na robu stečaja. V okviru mirovnih pogodb - Pogodbe iz Saint-Germaina (1919), Rapalske pogodbe (1920) in Rimske pogodbe (1924) je Italija dobila večino obljubljenih ozemelj, vendar ne celotne Dalmacije (razen Zadra), kar je nacionalistom omogočilo zmago imenovati »pohabljena zmaga«. Poleg tega si je Italija prisvojila madžarsko pristanišče na Reki (Reška država), ki ni bilo med ozemlji, obljubljenimi v Londonu, vendar ga je ob koncu vojne zasedel Gabriele D'Annunzio.
Glej tudi:  Začetek fašizma v ItalijiPosledica splošnega nezadovoljstva po opustošenju Velike vojne je bil nastanek fašistične stranke, ki jo je vodil Benito Mussolini. Oktobra 1922 so Črne srajce Narodne fašistične stranke tvegale državni udar (Pohod na Rim), ki se je izjalovil; v zadnjem trenutku pa je kralj Viktor Emanuel III. zavrnil objavo izrednega stanja in imenoval Mussolinija za predsednika vlade. V naslednjih nekaj letih je Mussolini prepovedal vse politične stranke in omejil osebne svoboščine, kar je bil uvod v diktaturo. Ti koraki so pritegnili mednarodno pozornost in sčasoma navdihnili podobne diktature, kot npr. v nacistični Nemčiji in v Španiji pod Francom.
Leta 1935 je Mussolini napadel Etiopijo, zaradi česar je prišlo do mednarodne izolacije in izstopa Italije iz Lige narodov; Italija se je povezala z nacistično Nemčijo in Japonskim imperijem in odločno podprla Francisca Franca v španski državljanski vojni. Leta 1939 si je Italija prisvojila Albanijo, ki je do takrat desetletja dolgo bila de facto protektorat. Italija je vstopila v drugo svetovno vojno 10. junija 1940. Po začetnih uspehih (osvojitev britanske Somalije in invazija na Egipt, zasedba Slovenije in dela Hrvaške) so Italijani utrpeli hude poraze v Grčiji, v Rusiji in v Severni Afriki. V času obstoja Ljubljanske pokrajine so italijanski okupatorji številne Slovence (in tudi druge pod italijansko zasedbo) zaprli v koncentracijska taborišča (Gonars, Rab in druga).Zavezniki so se julija 1943 izkrcali na Siciliji, kar je pripeljalo do propada fašizma in padca Mussolinija 25. julija istega leta. 8. septembra 1943 se je Italija predala. Nemcem je hitro uspelo prevzeti nadzor nad severno in osrednjo Italijo. Dežela je ostala bojišče ves preostali del vojne, saj so zavezniki le počasi napredovali proti severu.
Na severu so Nemci ustanovili Italijansko socialno republiko (RSI), nacistično marionetno državo pod vodstvom Mussolinija. V obdobju po premirju je prišlo do vzpona obširnega antifašističnega odporniškega gibanja (t. i. Resistenza). Sovražnosti so se končale 29. aprila 1945 s predajo nemških sil v Italiji. V spopadu je umrlo (vključno s civilisti) skoraj pol milijona Italijanov,. Med vojno in po njej je domnevno prišlo do pobojev Italijanov, ki naj bi jih zlasti Slovenci nato pometali v t. i. fojbe, kar je večina nepristranskih študij nato ovrgla. italijansko gospodarstvo je bilo več ali manj na tleh; leta 1944 je dohodek na prebivalca bil na najnižji točki od začetka 20. stoletja.
Italija je z referendumom postala republika dne 2. junija 1946, ki se odtlej praznuje kot Dan republike. To so bile tudi prve volitve, na katerih so lahko glasovale Italijanke. Kraljeva družina je že 13. junija zapustila Italijo. Republikanska ustava je bila sprejeta 1. januarja 1948. 
V okviru Mirovne pogodbe z Italijo iz leta 1947 je večino Slovenskega primorja dobila Jugoslavija, Svobodno tržaško ozemlje pa se je kasneje razdelilo med obe državi (glej: londonski memorandum). Italija je izgubila tudi vse svoje kolonialne posesti, italijanski imperij je uradno nehal obstajati.
Strah italijanskih volivcev pred morebitnim komunističnim prevzemom oblasti je bil ključnega pomena za izid na prvih splošnih volitvah 18. aprila 1948, na katerih so krščanski demokrati, ki jih je vodil Alcide De Gasperi, kot plaz dosegli zmago. Naslednjega leta, 1949, je Italija postala članica NATO. Marshallov načrt je pomagal oživiti italijansko gospodarstvo, ki je do poznih šestdesetih uživalo obdobje trajne gospodarske rasti, ki ga po pravici lahko imenujemo »italijanski gospodarski čudež«. Leta 1957 je Italija bila ena od ustanovnih članic Evropske gospodarske skupnosti (EGS), iz katere je leta 1993 nastala Evropska unija (EU).
Od konca šestdesetih do začetka osemdesetih let je država doživljala svinčena leta, ko je doživela gospodarsko krizo (predvsem po naftni krizi 1973), obširne družbene spore in teroristične poboje, katerih krivci so bile nasprotujoče si ekstremistične skupine, ob domnevni vpletenosti vohunskih služb ZDA in Sovjetske zveze. Svinčena leta so doživela vrhunec leta 1978 v umoru voditelja krščanske demokracije Alda Mora leta 1978 in leta 1980 v poboju na železniški postaji v Bologni, v katerem je umrlo 85 ljudi.
Leta 1980, prvič od leta 1945, sta dve vladi vodila predsednika, ki nista bila iz vrst Krščanske demokracije: Giovanni Spadolini, liberalec, in Bettino Craxi, socialist; krščanski demokrati so pri tem ostali še naprej glavna vladna stranka. Med Craxijevo vlado si je gospodarstvo opomoglo in Italija je zasedla peto mesto med svetovnimi industrijskimi silami in s tem vstopnico v skupino G7. Zaradi ekspanzivne politike pa je med Craxijevo vlado italijanski državni dolg skokovito rasel in kmalu presegel 100 % BDP.
Devetdeseta leta so Italijo postavila pred pomembne izzive, kajti volivci - razočarani zaradi politične paralize, visokega javnega dolga in obsežne sistemske korupcije (poznane kot Tangentopoli), ki jo je razkrila raziskava čiste roke (Mani pulite) - so zahtevali korenite reforme. V škandale so bile vpletene vse večje stranke, še posebej pa stranke v vladni koaliciji: krščanska demokracija, ki je vladala skoraj 50 let, je doživela hudo krizo, ki se je končala z razpadom stranke v več frakcij. Komunisti so se reorganizirali kot socialdemokratska sila. V devetdesetih letih in prvem desetletju novega tisočletja sta Italiji vladala izmenoma desna sredina pod vodstvom medijskega magnata Silvija Berlusconija in leva sredina, ki jo je vodil univerzitetni profesor Romano Prodi; za to obdobje je značilna gospodarska paraliza, ki je leta 2008 privedla do recesije.
Med letoma 2008 in 2015 je država prestala 42 mesecev upadanja BDP. Gospodarska kriza je bila eden od glavnih razlogov, zaradi katerih je leta 2011 odstopil Berlusconi. Vlado konservativnega predsednika vlade je zamenjal tehnokratski kabinet, ki mu je načeloval Mario Monti.
Po splošnih volitvah aprila 2013 je podsekretar demokratske stranke Enrico Letta kot vodja velike koalicije oblikoval novo vlado; zaradi sporov s sekretarjem PD Matteom Renzijem je Letta 14. februarja 2014 odstopil, Renzi pa je 22. februarja prisegel kot novi predsednik vlade. Renzi je začel pomembne ustavne reforme, kot je ukinitev senata in nov volilni zakon. Vendar pa državljani njegovih reform na referendumu niso podprli, zato je odstopil tudi sam in prepustil mandat Paolu Gentiloniju, ki je postal že peti premier v petih letih.
Italija leži v južni Evropi, med zemljepisno širino 35° in 47° severno, in zemljepisno dolžino 6 in 19° vzhodno. Na severu mejijo na Italijo Francija, Švica, Avstrija in Slovenija, meja poteka v grobem po razvodju v Alpah, ki obdajajo Padsko nižinoin Beneško ravnino. Na jugu obsega celoten italijanski polotok in poleg številnih manjših otokov dva sredozemska otoka, Sicilijo in Sardinijo. Suvereni državi San Marino in Vatikan sta enklavi v Italiji, Campione d'Italia pa je italijanska eksklava v Švici.
Skupna površina države je 301.230 km², od katerih 294.020 km² predstavlja suho zemljo, 7210 km² pa vode. Vključno z otoki ima Italija obalo in mejo v dolžini 7600 km na Jadranskem, Jonskem, Tirenskem morju 740 km; dolžina meje s Francijo je 488 km, z Avstrijo 430 km, Slovenijo 232 km, s Švico pa 740 km. Ostanek prispevata obe enklavi, San Marino (39 km) in Mesto Vatikan (3,2 km).
Apenini tvorijo hrbtenico polotoka, Alpe pa večino njene severne meje, z najvišjo točko države na Mont Blancu (4810 m). Pad, najdaljša reka Italije (652 km), izvira v Alpah na zahodni meji s Francijo in na svoji poti do Jadranskega morja prečka Padsko nižino.
Pet največjih jezer, razvrščenih po velikosti, je: Gardsko jezero (367,94 km2), Jezero Maggiore (212,51 km2, Italija ga deli s Švico), Komsko jezero (145,9 km2), Trazimensko jezero (124,29 km2) in Bolsensko jezero (113,55 km2).
Država je na stičišču evrazijske in afriške plošče, kar je vzrok za občutno potresno in vulkansko dejavnost. V Italiji je več ognjenikov, od katerih so nekateri aktivni, na primer Etna (tradicionalno mesto Vulkanove kovačije), Stromboli, Vulcano in Vezuv. Slednji trije so edini aktivni vulkani v celinski Evropi. Vezuv je najbolj znan po izbruhu, ki je uničil Pompeje in Herkulanej. Dejavnost vulkanov je ustvarila več otokov in hribov, severno-zahodno od Neaplja pa je najti velike aktivne kaldere, Campi Flegrei.
Čeprav država obsega italijanski polotok in večino južne alpske kotline, nekateri deli italijanskega ozemlja segajo onkraj Alpskega bazena, nekateri otoki pa so izven evrazijskega epikontinentalnega pasu. Ta ozemlja so naslednje občine: Livigno, Sesto/Sexten, San Candido/Innichen, Dobbiaco/Toblach (delno), Chiusaforte/Kluže, Tarvisio/Trbiž, Curon Venosta/Graun im Vinschgau (delno), ki so vsi del porečja Donave, vode iz Val di Lei pa odtekajo v Ren. Otoka Lampedusa in Lampione se nahajata na afriškem epikontinentalnem pasu.
Po obdobju hitre gospodarske rasti je trajalo kar nekaj časa, preden se je Italija soočila s svojimi okoljskimi težavami. Po nekaj izboljšavah se po ekološki trajnosti Italija dandanes uvršča na 84. mesto na svetu Narodni parki pokrivajo približno pet odstotkov države. V zadnjem desetletju je Italija postala ena od vodilnih svetovnih proizvajalcev obnovljive energije; je na četrtem mestu na svetu, kar se tiče sončne energije. in  na šestem mestu pri izkoriščanju vetrne energije (2010). Obnovljivi viri energije danes predstavljajo približno 12 % celotne porabe primarne in končne energije v Italiji, za leto 2020 se načrtuje delež 17 %.Onesnaženje zraka ostaja resen problem, zlasti v industrializiranem severu, tako da je Italija leta 1990 pri industrijskih emisijah ogljikovega dioksida bila na desetem mestu na svetu. Italija je dvanajsta največja proizvajalka ogljikovega dioksida. {{efn|Upoštevane so samo neposredne emicije zaradi človeških dejavnosti. Drugi toplogredni plini so izključeni, prav tako naravno kroženje CO2.</ref> 
Ravni smoga so se v sedemdesetih in osemdesetih letih občutno zmanjšale, tako da se smog pojavlja vse bolj redko in tudi ravni žveplovega dioksida se znižujejo; industrijska dejavnost, visoke gostote prometa in posledični zastoji v največjih mestnih območjih so kljub temu dalje vzrok resnih okoljskih in zdravstvenih težav.Mnogi vodotoki in predeli obale so onesnaženi zaradi industrijske in kmetijske dejavnosti. Zaradi dviganja voda kot posledice globalnega segrevanja Benetke zadnja leta redno doživljajo poplave. Odpadki iz industrijske dejavnosti se ne odstranjujejo po zakonskih predpisih, kar negativno vpliva na zdravje prebivalcev; najhujša posledica te kriminalne malomarnosti se je pokazala ob katastrofi v Sevesu. Država je med letoma 1963 in 1990 uporabljala več jedrskih reaktorjev, vendar je po černobilski katastrofi in po referendumu o tem vprašanju jedrski program bil zaključen; odločitev je vlada leta 2008 razveljavila in odločila gradnjo štirih jedrskih elektrarn s francosko tehnologijo. To odločitev je prekrižal referendum po jedrski nesreči pri Fukušimi.Kot posledica krčenja gozdov, nezakonite gradnje in slabe skrbi za zemljišča se pojavlja globoka erozija v vseh gorskih področjih Italije, kar je že privedlo do velikih ekoloških nesreč, kot sta bili poplavi v Vajontu leta 1963 in Sarnu leta 1998 ter zemeljski plazovi v Messini leta 2009.
Za raznolikost italijanskega podnebja se je zahvaliti veliki dolžini polotoka in njeni gorati notranjosti. Pogorja so zelo pomemben dejavnik v razvoju podnebnih pogojev. Alpe so zapreka za mrzle tokove, ki prihajajo iz severa, pa tudi za vlažne dotoke iz Atlantika. Apenini imajo kljub skromni višini gorovja kontinentalno podnebje z dolgimi in mrzlimi zimami ter skromnimi padavinami. Alpe in Apenini zapirajo padsko-beneško nižavje, ki ima zato večinoma celinsko podnebje, z ostrimi zimami in vročimi poletji. V ostalih področjih polotoka in na večjih otokih je zaradi različne zemljepisne širine podnebje zelo raznoliko, od vlažno subtropskega do vlažno celinskega in oceanskega. Obalna območja Ligurije, Toskane in večina juga na splošno ustreza vzorcu sredozemskega podnebja po Köppnovi klasifikaciji podnebja (CSA). Razmere na obalnih območjih polotoka se lahko zelo razlikujejo od vremena v višjih predelih in po dolinah notranjosti, predvsem v zimskih mesecih, ko je na višinah po navadi hladno in pogosto zasneženo. Obalne pokrajine majo blage zime in topla in na splošno suha poletja, pri tem je lahko v nižinskih dolinah v poletnih mesecih precej vroče. Povprečne zimske temperature so od 0 °C v Alpah do 12 °C na Siciliji, povprečne poletne temperature pa se gibljejo od 20 °C do več kot 30 °C.
Italija je od leta 1946 unitarna parlamentarna republika. Predsednik Italijanske republike (Presidente della Repubblica) (od leta 2015 dalje Sergio Mattarella), je vodja države. Predsednika volita za enkratni sedemletni mandat parlament in senat na skupni seji. Italija ima demokratično ustavo v pisni obliki, ki je plod dela ustavodajne skupščine, sestavljene iz predstavnikov vseh protifašističnih sil, ki so prispevali k porazu nacističnih in fašističnih sil v civilni vojni.
Italija ima parlamentarno vlado, ki temelji na proporcionalnem volilnem sistemu. Parlament je povsem dvodomni: poslanska zbornica (ki se sestaja v Palazzo Montecitorio) in Senat Republike (ki se sestaja v palači Madama), imata enake pristojnosti. Predsednik Sveta ministrov (Presidente del Consiglio dei Ministri), je italijanski predsednik vlade. Predsednika vlade in kabinet imenuje predsednik republike, vendar jim mora parlament z glasovanjem dati zaupnico, da lahko prevzamejo posle. Sedanji predsednik vlade je Matteo Renzi, član Demokratske stranke.
Mesto, ki ga zaseda, je podobno večini drugih parlamentarnih sistemov, vendar ima italijanski premier manj moči kot nekateri njegovi kolegi. Predsednik vlade nima pravice zahtevati razpustitev parlamenta ali odpustiti ministre (to so izključne pravice predsednika republike) in Svet ministrov, ki ima dejansko izvršilno oblast, ga mora z glasovanjem potrditi, da lahko prevzame naloge predsednika vlade.
Posebnost italijanskega parlamenta je, da so v njem zastopani italijanski državljani, ki stalno živijo v tujini: 12 poslancev in 6 senatorjev se voli v štirih prekomorskih volilnih enotah. Poleg tega je za italijanski senat tudi značilno majhno število dosmrtnih senatorjev, ki jih predsednik imenuje »za izjemne domoljubne zasluge na socialnem, znanstvenem, umetniškem ali literarnem področju«. Nekdanji predsedniki republike, so po uradni dolžnosti dosmrtni senatorji.
Tri glavne politične stranke Italije trenutno (2019) so Demokratska stranka, Forza Italia in Gibanje petih zvezd. Na splošnih volitvah 2013 so te tri stranke dobil 579 od skupno 630 sedežev v poslanski zbornici in 294 od skupno 315 v senatu. Večina preostalih sedežev je dobil kratkoživ volilni blok za podporo odhajajočemu predsedniku vlade Mariu Montiju, skrajna leva stranka 'Levica, Ekologija, Svoboda' in pa stranke, ki so nastopale na volitvah samo v enem delu Italije: Severna liga, Južnotirolska ljudska stranka, Vallée d'Aoste in Veliki jug. Dne 15. novembra 2013 so odpadni poslanci iz stranke Forza Italia ustanovili 'Novi desni center'.
Civilno in kazensko sodstvo ima v Italiji tri stopnje: mirovni sodnik in tribunal, prizivno sodišče, kasacijsko sodišče. Za kazensko sodstvo so določene še naslednje strukture: porotno sodišče (za težke zločine, recimo umore) prve stopnje, prizivno porotno sodišče (za težke zločine) druge stopnje, nadzorni urad, nadzorno sodišče, sodišče za mladoletne. Ustavno sodišče Italijanske republike (Corte Costituzionale), novost po drugi svetovni vojni, odloča o skladnosti zakonov z ustavo. 
Od svojih začetkov v sredini 19. stoletja je organizirani kriminal prepojil družbeno in gospodarsko življenje v mnogih področjih Italije. Dohodki, ki jih ima mafija se cenijo na 9 % italijanskega BDP.Poročilo Censis 2009 navaja 610 občin, v katerih je zaznana močna prisotnost mafije, v njih živi 13 milijonov Italijanov, proizvedejo pa 14,6 % italijanskega BDP. Kalabrijska 'Ndrangheta, danes verjetno najmočnejše kriminalno združenje v Italiji, je že sama odgovorna za 3 % italijanskega BDP. Vendar pa je Italija z 0,013 umori na 1,000 ljudi na 47. mestu (v skupini 62 držav) in na 43. mestu pri posilstvih (v skupini 65 držav), kar so relativno nizke vrednosti za razvite države.
Policijske funkcije opravlja v Republiki Italiji več korpusov, od katerih so štirje civilni in tri vojaški.
Državna policija (Polizia di Stato) – glavna funkcija je skrb za javni red in varnost, poleg tega ima tudi oddelke preiskovalne policije in administrativne policije (cestna, trgovinska, gradbena, mestna in podeželska policija);
Zaporna policija (Polizia penitenziaria) - upravlja vse službe v zvezi s priporom in varstvom zapornikov ter v zvezi z upravo zaporov; v določenih primerih ima tudi kompetence preiskovalne in cestne policije;
Državni korpus za gozdove (Corpo Forestale dello Stato) - preiskovalna policija s funkcijami varstva javnega reda, predvsem na podeželju; njegova specifična dolžnost je varstvo okolja v širšem pomenu, torej vključuje skrb za naravne vrednote, kontrolo gradbenih dovoljenj, upravljanje z odpadki, nadzor jestvin in varstvo živali. Ta korpus je v deželah s posebnim statutom prisoten samo v državnih parkih in na letališčih, ker imajo avtonomne dežele svoje ambientne policije;
Državni korpus gasilcev (Corpo nazionale dei vigili del fuoco) - preiskovalna policija s funkcijami javne varnosti in administrativnih ter preventivnih posegov predvsem v slučajih podtaknjenih požarov.
Karabinjeri (Arma dei Carabinieri) – vršijo funkcije oborožene sile (torej vojaki v vojnem času), vojaške policije, pa tudi preiskovalne in administrativne policije;
Finančna straža (Guardia di Finanza) - vrši funkcije oborožene sile (torej vojaki v vojnem času) in je specializirana v preventivi, preiskovanju in pregonu valutarnih, finančnih in dajatvenih prekrškov; je tudi preiskovalna, carinska, vojaška in dajatvena policija ter odgovorna za javni red;
Korpus pristaniških kapitanij in Obalna straža (Corpo delle capitanerie di porto e Guardia costiera) - preiskovalna, administrativna in okoljevarstvena policija za obalne in morske teritorije.V policijsko organizacijo spadajo tudi lokalne policije:
Pokrajinska policija (Polizia provinciale) – preiskovalni organ na pokrajinskem ozemlju, ki nadzoruje na primer administrativni in cestni red, okoljsko varnost, lovsko in ribolovno dejavnost, varstvo živali, ohranitev gobarstva, vodno in rudno zaščito, teritorialno zaščito (protezione civile);
Občinska policija (Polizia municipale) – ima večino funkcij administrativne in preiskovalne policije, javne varnosti in teritorialne zaščite v mejah občine.
Italija je ustanovni član Evropske skupnosti, zdaj Evropske unije (EU), in NATO. Italija je bila sprejeta v Združene narode leta 1955, in je član in močan zagovornik številnih mednarodnih organizacij, kot so na primer Organizacija za gospodarsko sodelovanje in razvoj (OECD), Splošni sporazum o carinah in trgovini / Svetovna trgovinska organizacija (GATT / STO), Organizacija za varnost in sodelovanje v Evropi (OVSE), Svet Evrope in Srednjeevropska pobuda. Nedavno je po izmeni predsedovala mednarodnim organizacijam, kot so Konferenca za varnost in sodelovanje v Evropi (KVSE), predhodnica OVSE, v letu 1994; G8; in EU v letu 2009 in od julija do decembra 2003.
Italija močno podpira večstransko mednarodno politiko in dejavnosti OZN na področju mednarodne varnosti. Leta 2013 je v tujini delovalo 5.296 italijanskih vojakov, ki so bili udeleženi pri 33 misijah ZN in Nata v 25 državah sveta. Italija je poslala vojake v podporo mirovnim misijam ZN v naslednja področja: Somalijo, Mozambik in Vzhodni Timor; poleg tega podpira NATO in operacije ZN v Bosni, na Kosovem in Albaniji. Italija ima od februarja 2003 v podporo Operation Enduring Freedom (OEF) več kot 2.000 vojakov v Afganistanu. Italija še vedno podpira mednarodna prizadevanja za obnovo in stabilizacijo Iraka, vendar pa je novembra 2006 umaknila svoj vojaški kontingent okoli 3.200 vojakov in v državi zadržala samo humanitarne delavce in drugo civilno osebje. 
Avgusta 2006 je Italija poslala v okviru mirovne misije OZN UNIFIL okoli 2450 vojakov v Libanon, Italija je ena od največjih podpornikov palestinske nacionalne oblasti, saj je samo 2013 prispevala 60 milijonov €.
Italijanska kopenska vojska, mornarica, letalske sile, karabinjerji in finančna straža skupaj tvorijo italijanske oborožene sile, ki jim ukazuje vrhovni obrambni svet pod predsedstvom predsednika Italije. Od leta 2005 dalje je služenje vojaškega roka povsem prostovoljno. Leta 2010 je imela italijanska vojska 293.202 aktivnih članov, od tega 114.778 karabinjerjev. Italijanski vojaški izdatki v letu 2010 uvrščajo državo na deseto mesto na svetu, znesek v višini 35,8 milijarde odgovarja 1,7 % nacionalnega BDP. V okviru Natove strategije jedrskega sodelovanja Italija gosti tudi 90 jedrskih bomb ZDA, ki se nahajajo na letališču Aviano.
Italijanska kopenska vojska (Esercito Italiano) je državna obrambna sila, ki je v letu 2008 štela 109.703 pripadnikov. Njena najbolj znana bojna vozila so pehotno bojno vozilo Dardo, protitankovsko vozilo Centauro in tank Ariete, med zrakoplovi je omeniti nedavno v misijah ZN uveden helikopter Mangusto. Prav tako ima na voljo veliko število oklepnih vozil Leopard 1 in M113.
Italijanska vojna mornarica (Marina Militare) je bila najbolj prizadeta ob sklenitvi mirovne pogodbe leta 1947, saj ji je bilo prepovedana posest letalonosilk, podmornic in torpedovk, medtem ko je bila pehotna vojska prikrajšana le za jurišna vozila. Zato je Marina Militare takoj po vojni odkupila enote, ki so jih bili zavezniki zapustili v Italiji, in jih skupaj s preostanki svoje flote MAS popravila in predelala ter klasificirala kot pomožna plovila. Od 26 zaseženih torpedovk je mornarica pridobila sedem plovil Higgins 78ft. in trinajst Vosper 70ft., ostale so bile neuporabne in so služile za nadomestne in rezervne dele. S temi ladjami je Italija patruljirala dolgo morsko mejo z Jugoslavijo v prvih povojnih letih. Ko je leta 1949 Italija postala članica NATO, so se prepovedi Pariškega miru nekoliko zrahljale. Leta 1951 so bila omenjena »pomožna plovila« reklasificirana in so postala motosiluranti, to je torpedovke.  Postopoma se je obnovila gradnja novih rušilcev, podmornic in večnamenskih fregat. Leta 2004 je bila splovljena letalonosilka Cavour (C 550), ki je od leta 2011 glavna ladja (ammiraglia) Italijanske mornarice. Ker spadajo letala pod zračne sile italijanske vojske, se je mornarica opredelila za gradnjo helikopterjev; leta 1956 je bila ustanovljena prva helikopterska enota s sedežem v kraju Augusta pri Sirakuzah. Danes je na letalonosilki Cavour C 550 parkiranih deset letal na površini in 12 helikopterjev v hangarju. 
Italijanska mornarica, kot članica zveze NATO, sodeluje v številnih mirovnih operacijah po svetu. V letu 2008 je imela 35.200 aktivnih vojakov, 85 ladij in 123 letal.
Italijanske zračne sile (Aeronautica Militare) so leta 2008 imele 43.882 zaposlenih, na voljo je bilo 585 letal, med drugimi 219 lovskih letal in 114 helikopterjev. Kot začasno rešitev in nadomestek za najete prestreznike Tornado ADV so zračne sile najele 30 letal F-16 Block 15 ADF in štiri letala F-16B Block 10. V prihodnjih letih bo uvedla 121 EF2000 Eurofighter Tajfunov, ki bodo zamenjali najeta letala F-16 Fighting Falcon. Nadaljnje posodobitve so predvidene za Tornado IDS / IDT in AMX floto. Transport zagotavlja flota 22 transportnih letal C-130j in Alenia G.222; 12 od njih se bo nadomestilo z novo razvito različico G.222, ki se imenuje C-27J Spartan.
Karabinjerji (Corpo dei Carabinieri) so avtonomni korpus vojske, vojaška policija Italije in policijski organ. Različne veje karabinjerjev so glede na njihovo funkcijo podrejene različnim ministrstvom; za vzdrževanje javnega reda in varnosti je korpus odgovoren Ministrstvu za notranje zadeve.Finančna straža (Corpo della guardia di finanza) je odgovorna za boj proti finančnemu kriminalu (davčna utaja, ponarejanje denarja ...) in tihotapstvu (vključno z ilegalnimi prestopi meje), v zadnjih letih pa tudi proti drogam, mafiji, terorizmu idr., pri čemer pa opravlja tudi klasične policijske naloge za zaščito javnega reda in miru. Trenutno (2013) upravlja Finančna straža 60.695 oseb, 10.190 vozil, 302 plovili, 16 letal in 86 helikopterjev.
Italija je razdeljena na 20 dežel (it. regione - redžòne); med njimi je pet dežel, ki imajo poseben avtonomni status, na osnovi katerega lahko sprejemajo svojo zakonodajo o nekaterih lokalnih zadevah. Država je dalje razdeljena v 9 posebnih izvenpokrajinskih organov oz. mestnih območij (Città Metropolitane [čità metropolitàne]) in 101 pokrajino (it. provincia - provìnča), ki se dalje delijo v 8.047 občin (it. comune - komùne).
Italija ima kapitalistično mešano gospodarstvo, ki je tretje po velikosti v evroobmočju in osmo v svetovnem merilu. Država je ustanovni član G7, G8, evroobmočja in OECD.
Italijo se šteje za eno najbolj industrializiranih držav sveta in za vodilno v svetovni trgovini in izvozu. Je visoko razvita država, po kakovosti življenja zaseda 8. mesto na svetu in 25. mesto po indeksu človeškega razvoja. Kljub nedavni svetovni gospodarski krizi ostaja italijanski BDP na prebivalca po kupni moči približno na povprečju EU 27,  stopnja brezposelnosti (12,6 %) pa je nekoliko nad povprečjem evrskega območja. Država je znana po svoji ustvarjalnosti in inovativnosti, po velikem in konkurenčnem kmetijstvu (Italija je največja proizvajalka vina na svetu), ter po svoji vplivni in zelo kakovostni avtomobilski, strojni, prehrambeni, oblikovalni in modni industriji.
Po velikosti je italijanska industrija na šestem mestu na svetu. Značilno zanjo so svetovne multinacionalke, ki jih je manj kot v gospodarstvih primerljive velikosti, in pa številna dinamična mala in srednje velika podjetja, združena v številnih industrijskih predelih, ki so hrbtenica italijanske industrije. Rezultat je proizvodnja, ki se pogosto osredotoča na izvoz izdelkov za tržne niše in luksuznih izdelkov, zato je po eni strani manj sposobna konkurirati na osnovi količine, po drugi strani pa se z visoko kakovostnimi izdelki izogne konkurenci iz Kitajske in drugih razvijajočih se azijskih gospodarstev.Država je bila leta 2009 sedma na svetu po izvozu. Najtesnejše trgovinske vezi ima z drugimi državami Evropske unije, ki nosijo delež približno 59 % njene celotne trgovine. Njene največje stranke v EU so Nemčija (12,9 %), Francija (11,4 %) in Španija (7,4 %). Tradicionalno področje primarnega pomena za italijansko gospodarstvo je turizem: leta 2013 jo je obiskalo 47,7 milijonov tujih gostov; prihodki iz te panoge so znašali v tem letu 43,9 milijard USD, s čimer se je Italija uvrstila na peto mesto na svetu po številu obiskovalcev in na šesto po zaslužku.
Italija je del enotnega evropskega trga z več kot 500 milijonov potrošnikov. Številne domače poslovne politične odločitve temeljijo na sporazumih med evropskimi članicami unije (EU) in na zakonodaji EU. Italija je uvedla skupno evropsko denarno enoto Evro leta 2002. Je članica evro območja, ki predstavlja okoli 330 milijonov državljanov. Njeno monetarno politiko določa Evropska centralna banka.
Italijo sta zelo težko prizadeli recesija konec prejšnjega stoletja in kasnejša evropska kriza državnih dolgov, ki še zaostrujeta strukturne probleme v državi. Po močni rasti BDP 5-6 % na leto med 1950 in 1970  in postopni upočasnitvi v 1980-90, je državno gospodarstvo od začetka drugega tisočletja praktično zastalo. Politični napori za oživitje rasti v obliki masivne porabe so sčasoma pripeljali do hudega porasta javnega dolga, ki je v letu 2014 znašal več kot 135 % BDP, kar Italijo uvršča na drugo mesto v EU - za Grčijo z javnim dolgom 174 %. Pri tem je treba vedeti, da je za razliko od Grčije največji kos italijanskega javnega dolga v rokah njenih državljanov in raven zadolženosti gospodinjstev je veliko nižja od povprečja OECD.Globoke gospodarske razlike med severom in jugom države negativno vplivajo na že obstoječe sdružbeno-ekonomske probleme, na primer na ogromno razliko v statističnem dohodku med severnimi in južnimi občinami. Ameriški Indeks ekonomske svobode državo uvršča na 86. mesto na svetu zaradi neučinkovite državne birokracije, visoke stopnje korupcije, visokih davkov in javnih stroškov, ki predstavljajo približno polovico nacionalnega BDP.Za Slovenijo je italijansko gospodarstvo takoj za Nemčijo in pred Avstrijo drugi največji zunanjetrgovinski partner. Pri poslovanju sicer Slovenija beleži trgovinski primanjkljaj. Za Italijo je po obsegu zunanjetrgovinskega poslovanja Slovenija na približno 27. mestu.
Leta 2004 je prometni sektor v Italiji ustvaril promet v višini približno 119,4 milijard in zaposloval 935.700 ljudi v 153.700 podjetjih. Leta 2005 je bilo prijavljenih 34.667.000 avtomobilov (590 avtomobilov na 1.000 prebivalcev) in 4.015.000 tovornih vozil.
Italijansko cestno omrežje sestoji iz 183.705 km državnih, deželnih, pokrajinskih in občinskih cest in 6629 km avtocest, ki so v javni lasti (delnice) in pod nadzorstvom finančnega holdinga Atlantia.  Avtoceste so štiripasovne v dolžini 4079,2 km in tripasovne na 1747,8 km; predorov je 663 v skupni dolžini 808,4 km in trije mednarodni predori v dolžini 25,4 km; mostov in viaduktov je 1590 v dolžini 996,3 km. Za oskrbo in popravila skrbi več podjetij; najpomembnejše je ANAS, delniška družba z edinim delničarjem državo, kateremu je zaupanih 938 km cest in 373 km priključkov. Avtoceste so označene s črko A in številko na zeleni podlagi, na primer A1 (avtocesta št. 1), ostale ceste so označene z dvema črkama in številko na modri podlagi, na primer SS 1 (državna cesta št. 1), SR 2 (deželna cesta št. 2), SP 3 (pokrajinska cesta št. 3), samo občinske ceste so na beli podlagi, na primer SC 4 (občinska cesta št. 4). Poleg tega so vse glavne ceste označene tudi z lastnim imenom, recimo SS 1 se imenuje Aurelia, A 1 pa Autostrada del Sole. 
Železniško omrežje je v lasti delniške družbe Ferrovie dello Stato, čigar edini delničar je država, kar pomeni, da je bilo podjetje sicer privatizirano po evropskih smernicah, vendar samo formalno. Zaposluje okoli 70.000 oseb. Leta 2008 bilo skupaj dolgo 16.529 km, od tega je bilo 11.727 km elektrificiranih, po njem pa je vozilo 4802 lokomotiv in motornih vlakov.Pristanišč je 352, od katerih je 45 jezerskih, ostala so morska. Večinoma gre za manjše ribiške in turistične pristane, uradno je samo 43 pristanišč, ki lahko sprejemajo večje ladje. Najpomembnejše je genovsko pristanišče, ki je največje v državi in drugo največje v Sredozemlju. Kljub temu ga v trgovskem prometu prekaša Tržaško pristanišče, predvsem zaradi modernega kontejnerskega terminala, ki ga uvršča takoj za Koprom v sam vrh jadranskih pristanišč. Trgovsko floto sestavlja 581 ladij.  Potniški promet v 47 večjih pristaniščih je leta 2011 skupno znašal 46 milijonov potnikov. .
Omrežje celinskih plovnih poti je leta 2002 zajemalo 1477 km plovnih rek in kanalov. 
Leta 2012 je bilo v Italiji na voljo 129 letališč, od teh 49 mednarodnih (vključno z dvema vozliščema, Malpensa v Milanu in Fiumicino v Rimu), 47 za notranji promet, 2 helikopterski in 1 hidroplansko letališče in 30 privatnih letališč; omeniti le treba tudi 229 privatnih prostorov (na primer na nebotičnikih) za helikopterski promet, od katerih je 66 last zdravstvenih ustanov . Leta 2005, ko se je potniški promet najbolj razvil vsled pogojev "low cost", je Italija imela na voljo civilno zračno floto približno 389.000 enot, kar vključuje velika linijska letala (samo Alitalia jih ima danes (2018), po občutnem skrčenju zadnjih let, 109 v istočasni uporabi), ne-linijska letala na dolge razdalje, manjša "čarter" letala in privatna letala. 
Kljub tem številkam se Italija ne odlikuje po posebni skrbi za razvoj prometne infrastrukture. Posebno južni predeli države so v tem pogledu hudo zaostali v primerjavi z drugimi evropskimi državami. Italija mora uvoziti približno 80 % svojih potreb po energiji.
Italijanska znanstvena skupnost je zaslužna za številna pomembna odkritja v fiziki in v drugih vedah. Med renesanso so italijanski učenjaki, kot so Leonardo da Vinci (1452-1519), Michelangelo (1475-1564) in Leon Battista Alberti (1404-1472), pomembno prispevali na različnih področjih, med drugim na področju biologije, arhitekture in gradbeništva. Galileo Galilei (1564-1642), fizik, matematik in astronom, je igral pomembno vlogo v znanstveni revoluciji 16. stoletja. Njegovi dosežki so med drugim ključne izboljšave teleskopa in posledično astronomskih opazovanj ter končno zmagoslavje kopernikovstva nad ptolemajevim modelom. Tudi drugi astronomi, kot sta bila Giovanni Domenico Cassini (1625-1712) in Giovanni Schiaparelli (1835-1910), so bili med očeti številnih pomembnih odkritij o osončju. Z matematiko se je Joseph Louis Lagrange (rojen kot Giuseppe Lodovico Lagrangia, 1736-1813) udejstvoval že pred svojim odhodom iz Italije. Fibonacci (pribl. 1170 – pribl. 1250), in Gerolamo Cardano (1501-1576) sta zaslužna za temeljne dosežke v matematiki. Svet se ima Luca Pacioliju zahvaliti za osnove računovodstva. Fizik Enrico Fermi (1901-1954), Nobelov nagrajenec, je vodil ekipo v Čikagu, ki je razvila prvi jedrski reaktor in je znan po številnih drugih prispevkih na področju fizike, kot je recimo njegov delež pri razvoju teoriji kvantne mehanike. Številni italijanski fiziki so bili prisiljeni zapustiti Italijo leta 1930 zaradi fašističnih zakonov proti Judom, recimo Emilio G. Segre (1905-1989) (ki je odkril elementa tehnecij in astat ter antiproton),  in Bruno Rossi (1905-1993), pionir na področju kozmičnih žarkov in rentgenske astronomije.
Drugi ugledni fiziki so tudi Amedeo Avogadro (najbolj znan po svojih prispevkih k molekularni teoriji, kot sta Avogadrov zakon in Avogadrova konstanta), Evangelista Torricelli (izumitelj barometra), Alessandro Volta (izumitelj električnega akumulatorja), Guglielmo Marconi (izumitelj radija), Ettore Majorana (znan po Majoranovih fermionih), Carlo Rubbia (Nobelova nagrada za fiziko leta 1984 za dela, ki so vodila odkritja delcev W in Z v CERNu). V biologiji je Francesco Redi kot prvi izpodbil teorijo spontane generacije z dokazom, da črvi izvirajo iz mušjih jajčec, in podrobno opisal 180 zajedavcev; Marcello Malpighi je ustanovitelj mikroskopske anatomije, Lazzaro Spallanzani pa je avtor pomembnih raziskav na področju delovanja teles, razmnoževanja živali in teorije celic. Camillo Golgi, katerega mnogi dosežki vključujejo odkritje Golgijevega kompleksa, je utrl pot teoriji o nevronih, Rita Levi-Montalcini pa je odkrila živčni rastni faktor (za to odkritje je leta 1986 dobila Nobelovo nagrado za fiziologijo ali medicino). V kemiji je Giulio Natta prejel leta 1963 Nobelovo nagrado za kemijo leta za svoje delo na visokih polimerih. Giuseppe Occhialini je prejel Wolfovo nagrado za fiziko za odkritje pionski ali pi -mezonski razpad leta 1947. Ennio de Giorgi je 1990 prejel Wolfovo nagrado za matematiko za svojo rešitev Bernsteinovega problema o minimalnih površinah in 19. Hilbertovega problema o regularnosti rešitev za eliptične parcialne diferencialne enačbe.
Ob koncu leta 2013 je imela Italija 60.782.668 prebivalcev. Gostota prebivalstva na osnovi tega števila - 202 prebivalca/km2 - je višja kot v večini zahodnoevropskih držav, vendar je porazdelitev prebivalstva zelo neenakomerna. Najgosteje poseljena območja so Padska nižina (kjer živi skoraj tretjina prebivalstva) in metropolitanska območja Rima in Neaplja; obširna področja, kot so višja področja Alp in Apeninov, planote Basilicata in otok Sardinija, pa so zelo redko poseljena.
Prebivalstvo Italije se je v 20. stoletju skoraj podvojilo, vendar je bila rast zelo neenakomerna zaradi obsežnih migracij s podeželja na jugu v industrijska mesta na severu, katerih vzrok je bil italijanski gospodarski čudež v letih 1950-1960. Visoke ravni rodnosti in števila rojstev so trajale do leta 1970. Kasneje so začele dramatično upadati, kar je imelo za posledico hitro staranje prebivalstva. Ob koncu prejšnjega stoletja je bil eden od petih v Italiji starejši od 65 let. V zadnjih letih je Italija sicer doživela precejšnjo porast rodnosti. Splošna stopnja rodnosti se je z rekordno nizke ravni leta 1995 z 1,18 otroka na žensko v letu 2008 dvignila na 1,41. Po pričakovanjih bo rodnost dosegla leta 2030 1,6-1,8 otroka na žensko.Od konca 19. stoletja vse do 1960. je Italija bila država množičnega izseljevanja. V letih 1898-1914, ko je italijansko izseljevanje doseglo vrhunec, se je vsako leto izselilo približno 750.000 Italijanov. Skupno je zapustilo domovino več kot 25 milijonov Italijanov; gre za največjo množično migracijo sodobnih časov. Dandanes tako šteje italijanska diaspora več kot 4,1 milijona državljanov; če upoštevamo osebe popolnoma ali delno italijanskega rodu, živi izven Italije najmanj 60 milijonov ljudi, predvsem v Argentini, Braziliji, Urugvaju, Venezueli, Združenih državah Amerike, Kanadi, Avstraliji in Franciji.
Treba je opozoriti na to, da se je ustanovitev metropolitanske regije Reggio Calabria preložila na leto 2016, ker je bil mestni svet Reggio Calabria ukinjen in je trenutno pod državnim nadzorstvom zaradi prisotnosti mafijske organizacije.
Slovenska zamejska skupnost se je začela oblikovati leta 1866 s priključitvijo Benečije iredentistični Italiji, medtem ko so druga poselitvena območja Slovencev ostala v skupni avstro-ogrski državi do konca prve svetovne vojne. Rapalska pogodba 1920 med Italijo in Kraljevino SHS je tudi slovensko Primorje dodelila Italiji, s tem pa večinoma slovensko prebivalstvo podvrgla italijanizaciji, ki je svoj višek dosegla s fašističnimi ukrepi v tridesetih letih. Med drugo svetovno vojno je bilo ozemlje na skrajnem vzhodu Italije ena od vročih točk konflikta. Po vojni je 
po italijansko-jugoslovanski mejni črti potekala tudi meja med kapitalizmom in socializmom, vendar kapitalistično gospodarstvo slovenski skupnosti, ki je ostala onkraj meja Jugoslavije, ni prineslo blaginje, saj je bila slovenska manjšina obravnavana kot morebitna peta kolona jugoslovanske politike. Četudi je po ozemlju potekala tako imenovana železna zavesa, je bila to ena najbolj odprtih meja v razdeljeni Evropi. Vsled tega je obmejna skupnost gospodarsko uspevala le zaradi možnosti posredovanja pri blagovni menjavi med državama. Konec hladne vojne in osamosvojitev Slovenije sta spremenila politične okoliščine in prinesla nove možnosti čezmejnega sodelovanja oz. povezovanja manjšine z matico.V Italiji živi, poleg slovenske manjšine, še ena  slovanska skupnost: Moliški Hrvati, potomci Hrvatov, ki so se preselili na današnje področje v 15. stoletju.
Po letu 1980 je do takrat jezikovno in kulturno homogena družba Italije začela pritegovati velike tokove tujih priseljencev. Danes gre za približno 4,9 milijona tujih rezidentov, kar predstavlja približno 8,1 % celotnega prebivalstva, med njimi več kot pol milijona otrok, rojenih v Italiji s tujim staršem - drugi generaciji priseljencev; pri tem so izključeni tuji državljani, ki so naknadno pridobili italijansko državljanstvo (v letu 2008 53.696 oseb).Uradne številke tudi ne vključujejo nezakonitih priseljencev, katerih število je zelo težko določiti; v letu 2008 se njihovo število ceni na najmanj 670.000. Po padcu berlinskega zidu in po nedavnih širitvah Evropske unije so glavni valovi priseljencev izvirali iz nekdanjih socialističnih držav srednje in vzhodne Evrope (zlasti Romunije, Albanije, Ukrajine in Poljske). Drugo najpomembnejše področje priseljevanja v Italiji je vedno bila sosednja Severna Afrika (predvsem Maroko, Egipt in Tunizija), z visokimi števili kot posledico arabske pomladi. Poleg tega v zadnjih letih narašča migracija z Daljnega vzhoda (predvsem iz Kitajske in Filipinov) ter Latinske Amerike.
Trenutno je približno milijon romunskih državljanov (približno desetina med njimi so Romi) uradno registriranih v Italiji, tako da gre za najpomembnejšo posamezno državo izvora, sledijo Albanci in Maročani s približno 500.000 ljudi vsak. Število neregistriranih Romunov je težko oceniti, ocena iz 2007 govori o pol milijona ali več.Konec desetletja 1990-2000 so tujci izvirali iz naslednjih področij: 54 % iz Evrope, 222 % iz Afrike, 16 % Azije, 8 % iz obeh Amerik in 0,6 % iz Oceanije. Porazdelitev priseljencev po Italiji je zelo neenakomerna: 87 % priseljencev živi v severnih in osrednjih delih države (najbolj ekonomsko razvitih območjih), v južni polovici polotoka jih živi le 13 %.
Uradni jezik Italije je italijanščina. Po oceni ISTAT ima 64 milijonov prebivalcev italijanščino za materni jezik, skupno število italijansko govorečih, skupaj s tistimi, ki jim je drugi jezik, pa je približno 85 milijonov. Italija ima številna regionalna narečja, vendar pa so se, vzporedno z razvojem državnega sistema izobraževanja, razlike v pogovornem jeziku v 20. stoletju zmanjšale. V petdesetih in šestdesetih letih je prišlo do hitrejšega poenotenja zaradi gospodarske rasti in vzpona množičnih medijev in televizije (državna radiotelevizija RAI je pomagala oblikovati standardno italijanščino). 
Pravno je priznanih več manjšinskih jezikov: albanščina, katalonščina, nemščina, grščina, slovenščina, hrvaščina, francoščina, frankoprovansalščina, furlanščina, ladinščina, okcitanščina in sardinščina (Zakon št. 482 z dne 15. december 1999). Francoščina je so-uradni jezik v Dolini Aoste - čeprav gre v resnici za frankoprovansalščino. Nemščina ima isti status v Južni Tirolski, poleg nje pa tudi ladinščina v nekaterih delih te pokrajine in v nekaterih delih sosednjega Trentina. Slovenščina je so-uradni jezik v pokrajinah Trst, Gorica in Videm.Med manjšinske jezike niso vključena takoimenovana »italijanska narečja«, ki so emilijanščina, ligurščina, lombardščina, napoletanščina, piemontščina, romanjolščina, beneščina in sicilščina. Že uradno poimenovanje te skupine daje razumeti, da jih Italijanska republika pravno ne priznava kot samostojne jezike, čeprav so nekateri izmed njih, na primer sicilščina, popolnoma razvite in zgodovinsko avtohtone govorice. Niti ni zadostni razlog za vključitev teh jezikov med manjšinske jezike njihov ne-italski izvor, kot na primer v slučaju lombardščine, ki je galo-romanski jezik.
Zaradi občutnega priseljevanja zadnjih let ima Italija številne prebivalce, katerih materni jezik ni italijanščina. Po italijanskem državnem inštitutu za statistiko je romunščina najpogostejši materni jezik med tujimi prebivalci v Italiji: skoraj 800.000 ljudi govori kot prvi jezik romunščino (21,9 % vseh tujih prebivalcev, starih 6 let in več). Drugi prevladujoči materni jeziki so arabščina (govori jo več kot 475.000 ljudi; 13,1 % tujih prebivalcev), albanščina (380.000 oseb) in kitajščina (255.000 ljudi). Drugi jeziki v Italiji so med drugim ukrajinščina, hindi, poljščina in tamilščina.
Italijanska ustava določa, da so vse religije enakopravne, kar uvršča Italijo med laične države, to je tiste, ki se niso opredelile za uradno državno religijo, vendar je večina državljanov rimokatoliške vere. V letu 2010 je delež Italijanov, ki se istovetijo s katoliško vero, znašal 81,2 %., od katerih 30,6 % aktivnih, medtem ko je bilo 18,5 % laikov (nereligioznih oseb). 
Državna ustava se za odnose z Vatikanom in rimokatoliško cerkvijo sklicuje na Lateranske sporazume s Kraljevino Italijo. Ti sporazumi so bili podpisani leta 1929 in so bili zadnjič izpopolnjeni leta 1984 s tako imenovanim Novim konkordatom, ki je samo prilagodil obstoječo zakonodajo republiškim razmeram. Lateranski sporazumi vključujejo medsebojno priznanje državnosti in meje, finančno vojno odškodnino Vatikanu in konkordat. Konkordat (sporazum) je podrobna ureditev odnosov med Italijo in rimokatoliško cerkvijo. Z drugimi verskimi ustanovami ima Italija podobne konkordate, imenovane dogovori.
Manjšinske krščanske vere v Italiji so med drugim pravoslavne, valdezijanske in protestantske skupnosti. Po oceni je v letu 2011 v Italiji živelo 1,5 milijona pravoslavnih kristjanov, ali 2,5 % prebivalstva; 0,5 milijona binkoštnih kristjanov in evangeličanov (od tega je 0,4 milijona vernikov članov božjih skupnosti), 235.685 Jehovih prič, 30.000 valdezijancev, 25.000 adventistov, 22.000 svetnikov poslednjih dni, 15.000 baptistov (in okoli 5.000 svobodnih baptistov), 7.000 luterancev, 4.000 metodistov (povezanih z Valdezijansko cerkvijo).Ena od najstarejših, v Italiji uveljavljenih manjšinskih veroizpovedi je judovstvo, Judje, ki so živeli v starodavnem Rimu že pred Kristusovim rojstvom. Stoletja dolgo so Judje, izgnani iz drugih držav, predvsem Španije, bili dobrodošli v Italiji. Vendar pa je v Holokavstu približno 20 % italijanskih Judov izgubilo življenje. Zaradi tega pomora in izseljevanja pred in po drugi svetovni vojni je v Italiji ostala le majhna skupnost okrog 28.400 Judov.
Vse večje priseljevanje zadnjih dveh desetletij je spremljalo vse večje število nekrščanskih ver. V letu 2010 je v Italiji živelo 1,6 milijona muslimanov, kar pomeni 2,6 odstotka prebivalstva. Poleg tega je najti več kot 200.000 privrženci veroizpovedi s poreklom iz indijske podceline, med njimi kakih 70.000 Sikhov z 22 hurdawarami po vsej državi, 70.000 hindujcev in 50.000 budistov. Leta 2005 je v Italiji po oceni živelo 4.900 bahá'íjev.Italijanska država, kot ukrep za zaščito verske svobode, odvaja delež dohodnine priznanim verskim skupnostim, v skladu z režimom »Osem promilov« (Otto per mille). Donacije so dovoljene za krščanske, judovske, budistične in hindujske skupnosti, islam pa je še vedno izključen, ker muslimanske skupnosti še niso podpisale konkordata z italijansko državo. Zavezanci, ki religij ne želijo financirati, prispevajo svoj delež v državni sistem blaginje.
Izobraževanje je v Italiji brezplačno in obvezno za starost 6-16 let . Sestoji iz petih faz: 
nižja srednja šola (Scuola secondaria di primo grado (pogovorno: Scuola media)) – 3 leta, obvezna;
srednja šola (Scuola secondaria di secondo grado (pogovorno: Scuola superiore)) - 5 let, prvi dve obvezna;
univerza (Università in Scuola superiore). Scuole superiori so državne institucije enakopravne univerzam, ki zagotavljajo višjo stopnjo izobraževanja in raziskav na podiplomski ali post-doktorski ravni. 
Italija gosti široko paleto univerz, šol in akademij. Univerza v Bologni, ustanovljena leta 1088, je verjetno najstarejša na svetu. Leta 2009 je bila Univerza v Bologni glede na razvrstitveno lestvico univerz po Timesu edina italijanska izobraževalna ustanova med prvimi 200 univerzami na svetu. Milanska Univerza Bocconi se (zlasti zaradi svojega programa MBA) na lestvici WSJ nahaja na 17. mestu po priljubljenosti med večjimi mednarodnimi podjetji. Tudi Forbes je uvrstil Bocconi na prvo mesto na svetu v kategoriji »Kaj dobite za svoj denar«. Maja 2008 je Bocconi na listi Financial Times prehitel več slovitih poslovnih šol in se uvrstil na 5. mesto v Evropi in na 15. mesto na svetu.Med vrhunske univerze spadata tudi Politecnico di Milano, ki je leta 2011 bil na 48. mestu na svetu med tehničnimi univerzami, ter La Sapienza v Rimu (leta 2005 na 33. mestu v Evropi in na 150. mestu na svetu). Leta 2013 je po Centru za svetovne uvrstitve univerz La Sapienza bila na 62. mestu na svetu in na prvem mestu v Italiji. Milanska univerza (katere raziskovalne in izobraževalne dejavnosti so po dolgih letih razcveta začele dobivati mednarodna priznanja) je edina italijanska članica Lige evropskih raziskovalnih univerz (LERU), skupine okoli dvajsetih raziskovalno intenzivnih evropskih univerz. Dosegla je tudi druga odličja, kot je 1. mesto v Italiji in sedmo mesto v Evropi (lestvica Universiteit Leiden).
Po National Science Indicators (1981-2002), to je po podatkovni bazi člankov in njihovih citatov za več kot 90 držav, ki jo vzdržuje Research Services Group, je Italija nad povprečjem (v smislu števila člankov z vsaj enim avtorjem iz Italije) v vesoljski znanosti (9,75 % od prispevkov po svetu izvira iz Italije), matematiki (5,51 %), računalništvu, nevroloških znanostih in fiziki; najnižja, vendar še vedno nekoliko nad svetovnim povprečjem, je plodnost italijanske znanosti v družboslovju, psihologiji in psihiatriji ter ekonomiji in poslovnih vedah.Na dvojezičnem območju Furlanije - Julijske krajine je omogočeno obiskovanje vrtcev in šol, kjer izobraževalni proces poteka popolnoma ali delno v slovenščini, vendar se dosegljivi obseg šolstva spreminja glede na pokrajino. Na Tržaškem so na razpolago vrtci in šole prve in druge stopnje s slovenskim učnim jezikom. Na Goriškem je slovenščina učni jezik v vrtcih in šolah prve stopnje (osnovnih). V Benečiji je samo dvojezična šola Pavla Petričiča v Špetru, kjer se pouk vrši izmenično v enem in drugem jeziku.
Poudariti je treba, da so omenjene šole s slovenskim učnim jezikom državne šole, torej popolnoma enakovredne italijanskim in so vezane na italijanski učni program.
Italijanska država ima univerzalen sistem javnega zdravstvenega varstva od leta 1978 dalje. Zdravstveno varstvo je pri tem zagotovljeno vsem državljanom in prebivalcem kot kombinacija javnega in zasebnega zavarovanja. Javni del je Servizio Sanitario Nazionale v okviru Ministrstva za zdravje, ki ga upravlja regionalna administracija. Izdatki za zdravstveno varstvo so leta 2008 v Italiji predstavljali več kot 9,0 % državnega BDP, kar je nekoliko nad povprečjem držav OECD, ki znaša 8,9 %.Italija se je z vidika zdravstvenega varstva leta 2000 uvrstila na drugo mesto na svetu, in v letu 1997 je imela v svetovnem merilu tretje najbolj učinkovito zdravstveno varstvo. Italija je bila leta 2013 na osmem mestu na svetu glede na pričakovano življenjsko dobo. Kot mnogo drugih zahodnih držav se tudi Italija sooča s povečanim deležem pretežkih in debelih ljudi, saj 34,2 % Italijanov sebe označuje kot prekomerno težke, 9,8 % pa kot debele. V letu 2008 je delež dnevnih kadilcev je bil 22 %. Kajenje na javnih mestih, vključno s kavarnami, restavracijami, nočnimi klubi in pisarnami, je od leta 2005 dalje omejeno na ločene, prezračevane prostore.
Italija, dolga stoletja politično in geografsko razdeljena, je razvila in oblikovala edinstveno kulturo, z množico regionalnih običajev in lokalnih centrov moči ter pokroviteljstev. V srednjem veku in v renesansi so številni veličastni dvori tekmovali drug z drugim za naklonjenost najboljših arhitektov, umetnikov in učenjakov, ki so nam vsem zapustili neverjetno bogato zapuščino spomenikov, slik, glasbe in literature.V Italiji si lahko ogledamo bogate umetniške, kulturne in literarne zbirke iz različnih obdobij. Toliko krajev in znamenitosti na seznamu UNESCO kot v Italiji ni v nobeni drugi državi na svetu. Država je zaradi tega imela širok kulturni vpliv v svetu, pa tudi zato, ker je med izseljenci po svetu najti številne Italijane. Poleg tega ima dežela po splošni oceni več kot sto tisoč spomenikov vseh mogočih vrst (kot so muzeji, palače, zgradbe, kipi, cerkve, umetnostne galerije, vile, fontane, zgodovinske hiše in arheološke razvaline).
Italija se ponaša s številnimi in raznolikimi arhitekturnimi slogi, ki jih ne moremo razvrstiti samo po obdobjih, temveč tudi - glede na delitve Italije v več regionalnih držav do leta 1861 - po pokrajinah. Tako je ustvarila zelo raznoliko in združevalno paleto arhitekturnih modelov.
Italija je znana po svojih vidnih arhitekturnih dosežkih, kot je na primer gradnja lokov, kupol in podobnih struktur v antičnem Rimu, od konca 14. do 16. stoletja je bila zibelka renesančnega gibanja v arhitekturi; Italija je domovina paladijevske arhitekture, to je sloga, ki je navdihoval nastanek in razvoj neoklasicistične arhitekture in vplival na načrte, po katerih je od konca 17. do začetka 20. stoletja plemstvo in kasneje premožno meščanstvo po vsem svetu, zlasti v Veliki Britaniji, Avstraliji in ZDA, gradilo svoje podeželske dvorce. Nekaj najboljših del zahodne arhitekture, kot je na primer Kolosej, Milanska stolnica in Firenška stolnica, poševni stolp v Pisi in stavbarstvo v Benetkah, si lahko ogledamo v Italiji.
Italijanska arhitektura je zelo vplivala tudi na arhitekturo po svetu. Britanski arhitekt Inigo Jones je, zgledujoč se po načrtih italijanskih stavb in mest in umetninah Andrea Palladija, prenesel ideje italijanske renesančne arhitekture 17. stoletja v Anglijo. Italijanska arhitektura, popularna v tujini, je od 19. stoletja dalje opis tuje arhitekture v italijanskem slogu, še posebej po renesančnem vzoru.
Zgodovina italijanske upodabljajoče umetnosti je del zgodovine zahodnega slikarstva. Rimska umetnost je bila pod vplivom Grčije, delno jo lahko razumemo kot potomko starogrške umetnosti. Rimsko slikarstvo pa ima pomembne edinstvene značilnosti. Edine ohranjene rimske slike so stenske poslikave, mnoge od njih v vilah v Kampaniji v južni Italiji. Te slike lahko razvrstimo v štiri glavne slog« ali obdobja, in vsebujejo že prve primere trompe l'oeil, psevdo perspektive in čistega krajinarskega slikarstva.Slikanje na leseno podlago postane bolj pogosto med obdobjem romanske pod občutnim vplivom bizantinske umetnosti. Proti sredini 13. stoletja postaneta srednjeveška umetnost in gotsko slikarstvo bolj realistična, v delih Cimabua in nato njegovega učenca Giotta je čutiti znake zanimanja za prostor in perspektivo. Od Giotta dalje so najboljši slikarji tudi kompozicijsko veliko svobodnejši in iznajdljivejši. 
Italijanska renesansa je po splošnem mnenju zlata doba slikarstva. Nekje od 14. stoletja dalje pa do sredine 17. stoletja je imela velik vpliv tudi izven dandanašnje Italije. Italijanski umetniki, kot so Paolo Uccello, Fra Angelico, Masaccio, Piero della Francesca, Andrea Mantegna, Filippo Lippi, Giorgione, Tintoretto, Sandro Botticelli, Leonardo da Vinci, Michelangelo Buonarroti, Rafael, Giovanni Bellini in Tizian so z uporabo perspektive, s študijem anatomije in skladnosti, slikarstvo dvignili na višjo raven, prav tako tudi z razvojem izjemno prefinjenih risarskih in slikarskih tehnik. Michelangelo je bil aktiven kipar od približno 1500 do 1520, njegove velike mojstrovine so med drugimi David, Pietà in Mojzes. Drugi vidnejši renesančni kiparji so Lorenzo Ghiberti, Luca Della Robbia, Donatello, Filippo Brunelleschi, Andrea del Verrocchio.
V 15. in 16. stoletju je visoka renesansa rodila stilizirano umetnost, znano kot manierizem. Namesto uravnoteženih kompozicij in premišljene uporabe perspektive, ki je bila značilna za umetnost na pragu 16. stoletja, so manieristi iskali nestabilnost, zvijačo in dvoumnost. Umirjene obraze in geste, ki jih srečamo na slikah Piera della Francesca in Mirne Device Rafaela, nadomestijo nemirni izrazi Pontorma in čustvena napetost El Greca. V 17. stoletju je med največjimi slikarji italijanskega  baroka najti imena kot so Caravaggio, Annibale Carracci, Artemisia Gentileschi, Mattia Preti, Carlo Saraceni in Bartolomeo Manfredi. Pozneje, v 18. stoletju, je italijanski rokoko z umetniki, kot sta Giovanni Battista Tiepolo in Canaletto, navdihoval predvsem francoski rokoko, saj je bila Francija mati tega sloga. Italijanski neoklasicistično kiparstvo se je v aktih Antonia Canove osredotočal na idealizirane značilnosti gibanja.
V 19. stoletju so omembe vredni romantični slikarji Francesco Hayez, Giuseppe Bezzuoli in Francesco Podesti. Impresionizem so iz Francije v Italijo prinesli Macchiaioli, ki sta jih vodila Giovanni Fattori in Giovanni Boldini; Realizem sta zastopala Gioacchino Toma in Giuseppe Pellizza da Volpedo. V 20. stoletju je futurizem, predvsem z deli Umberta Boccionija in Giacoma Balle, Italijo vrnil na mesto, pomembno za umetniški razvoj v slikarstvu in kiparstvu. Futurizmu so sledile metafizične slike Giorgia de Chirica, ki so močno vplivale na nadrealiste in kasnejše generacije umetnikov.
Temelj sodobnega italijanskega jezika je zasluga florentinskega pesnika Danteja Alighierija, čigar največje delo, Božanska komedija, šteje med najodličnejša literarna dela evropskega srednjega veka. Cenjenih literarnih osebnosti ima Italija v izobilju, med njimi so Giovanni Boccaccio, Giacomo Leopardi, Alessandro Manzoni, Torquato Tasso, Ludovico Ariosto in Petrarca, katerega najbolj znano umetniško orodje, sonet, je rojeno v Italiji. Med sodobnimi pisci je svetovno znan pisatelj Umberto Eco, v tuje jezike pa so prevedena tudi dela slovenskega zamejskega pisatelja Borisa Pahorja. Za Slovence so pomembni tudi drugi znani zamejski Slovenci.
Omembe vredni filozofi so med drugim Giordano Bruno, Marsilio Ficino, Niccolò Machiavelli in Giambattista Vico. Sodobne literarne osebnosti in Nobelovi nagrajenci so nacionalistični poet Giosuè Carducci leta 1906, pisatelj realist Grazia Deledda leta 1926, sodobni gledališki avtor Luigi Pirandello leta 1936, pesnika Salvatore Quasimodo (1959) in Eugenio Montale (1975) in pa satirik ter gledališki avtor Dario Fo v letu 1997.Roman Dogodivščine Ostržka Carla Collodija iz leta 1883 je po vsem svetu poznana in priljubljena otroška knjiga izpod italijanskega peresa.
Italijansko gledališče je mogoče zasledovati nazaj vse do rimske tradicije, ki je bila pod močnim grškim vplivom; kot pri mnogih drugih literarnih zvrsteh so rimski dramatiki večinoma prilagajali in prevajali iz grščine. Senekova Fedra je na primer temeljila Evripidovi inačici in številne komedije Plavta so bile neposredni prevodi del Meandra. Od 16. do 18. stoletja je bila priljubljena Commedia dell'arte, to je oblika improvizacijskega gledališča, ki se predvaja še danes. Potujoče skupine igralcev so postavile oder na prostem in zabavale gledalstvo z žongliranjem, akrobacijami in običajno s šaljivimi igrami na več ali manj isto temo po imenu canovaccio, v katerih so nastopale občinstvu vedno iste in dobro znane osebe. V Trstu deluje tudi Slovensko stalno gledališče.
Glasba, najsi bo narodna ali klasična, je vedno igrala pomembno vlogo v italijanski kulturi. Glasbila, ki jih srečamo v klasični glasbi, tako violino in klavir, so izumili v Italiji in številne prevladujoče oblike klasične glasbe, kot so simfonija, koncert in sonata, imajo svoje korenine v novostih italijanskega glasbenega življenja v 16. in 17. stoletju.
Najbolj znani italijanski skladatelji so: renesančna skladatelja Palestrina in Monteverdi, baročni skladatelji Scarlatti, Corelli in Vivaldi, klasični skladatelji Paganini in Rossini ter romantična skladatelja Verdi in Puccini. Sodobni italijanski skladatelji, kot sta Berio in Nono, so pomembno vplivali na razvoj eksperimentalne in elektronske glasbe. Tradicija klasične glasbe je še vedno močna v Italiji, o čemer priča slava njenih neštetih opernih hiš, kot sta La Scala v Milanu in Teatro San Carlo v Neaplju, in njenih umetnikov, kot sta pianist Maurizio Pollini in tenorist Luciano Pavarotti, vendar pa Italijani v enaki meri cenijo svojo cvetočo sceno moderne glasbe.
Italija je tudi znana kot zibelka opere. Italijanska opera naj bi se rodila na začetku 17. stoletja, v italijanskih mestih, kot sta Mantova in Benetke. Kasnejša, v 19. in v začetku 20. stoletja nastala dela in skladbe avtohtonih italijanskih skladateljev, kot so Rossini, Bellini, Donizetti, Verdi in Puccini, so med najbolj znanimi operami vseh časov, ki jih izvajajo po vsem svetu. Operna hiša La Scala v Milanu je znana tudi kot ena najboljših na svetu. Med slavnimi italijanskimi opernimi pevci sta tudi Enrico Caruso in Alessandro Bonci.
Jazz, uveden v začetku leta 1920, je prišel v Italijo v začetku dvajsetih let prejšnjega stoletja in naletel med poslušalci na močno oporo; ostal je priljubljen kljub ksenofobični kulturni politiki fašističnega režima. Med danes najbolj opazna središča jazzovske glasbe v Italiji spadajo Milan, Rim in Sicilija. Kasneje, okoli 1970, je Italija bila na čelu gibanja za napredni rock, s skupinami kot sta bila Premiata Forneria Marconi in Goblin. Italija je tudi pomembna za razvoj disco in elektronske glasbe. Italo disco je bil v sedemdesetih in osemdesetih letih preteklega stoletja znan zaradi svojega futurističnega zvoka, uporabe sintetizatorjev in tolkal, ter je bil eden od prvih razširjenih elektronskih plesnih žanrov.
Producenti in pisci besedil, kot je Giorgio Moroder, ki je dobil tri Oskarje za svojo glasbo, so zelo vplivali na razvoj elektronske plesne glasbe. Danes je italijanska pop glasba prisotna vsako leto z glasbenim festivalom v Sanremu, ki je predhodnik tekmovanj Eurovision in Festival dveh svetov v Spoletu. Pevci in pevke, kot je pop diva Mina, klasični crossover umetnik Andrea Bocelli, dobitnica Grammyja  Laura Pausini in pevec Eros Ramazzotti so dosegali mednarodne uspehe.
Zgodba italijanskega filma se začne le nekaj mesecev po prvih predstavah premičnih slik bratov Lumiere. Prvi italijanski film je bil dolg le nekaj sekund, v njem papež Leon XIII blagoslavlja v kamero. Italijanska filmska industrija se je rodila med letoma 1903 in 1908 z ustanovitvijo neštetih podjetij, med katerimi Cines, Ambrosio Film, Itala Film, Milano Film in veliko drugih. Izdelki teh prvih podjetij so hitro dosegli spodobno raven kakovosti in kmalu so jih začeli prodajali izven Italije. Benito Mussolini je kaj kmalu uvidel mediatične možnosti filma in ga je na široko izkoristil za fašistično propagando. Leta 1937 je ustanovil filmske studie Cinecittà , ki so bili po koncu druge svetovne vojne osnova italijanske filmske industrije in so še danes mednarodno pomemben kompleks odrov in scenarijev.
Od srede 1940-ih do začetka 1950-ih je trajal razcvet neorealizma v filmu, ki je odseval težke čase v povojni Italiji.Italijanski film je bil široko priznan in priljubljen po svetu. Glavni žanri so bili italijanska komedija (satira italijanske vsakdanjosti), kriminalke in politični filmi. Pomembnejši filmski režiserji tega obdobja so bili Vittorio De Sica, Federico Fellini, Sergio Leone, Pier Paolo Pasolini, Luchino Visconti, Michelangelo Antonioni in Dario Argento. Med filmi iz tega časa najdemo dragulje, kot so La strada, Il buono, il brutto, il cattivo (1966) in Tatovi koles.
Ko si je država v 1950-ih opomogla, je neorealizem začel dobivati rožnat pridih in pojavili so se še drugi filmski žanri, kot sta bila peplum in za njim špageti western, popularna v 1960-ih in 1970-ih, v 1980-ih pa je prišlo do upadanja v umetniški kakovosti. V zadnjih letih 20. stoletja je bila italijanska scena le občasno deležna mednarodne pozornosti, kljub velikim filmom, kot so La vita è bella (režija Roberto Benigni), Il postino (glavna vloga Massimo Troisi) in La grande bellezza (režija Paolo Sorrentino).
Daleč najbolj priljubljen šport v Italiji je nogomet. Italijanska Squadra Azzurra je zmagala na štirih svetovnih prvenstvih (1934, 1938, 1982 in 2006), trenutno je na tretjem mestu za Nemčijo in Brazilijo. Italijanska moštva so osvojila 27 večjih evropskih pokalov, tako da so Italijani najuspešnejši narod v evropskem nogometu, in italijanska krovna liga, Serie A, je po koeficientu UEFA na četrtem mestu v Evropi.
Drugi priljubljeni ekipni športi v Italiji so odbojka, košarka in ragbi. Italijanski odbojkarski ekipi, moška in ženska, sta pogosto med prvimi štirimi na svetu, in italijanska odbojkarska liga se šteje med najboljše na svetu. Italijanska košarkarska reprezentanca je bila zlata na Eurobasket 1983 in EuroBasket 1999, kot tudi srebrna na olimpijskih igrah 2004. Italijanska liga (Lega Basket Serie A) na splošno velja za enega izmed najbolj tekmovalnih v Evropi. Ragbi je zelo priljubljen, še posebej na severu države. Italijanska reprezentanca tekmuje v prvenstvu šestih narodov in je reden udeleženec svetovnega ragbi pokala]]. Italija po mednarodnem ragbi komiteju spada v prvo ligo.
Italija ima dolgo in uspešno tradicijo tudi v individualnih športih. Kolesarstvo je šport, ki je domač v Italiji. Italijani se lahko ponašajo z več zmagami na UCI svetovnem prvenstvu kot katera koli druga država razen Belgije. Giro d'Italia je svetovno znana kolesarska dirka na dolge proge v mesecu maju in spada, skupaj s Tour de France in Vuelta España, med tri velike dirke kolesarjev. Alpsko smučanje je tudi zelo razširjen šport v Italiji in država, znana po svojih smučiščih, je priljubljen cilj tujih, tudi slovenskih smučarjev. Italijanski smučarji dosegajo dobre rezultate na zimskih olimpijadah, na Svetovnem pokalu in na svetovnih prvenstvih. Tenis ima veliko pristašev v Italiji in je na četrtem mestu v državi po priljubljenosti. Rimski Masters, prvič odigran leta 1930, je eden izmed najbolj prestižnih teniških turnirjev na svetu. Italijanski profesionalni teniški igralci so Davisov pokal osvojili leta 1976, Pokal federacij pa leta 2006 in 2009. 
Moto športi so prav tako zelo priljubljeni v Italiji. Italija ima daleč največ zmag na svetovnih prvenstvih v motociklizmu. Italijanska Scuderia Ferrari je najstarejša preživela ekipa v tekmovanjih Grand Prix, saj sodeluje ves čas od leta 1948 dalje in je po uradni statistiki najuspešnejša Formula ena ekipa z rekordnim številom trofej - 15 zmag njihovih voznikov in 16 zmag njihovih vozil.
Italija je zelo uspešna na OI, kjer sodeluje vse od prve olimpijade in je doslej na 48 olimpijadah manjkala samo enkrat. Italijanski športniki so do leta 2015 osvojili 522 medalj na poletnih in 106 na zimskih olimpijskih igrah, za skupni izkupiček 628 medalj, od tega 235 zlatih: peti najuspešnejši narod v zgodovini olimpijskih iger in šesti po skupnem številu medalj. Država je dvakrat gostila zimske olimpijske igre (leta 1956 in 2006) in enkrat Poletne olimpijske igre (leta 1960); je med kandidati za Poletne olimpijske igre 2024.
Italijanska moda ima dolgoletno tradicijo in velja za eno najpomembnejših v svetu. Milano, Firence in Rim so glavna mesta italijanske mode. Po Top Global Fashion Capital Rankings 2013 (Global Language Monitor) je Rim na šestem mestu na svetu, Milano pa na dvanajstem. Večja imena italijanske mode, kot so Gucci, Armani, Prada, Versace, Valentino, Dolce & Gabbana, Missoni, Fendi, Moschino, Max Mara, Trussardi in Ferragamo, če omenimo le nekatere, se štejejo med najboljše modne hiše na svetu. Tudi modna revija Vogue Italia je po splošnem mnenju najbolj pomembnejša in najbolj prestižna modna revija na svetu.Italija je tudi vidna na področju oblikovanja, predvsem notranje opreme, arhitekture, industrijskega oblikovanja in urbanističnega načrtovanja. Država je domačija vrste znanih oblikovalcev pohištva, kot sta Gio Ponti in Ettore Sottsass, in italijanski izrazi, kot sta »Bel Disegno« in »Linea Italiana«, imajo zagotovljeno mesto v besednjaku notranje arhitekture. Primeri klasičnih izdelkov italijanske bele tehnike in pohištva so med drugim Zanussijevi pralni stroji in hladilniki, divani »New Tone« (Atrium), in post-moderna knjižna omara (Ettore Sottsass), ki ji je vzor Bob Dylan in njegov Stuck Inside of Mobile with the Memphis Blues Again.Dandanes sta Milano in Torino vodilna v državi na področju arhitekture in industrijskega oblikovanja. Milano je tudi gostitelj sejma Fiera Milano, največjega sejma za oblikovanje v Evropi. Milano gosti tudi pomembna srečanja in prireditve v zvezi z oblikovanjem in arhitekturo, kot so »Fuori Salone« in Salone del Mobile, v Milanu živijo pomembni oblikovalci, kot so Bruno Munari, Lucio Fontana, Enrico Castellani in Piero Manzoni.
Sodobna italijanska kuhinja se je razvila čez stoletja družbenih in političnih sprememb, njene korenina pa segajo v 4. stoletje. Italijanska kuhinja je močno zaznamovala etruščanska, grška, rimljanska, bizantinska in židovska kuhinja. Do znatnih sprememb je prišlo po odkritju Novega sveta, ko so se začeli uveljavljati krompir, paradižnik, paprika in koruza, ki so sicer sedaj osrednji gradniki italijanske kuhinje, vendar je do širše uporabe prišlo šele v 18. stoletju. Italijanska kuhinja je poznana po pokrajinski raznolikosti, širokemu razponu okusov ter velja ena svetovno najbolj priljubljenih kuhinj z močnim mednarodnim vplivom.Osnovo italijanske kuhinje tvori sredozemska prehrana, bogata s testeninami, ribami in zelenjavo in jo zaznamuje izjemna preprostost in raznolikost, pri kateri veliko jedi sestavlja le štiri do osem sestavin. Italijanski kuharji se običajno bolj kot skrbni pripravi posvečajo kvaliteti sestavin. Jedi in recepture so pogosteje kot na kuharski domišljiji kuharjev zasnovani na lokalni in družinski tradiciji, zaradi česar so zelo primerni za domačo kuho. To je verjetno eden glavnih razlogov za naraščajočo svetovno priljubljenost italijanske hrane. Sestavine in jedi se med posameznimi regijami sicer močno razlikujejo. 
Italija ima v EU največje število zaščitenih tradicionalnih specialitet. Siri, mesnine in vina sodijo med glavne sestavine italijanske kuhinje, od katerih mnogi nosi oznako o zaščitenem geografskem poreklu in skupaj s kratko kavo (espresso) tvorijo pomemben del italijanske prehranske kulture. Sladice se naslanjajo na dolgoletno tradicijo združevanja lokalnih okusov, kot so citrusi, pistacija in mandlji, s sladkimi siri, kot sta maskarpone (mascarpone) in rikota (ricotta) ali z eksotičnimi okusi kakava, vanilije in cimeta. Sladoled,, tiramisu in kasata so najbolj znani primeri takih jedi.
V Italiji se je leta 1989 kot odgovor na širjenje fast food prehranjevanja rodilo tudi t. i. gibanje slow food, ki se zavzema za ohranjanje kulturnih, družbenih in družinskih vrednot, prehranjevalnih navad, jedi in kulture mize nasploh.Slovenska kuhinja se je razvijala pod vplivom sosednjih dežel, med drugimi tudi italijanske kuhinje.
