
Bohinjska železniška proga (v italijanščini Ferrovia Transalpina, v nemščini Wocheinerbahn) je 144 kilometrov dolg del sicer 717 kilometrov dolge železniške povezave Praga-Jesenice-Gorica-Trst. Zgrajena je bila med letoma 1900 in 1906 kot povezava srednje Evrope z Jadranskim morjem. Podobno kot italijansko poimenovanje (Transalpina), tudi slovensko (Bohinjska proga) pogosto vključuje tako 89 km dolgo Bohinjsko (Jesenice-Gorica) kot 55 km dolgo t. i. Kraško progo (Gorica-Trst).
Prve zamisli o tej železniški povezavi datirajo v sedemdeseta leta devetnajstega stoletja. Poseben konzorcij, ki so ga ustanovili v Ljubljani, v tedanji kranjski trgovinski in obrtni zbornici, je namreč leta 1872 pripravil spomenico, v kateri so opozorili, »da je ozemlje nekdanjega Ilirskega kraljestva« – slednje naj bi obsegalo največji del današnje Slovenije in pa tudi del tedaj še pretežno s Slovenci naseljenega današnjega zamejstva – »po dograditvi Južne železnice (Dunaj–Trst, leta 1857) ostalo brez železniških povezav«. Polnih dvajset let so nato razpravljali o treh variantah »najkrajše proge do Mediterana«: o t. i. »Loški« progi prek Ljubelja in Škofje Loke ter v dolino Soče, o »Predilski« varianti iz Trbiža prek Predil ali skozi njega in potem naprej proti jugu ter o »Bohinjski progi«, ki je bila realizirana 34 let pozneje. Tako dolgo razpravo pred dokončno izbiro je opravičevala – na kar so opozarjali zlasti geologi – izredna težavnost gradbenih del, in to tudi v primeru, če bi progo izpeljali prek Trbiža, ob Savi Dolinki do Jesenic in nato ob Savi Bohinjki do Črne prsti, kjer naj bi se ta »bohinjska« varianta šele začela. Odločitev o Bohinjski progi je bila sprejeta pod vplivom nemških veleposestnikov, predvsem zaradi plavžarske industrije v okolici Trsta in železarske na Jesenicah.
Pripravljalna in gradbena dela na Bohinjski progi so se začela leta 1900, čeprav jo je avstro-ogrski parlament dokončno odobril šele 6. junija 1901 s sprejemom zakona o hkratni gradnji Pyhrnske, Turske in Karavanško-Bohinjske proge, lokacijsko obravnavo in razlastitev pa so opravili novembra 1902. Pri gradnji Bohinjske proge je sodelovalo 14.897 delavcev, ki je gradilo številne objekte, tako predore kot mostove v soteskah Save Bohinjke, Bače in Soče. 
Da bi najkrajšo pot od nemških in gornjeavstrijskih železarjev do tržaškega pristanišča lahko speljali, so morali še pred Jesenicami zvrtati tudi 7975 metrov dolg železniški predor Karavanke med Podrožco in Hrušico skozi Karavanke, kar je sicer povezalo Celovec in Beljak z zgornjesavsko dolino in Ljubljano, za »bohinjsko« varianto pa še 28 predorov skupne dolžine 16,1 km, med njimi je najdaljši bohinjski predor skozi Črno prst pod Koblo v dolino Bače in naprej proti Goriški, dolžine 6327,3) (ob izgradnji pa celo 6.339) metrov. Na Bohinjski progi je zgrajenih še pet galerij in kar 65 mostov. Poleg bohinjskega predora, ki je hkrati še vedno tudi najdaljši povsem slovenski predor (karavanški predor je avstrijsko-slovenski), je rekorder tudi kamniti velikan na Bohinjski progi - most čez Sočo pri Solkanu s kamnitim lokom razpona 85 metrov. Prav zaradi tega tehničnega dosežka - loka iz rezanega-oblikovanega kamna - je Solkanski most še vedno največji železniški kamniti most na svetu in za nemškim cestnim kamnitim mostom preko doline Syratal v Plauenu drugi kamniti most sploh na svetu po dolžini odprtine kamnitega loka.
Nekoliko manj zahtevna je bila trasa potem onkraj Soče (t. i. »Kraška proga«), mimo goriške železniške postaje, ki se je petdeset let pozneje znašla tik ob novi državni meji, zunaj »italijanske« Gorice, in ki se nato vije proti Vipavski dolini mimo Prvačine, Dornberka in Branika ter z vzponom 25 promilov do Štanjela že po kraški planoti, potem pa skozi deželo terana mimo Dutovelj in Krepelj, pod slikovitim Repentabrom (zdaj v Italiji) do Opčin. Tam, nad samim Trstom, sta se »južna« in »bohinjska« železnica srečali. »Južna« potem »beži« od Trsta prek kraške planote proti Nabrežini in od tam naprej proti Gradežu in Benetkam, z enim krakom pa se pri Nabrežini nedaleč od Devina in Sesljana obrača nazaj in se vrača vzdolž obale pod Križem in mimo Miramara ter po 36 kilometrih od Opčin s padcem, ki dosega na nekaterih mestih 16 promilov, prispe na glavno tržaško postajo (Centrale). Bohinjski progi pa so projektanti z Opčin namenili krajšo pot v Trst: ta, za razliko od »južne železnice«, takoj zavije proti vzhodu in tako zaobide tržaško mestno jedro, nato skozi nekaj predorov in prek viaduktov po 16 km prispe mimo škedenjskih plavžev in ladjedelnice na postajo Sv. Andreja (patron tržaške ladjedelnice), ki se od začetka dvajsetih let imenuje Campo Marzio. 
Bohinjska proga je bila dokončana leta 1906, rednemu prometu so jo predali 19. julija istega leta s slovesnim odprtjem, pri katerem je bil navzoč tudi prestolonaslednik Franc Ferdinand.
Pred prvo svetovno vojno je vozilo po Bohinjski progi dnevno po 70 vlakovnih kompozicij iz Prage, Münchna in Dunaja. Progo od Trsta do Jesenic je vlak premagal v 4 urah. Z nastankom Soške fronte in ofenzivo italijanske vojske leta 1915 je Bohinjska proga spremenila svojo vlogo in značaj: železniške proge so v novonastalih razmerah v Avstro-Ogrski prešle pod komando Vrhovnega vojaškega poveljstva, civilni promet pa je povsem zamrl. Med boji je bila proga prekinjena na več mestih, topovske granate so porušile nekaj mostov, med njimi tudi solkanskega, njegov kamniti lok pa so ob umiku razstrelili avstrijski vojaki. S tem je bil promet po Bohinjski progi povsem onemogočen.
Nekdanji in pričakovani polet Bohinjske proge pa so gotovo zavrle, če ne v marsičem tudi preprečile, tudi nove državne meje: južni del do sredine bohinjskega predora je pripadel Italiji, severni del proti Jesenicam  Jugoslaviji, od sredine karavanškega železniškega predora pa Avstriji. Porušene dele Bohinjske proge so nato obnovili do leta 1927, promet po njej pa je začel oživljati šele po letu 1930.
Tudi konec druge svetovne vojne je Bohinjska proga dočakala znova močno porušena in poškodovana. Nemci so ob umiku razstrelili severni portal bohinjskega predora tako, da je bil promet po progi znova povsem onemogočen. Po mirovni pogodbi z Italijo, sklenjeni 10. februarja 1947 in uveljavljeni 15. septembra istega leta, je večji del proge Jesenice-Trst pripadel Jugoslaviji, meja na njej pa je bila postavljena pri Repentaboru nad Trstom.
Proga je bila zlasti po letu 1960 posodobljena in usposobljena za 20-tonski osni pritisk, v celoti je bil zamenjan zgornji ustroj železnice (tirnice, pragovi, greda iz tolčenca), ojačani in obnovljeni so bili številni mostovi in predori, posodobljene telekomunikacije in signalne naprave. Parna vleka je bila na tej progi ukinjena leta 1974, do danes pa še vedno ni elektrificirana.
Ivan Mohorič, Zgodovina železnic na Slovenskem, Slovenska matica, Ljubljana 1968.  (COBISS)
Karol Rustja, Proga predorov, (zbirka Tiri in čas, 2. knjiga), Železniško gospodarstvo, Odsek za muzejsko dejavnost, Ljubljana 1990. (COBISS)
M. Trevisi, M. Bressan, D. Hoban, Transalpina: tir za tri narode, Monfalcone, 2002. (COBISS)
Tadej Brate, Lokomotive bohinjske železnice, (zbirka Kulturni in naravni spomeniki Slovenije, 177), Obzorja, Maribor 1991. (COBISS)
Slovenski gradbeniški dosežki; 100 let bohinjske proge (Gea)Železna cesta med gorami in morjemNova železnica, spisal Maks Klodič - vitez Sabladoski
Brabham BT19 (IPA: [ˈbræbəm] BT19) je dirkalnik Formule 1, ki ga je zasnoval Ron Tauranac za britansko moštvo Brabham. BT19 je bil uporabljen v sezonah 1966 in 1967, v sezoni 1966 je avstralski dirkač in soustanovitelj Brabhama Jack Brabham z njim osvojil svoj tretji in zadnji naslov prvaka. BT19, ki ga je Brabham imenoval »Old Nail«, je bil prvi dirkalnik, ki je zmagal na prvenstveni dirki Formule 1, z imenom dirkača, ki ga je upravljal.
Dirkalnik je bil prvotno pripravljen leta 1965 za 1,5L motor Coventry Climax, toda nikoli ni dirkal z njim, kajti za sezono 1966 je FIA podvojila dovoljeno delovno prostornino motorja na 3,0L. Avstralska tovarna Repco je proizvedla nov V8 motor, s katerim je Brabham dirkal v sezoni 1966, toda zaradi spora med Brabhamom in Tauranacom o vlogi slednjega v moštvu, ni bilo časa za izdelavo dirkalnika okoli motorja Repco, zato je bila že obstoječa šasija BT19 predelana za nov motor.
Dirkalnik BT19 je bil izdelan le v enem primerku, leta 2008 je njegov lastnik Repco, na ogled pa je v National Sports Museum v Melbournu, Avstralija. Pogosto je tudi predstavljen na motošportnih prireditvah.
Dirkalnik Brabham BT19 je zasnoval avstralski dizajner Ron Tauranac za Brabham Racing Organisation (BRO) za sezono 1965 Svetovnega prvenstva Formule 1. BT19 je bil podobno kot Lotus 39 zgrajen okoli novega motorja Coventry Climax FWMW flat-16. Izdelan je bil le v enem primerku in v originalni zasnovi ni nikoli dirkal. Climax je opustil razvoj motorja FWMV pred koncem leta 1965, ker se je obstoječi motor FWMV V8 izkazal za dovolj močnega za sedem zmag Jima Clarka z Lotusom 33 in s tem naslov prvaka. Za sezono 1966 je bila dovoljena delovna prostornina motorjev Formule 1 podvojena z 1,5L na 3,0L. Ni bilo mogoče predelati obstoječih 1,5L motorjem, da bi v večjem izkoristili podvojeno prostornino, zato se Climax odločil, da sploh ne bo izdeloval 3,0L motorjev. S tem je več moštev Formule 1 ostalo brez primernega motorja za sezono 1966.Novi 3,0L motorji ostalih proizvajalcev so bili zaradi pomanjkanja časa slabo razviti in nezanesljivi, vsi pa so imeli vsaj dvanajst valjev. Ob nespremenjenih ostalih komponentah, je več valjev dovoljevalo manjše in lažje gibajoče komponente, kar je prineslo višje rotacijske hitrosti in s tem večjo moč. Toda več valjev je tudi pomenilo več gibajočih komponent, kar je lahko pomenilo večjo težo motorja ter tudi večjo nezanesljivost. Jack Brabham, lastnik in glavni dirkač BRO, je pri iskanju primernega dobavitelja motorjev izbral drug pristop. Prepričal je avstralsko tovarno Repco naj za njegovo moštvo izdela nov 3,0L osemvaljni motor, ki bi v veliki meri temeljil na že obstoječih in dobro preizkušenih komponentah. Brabham in Repco sta se zavedala, da se motor po sami moči ne bo mogel primerjati s konkurenco, toda lažji in zelo zanesljiv motor bi lahko prinesel dober rezultat v prvenstvu, ker bi se konkurenti še otepali nezanesljivosti novih motorjem.
Brabhamove dirkalnike je izdeloval Motor Racing Developments Ltd. (MRD), lastnika katerega sta bila Tauranac in Jack Brabham in ki je izdeloval dirkalnike za stranke v več dirkaških serijah. Dirkaško moštvo za Formulo 1, BRO, je bilo povsem ločeno podjetje v stoodstotni lasti Jacka Brabhama.  Dirkalnike je kupoval od MRD, toda Tauranac je imel zelo malo direktnega stika z dirkaškim moštvom Formule 1 med sezonama 1962 in 1965. Iz tega razloga je Tauranac ob koncu sezone 1965 izgubljal interes za tak sistem, v katerem se ni niti udeleževal dirk.  Razmišljal je celo o izstopu iz projekta Formule 1. Čeprav je Brabham preizkušal šasije drugih konstruktorjev, pa sta se s Tauranacom dogovorila, da bo imel slednji večjo vlogo v moštvu Formule 1, MRD je tako postopoma prevzel vlogo BRO. Ta dogovor je bil dosežen šele novembra 1965. Repco je poslal prvi vzorec novega motorja na sedež podjetja v Združenem kraljestvu konec leta 1965, le nekaj tednov pred prvo dirko Formule 1 pod novimi pravili, neprvenstveno dirko za Veliko nagrado Južne Afrike, ki je potekala 1. januarja 1966. Namesto izdelave povsem nove šasije v zelo kratkem času, je BRO uporabil šasijo F1-1-1965, edini primerek dirkalnika BT19, ki pa še ni bil uporabljen.
Tauranac je zgradil BT19 okoli jeklene sestavljene šasije, podobe predhodnim dirkalnikom Brabham. Uporaba sestavljene šasije je veljala za konzervativno odločitev, kajti večina konkurentov je do sezone 1966 že upravljalo teoretično lažje in močnejše šasije iz enovite školjke, ki jo je prvič uporabil Lotus že v sezoni 1962. Tauranac je verjel, da enovite školjke niso mnogo močnejše od dobro zgrajene sestavljene šasije, ob tem pa so težje za vzdrževanje in popravljanje. Slednje je bil velik dejavnik pri odločitvi Brabhama, kajti v tistem času so bili največji izdelovalec enosedežnih dirkalnikom po naročilu na svetu. Ugled podjetja je deloma temeljil tudi na BRO, praktično tovarniškem moštvu, ki je dirkalo z enakim materialom, kot so ga tudi dobavljali strankam, za katere je lažje vzdrževanje zelo pomembno. Novost na dirkalniku je bila uporaba ovalnega dela, namesto dosedanje okrogle oblike, okoli sedeža dirkača. V sestavljeni ali enoviti šasiji je cockpit v bistvu luknja v strukturi, ki zato slabi celotno konstrukcijo. Ovalna konstrukcija je že po definiciji trdnejša od popolnoma okrogle oblike. Tauranac je imel že pripravljene ovalne komponente, s katerimi je utrdil predel okrog cockpita. Dirkalnik je tehtal okoli 567 kg, sicer 67 kg nad minimalno težo dirkalnika v sezoni 1966, je bil vseeno med lažjimi dirkalniki. Težo dirkalnika pripravljenega na dirko z dirkačem in gorivom ocenjujejo na 642 kg, kar je okoli 127 kg manj od glavnega konkurenta Cooper T81-Maserati, ki je imel sicer močnejši motor.
Ohišje dirkalnika BT19 je iz s steklom ojačane plastike, obarvane v običajno Brabhamovo zeleno dirkaško barvo z zlato obrobo na nosu dirkalnik in zadnjem delu. Čeprav aerodinamika v Formuli 1 do sezone 1968 še ni bila razvita, je Tauranac pri izdelavi dirkalnika uporabljal vetrovnik Motor Industry Research Association že od leta 1963 za izdelavo osnovne oblike šasije. Brabham je pripisal dirkalnikov nizek nos in zaobljen pokrov motorja Tauranacovi pozornosti za aerodinamiko. Med sezono 1967 je bila aerodinamika dirkalnika izboljšana z dodatnima majhnima krilcema na nosu dirkalnika, ki sta še bolj pritiskala prednji del dirkalnika k tlom.
V nasprotju s smernicami, ki jih je začrtal Lotus 21 v sezoni 1961, je vzmetenje dirkalnika BT19, ki nadzoruje relativno premikanje šasije in koles, spredaj in zadaj zunanje. To pomeni, da so vzmeti in blažilniki nameščeni v prostoru med kolesi in ohišjem dirkalnika, kjer vplivajo na pretok zraka in s tem povečujejo neželen zračni upor. Tauranac je vztrajal pri tem konzervativnem konceptu zaradi testov v vetrovniku v začetku šestdesetih let, ki so kazali, da bolj zapleteni notranji sistem vzmetenja prinese le 2% manjši zračni upor pri celotnem dirkalniku. Presodil je, da dodatni čas, ki bi ga potreboval na izdelavo notranjega vzmetenja na dirkališču, ne odtehta te po njegovem mnenju majhne pridobitve. Sprednje vzmetenje je sestavljeno iz neenako dolgih in ne paralelnih dvojih vzmeti. Na trdni del, na katerem so nameščena že kolesa in zavore, so namestili komponente Alford & Alderja, ki so jih uporabljali na britanskih avtomobilih Triumph Herald. Zadnje vzmetenje je izdelano iz enega samega zgornjega dela, spodnje vzmeti in dveh ukrivljenih delov. Kolesa so bila prvotno premera 330 mm (13 inčev), kmalu pa so jih nadomestili zadaj s 380 mm (15 inčev), kasneje pa še spredaj. To je omogočilo uporabo večjega in močnejšega zavornega sistema. Na vseh štirih kolesih so uporabljeni jekleni zavorni diski premera 270 mm za manjša in 280 mm za večja kolesa. BT19 je vseskozi dirkal s pnevmatikami Goodyear.BT19 je nadaljeval tradicijo Tauranaca po produkcijskih dirkalnikih, ki so bili zelo dobro vodljivi. Brabham je kasneje komentiral dirkalnik kot »prelepo uravnotežen in zelo primeren za drsenje skozi hitre ovinke«. Brabham je dirkalnik ljubkovalno imenoval »Old Nail«. Ron Tauranac je to pojasnil z besedami, da je bil dirkalnik star dve leti, odličen za vožnjo in brez napak."
Motorji Repco so bili zasnovani in zgrajeni s strani majhne ekipe hčerinske tovarne Repco, Repco-Brabham engines Pty Ltd, v avstralskem mestu Maidstone. Repco 620 je atmosferski osemvaljni motor v V konfiguraciji. Blok motorja so pridobili iz Oldsmobilevega aluminijastega ohišja motorja Buick V8 215. Oldsmobilovi motorji uporabljeni v avtomobilih F-85 med letoma 1961 in 1963 so bili s strani General Motors opuščeni zaradi težav v produkciji. Repco je v ogrodje vgradil svoje valje iz vlitega železa, ki so bili ojačani z magnezijevimi spoji, glave valjev so bile povezane le z eno gredjo. V notranjosti so bili ročična gred Laystall, Daimlerjeve povezovalne komponente in posebej za ta motor vliti bati. Glave valjev so bile narejene tako, da so omogočale izhod izpušni cevi na drugi strani bloka, skozi ogrodje dirkalnika, preden so zavili pri zadnje vzmetenju, kar je otežilo Tauranacovo zasnovo predelave dirkalnika Motor ima vodno hlajenje, hladilniki z vodo in posode z oljem so nameščeni v nosu dirkalnika.
Repco 620 je bil za svoj za čas lahek motor, tehtal je okoli 154 kg, v primerjavi s 227 kg Maseratijevega V12 motorja, toda v 3,0L različici za Formulo 1 je lahko razvil moč okoli 300 KM (220 kW) pri manj kot 8000 obratih na minuto (rpm). Ferrarijevi in Maseratijevi motorji V12 so lahko na primer razvili moč 330–360 KM (250–270 kW). Kljub temu pa je Repcov motor proizvajal velik navor na velikem delu obratov motorja, vse od 3500 rpm do 316 Nm pri 6500 rpm.Vgrajeni v lahko šasijo BT19, so bili Repcovi motorji tudi zelo učinkoviti pri porabi goriva, ob debiju dirkalnika je Brabham povedal, da ima BT19 porabo 40 L/100 km, med tem ko so imeli njegovi močnejši konkurentje porabo tudi 70 L/100 km. To je pomenilo, da je imel lahko na štartu dirke le 160 L goriva, Cooper T81-Maserati, na primer, pa je moral štartati s 250 L goriva. Motor je imel še eno prednost, saj so bili nadomestni deli poceni. Na primer blok motorja je stal 11 £, povezovalna komponenta glav valjev pa 7 £.Motorji Repco 740 so imeli na treh dirkah v sezoni 1967 lažje ohišje motorja, ki ga je izdelal Repco. Izboljšane so bile tudi glave valjev, ki so med drugim omogočale centralno nameščeno izpušno cev, tako da le-ta ni več potekala skozi sogrodje dirkalnika ali zadnje vzmetenje.BT19 je bil prvotno opremljen z menjalnikom Hewland HD (Heavy Duty), ki je bil narejen za 2,0L motorje. Zaradi večje moči 3.0L motorja menjalnik ni mogel prenesti polnega pospeševanja ob štartu, zato je Brabham običajno štartal bolj previdno in pazil na menjalnik. HD je kasneje zamenjal DG (Different Gearbox), ki je bil izdelan na zahtevo tako Brabhama kot tudi moštva Anglo American Racers, kasneje pa so ga prevzeli še mnogi drugi konstruktorji.
Čeprav je bil BT19 s strani svojega dizanjnerja označen kot neka začasne rešitev po sili razmer, se je izkazal kot zelo uspešen dirkalnik predvsem v rokah Jacka Brabhama. Z njim je pred začetkom Svetovnega prvenstva Formule 1 v sezoni 1966 nastopil na več neprvenstvenih dirkah. Na dirki za Veliko nagrado Južne Afrike v East Londonu 1. januarja je bil BT19 edini dirkalnik z novim 3,0L motorjem. Brabham je osvojil najboljši štartni položaj in vodil večji del dirke, toda zaradi okvare črpalke za gorivo je moral dostopiti. Podobna okvara se je Brabhamu primerila tudi na dirki za Veliko nagrado Sirakuz, toda na dirki BRDC International Trophy je Brabham osvojil najboljši štartni položaj, postavil rekord dirkališča Silverstone in vodil celotno dirko, premagal je tudi Johna Surteesa v novem 3,0L Ferrariju.Sezona Svetovnega prvenstva se je začela z dirko za Veliko nagrado Monaka, kjer je Brabham nastopil prehlajen, zato se je slabo kvalificiral, na dirki pa je odstopil zaradi okvare menjalnika. Na dirki je zmagal Jackie Stewart z 2,0L dirkalnikom BRM P261. Na drugi dirki za Veliko nagrado Belgije na slovitem dirkališču Spa-Francorchamps je Brabham preživel ogromen zdrs pri 215 km/h v dežju v prvem krogu. Zaradi plohe je odstopila polovica dirkačev, tudi Stewart, ki je moral zaradi poškodb izpustiti tudi naslednjo dirko. BT19 z Goodyearovimi pnevmatikami ni bil primeren za dirkanje po mokrem, kljub temu je Brabham osvojil četrto mesto med petimi uvrščenimi, zmagal pa je Surtees v Ferrariju.
Na dirki za Veliko nagrado Francije na hitrem dirkališču Reims-Gueux je Brabham sledil vodilnem Lorenzu Bandiniju v hitrejšem Ferrariju vse od začetka dirke. Zaradi vožnje v tekmečem zavetrju je po ravnini lahko vozil tudi 13 km/h hitreje, kot je bila končna hitrost BT19. Tako je lahko Brabham zadržal za seboj drugega dirkača Ferrarija in novinca Mikea Parkesa. Po dvanajstih krogih se je Bandini začel oddaljevati od Brabhama, kasneje tudi za pol minute, toda italijan je imel v 32-em krogu manjšo okvaro kabla za plin, tako da je Brabham uspel zmagati pred Parksom, s čemer je postal prvi zmagovalec v zgodovini Formule 1 z zmago v dirkalniku, ki je nosil njegovo ime.Čeprav je bil prvi primerek novega dirkalnika Brabham BT20 nared že za dirko v Reimsu, je Brabham  še naprej dirkal z BT19, s katerim je zmagal na naslednjih treh prvenstvenih dirkah. Ferrari, ki je bil konkurenčen na vseh teh treh dirkah, se ni udeležil dirke za Veliko nagrado Velike Britanije na dirkališču Brands Hatch. Na rahlo vlažni stezi, na kateri je bilo tudi nekaj olja, je Brabham osvojil najboljši štartni položaj in vodil od štarta do cilja. Na naslednji prvenstveni dirki za Veliko nagrado Nizozemske je Brabham počasno dirkališče Zandvoort ocenil za »še bolj spolzko kot Brands Hatch«. Brabham je uspel zmagati po tem, ko je 2,0L dirkalnik Lotus 33-Climax Jima Clarka, ki je Brabhama prehitel na polovici dirke, zaradi pregrevanja opravil dolg postanek v boksih. Velika nagrada Nemčije je potekala na znamenitem dirkališču Nürburgring-Nordschleife, ki ga je Brabham opisal kot »Brands Hatch na steroidih«. V prvem krogu je Brabham povedel pred Surteesom, zdaj v Cooper-Maseratiju, po tem ko je zapustil Ferrari. Brabham je po boju z Britancem skozi celo dirko v dežju uspel zmagati. S štirimi zmagami in več uvrstitvami v točke od konkurentov, je imel Brabham zdaj že 22 točk prednosti v dirkaškem prvenstvu, ujela ga bi lahko le še Surtees ali Stewart, v primeri zmag na vseh zadnjih treh dirkah.Jack Brabham je BT19 uporabil tudi na dirki za Veliko nagrado Italije na hitrem dirkališču Autodromo Nazionale Monza. Izdelan je bil že drugi dirkalnik Brabham BT20, Brabham ga je tudi preizkusil na prostem treningu, toda odločil se je za BT19, za katerega se mu je zdelo, da ima močnejši motor. Kot na dirki v Reimsu, je Brabham vozil v zavetru vodilnih dirkačev, toda zaradi puščanja olja je odstopil v osmem krogu. Ker ne Surtees, ne Stewart nista končala dirke, je Brabham vseeno osvojil svoj tretji naslov prvaka, s čemer je postal prvi in za zdaj edini prvak Formule 1 z dirkalnikom, ki je nosil njegovo ime.
Brabham je BT19 v sezoni 1966 uporavil še enkrat na neprvenstveni dirki International Gold Cup, kjer je osvojil najboljši štartni položaj in zmago, nato pa je na zadnjih dveh prvenstvenih dirkah uporabil novi BT20. BT19 je bil ponovno uporabljem na prvih štirih prvenstvenih dirkah sezone 1967 z novim motorjem Repco 740 pa od dirke za Veliko nagrado Monaka, kjer je Brabham osvojil najboljši štartni položaj, a na dirki odstopil, osvojil pa je drugo mesto na dirki za Veliko nagrado Nizozemske.Motošportni zgodovinar Doug Nye je kot razlog za nepričakovano konkurenčnost dirkalnika BT19 v sezoni 1966 v Formuli 1 označil veliko razliko v teži proti Ferrariju, BRM, Cooper-Maseratiju, Eagle-Weslaku in Hondi, katerih dirkalniki in predvsem motorji niso bili dovolj zanesljivi, 2,0L Climaxi in Lotusi z V8 BRM motorji pa niso bili dovolj močni.BT19 je dirkal tudi na zadnjih dveh avstralskih dirkah Formule Tasman v sezoni 1966, ki je potekala pod pravili Formule 1 pred letom 1961, z maksimalno dovoljeno kapaciteto motorja 2,5L. Formula Tasman je bila osnovni namen motorjem Repco in udeležba Brabhama naj bi pomagala uveljaviti njihov 2,5L motor. Frank Hallam, šef Repco-Brabhama za dizajn in izgradnjo motorjev Repco, je povedal, da manjša verzija motorja ni imela tako dobrega izkoristka porabljenega goriva kot 3,0L različica, ki tudi ni bila zelo močna. BT19 je z 2,5L motorjem zabeležil po en odstop in tretje mesto.
Po letu 1967 BT19 ni več nastopal na pomembnejših dirkah. Brabham se je upokojil in se konec leta 1970 preselil nazaj v Avstralijo. Do leta 1976 je ostal lastnik dirkalnika, nato pa ga je dal Repcu, kjer je bil s strani Repco Engine Parts Group restavriran. Leta 1986 je bil ustanovljen Automotive Components Ltd. (ACL) z menedžerskim odkupom Repca, ki je vseboval tudi prenos BT19 na novo družbo. Po restavriranju je dirkalnik pogosto prikazan na dirkaških dogodkih, tudi na premiernih dirkah za Veliko nagrado Avstralije na dirkališču Adelaide v sezoni 1985 in Veliko nagrado Avstralije na dirkališču Melbourne v sezoni 1996. Prikazan je bil tudi na prireditvi Goodwood Revival 2004 v Veliki Britaniji. ACL je prodal dirkalnik nazaj Repcu leta 2004. Od leta 2008 je dirkalnik razstavljen v melbournskem muzeju Australian National Sports Museum.Leta 2002, na premiernem zgodovinskem mitingu Speed on the Tweed v Murwillumbahu je Brabham, takrat star 76 let, komentiral: »Bil je odličen dirkalnik skozi vsa ta leta, je odlično vzdrževan, zato ga je užitek voziti. Prihod v Murwillumbah je bil odličen izgovor, da sedem vanj in ga ponovno peljem, česar se ne bom nikoli naveličal.«
KnjigeBrabham, Jack; Nye, Doug (2004). The Jack Brabham Story (angleščina). Motorbooks International. ISBN 0-7603-1590-6. 
Henry, Alan (1985). Brabham, the Grand Prix Cars (angleščina). Osprey. ISBN 0-905138-36-8. 
Hillier, V.A.W. (1991). Fundamentals of Motor Vehicle Technology (Fourth Edition) (angleščina). Stanley Thornes. ISBN 0-7487-0531-7. 
Lawrence, Mike (1998). Grand Prix Cars 1945 - 1965 (angleščina). Motor Racing Publications. ISBN 1-899870-39-3. 
Lawrence, Mike (1999). Brabham+Ralt+Honda: The Ron Tauranac story (angleščina). Motor Racing Publications. ISBN 1-899870-35-0. 
Nye, Doug (1986). Autocourse history of the Grand Prix car 1966-85 (angleščina). Hazleton publishing. ISBN 0-905138-37-6. 
Pinder, Simon G. (1995). Mr Repco Brabham (angleščina). Pinder publications. ISBN 0-646-42168-9. 
Unique, (Various). Brabham - the man and the machines (angleščina). Unique Motor Books. ISBN 1-84155-619-X. RevijeFrankel, Andrew (december 2006). "Track Test — Cooper–Maserati T86" (angleščina). Motor Sport Magazine. str. 51–55. Spletne strani"1966 Australian Gold Star series" (angleščina). Dan Shaw. Pridobljeno dne 26. septembra 2007. 
"1966 FIA Formula One World Championship" (angleščina). www.formula1.com. Arhivirano iz prvotnega spletišča dne 26. septembra 2007. Pridobljeno dne 26. septembra 2007. 
"1966 Non-World Championship Grands Prix" (angleščina). www.silhouet.com. Arhivirano iz prvotnega spletišča dne 25. oktobra 2006. Pridobljeno dne 26. septembra 2007. 
"1966 Tasman Series" (angleščina). www.tasman-series.com. Arhivirano iz prvotnega spletišča dne 9. julija 2007. Pridobljeno dne 26. septembra 2007. 
"1967 FIA Formula One World Championship" (angleščina). www.formula1.com. Arhivirano iz prvotnega spletišča dne 26. septembra 2007. Pridobljeno dne 26. septembra 2007. 
"1967 Non-World Championship Grands Prix" (angleščina). www.silhouet.com. Arhivirano iz prvotnega spletišča dne 22. julija 2006. Pridobljeno dne 26. septembra 2007. 
"Australia's most famous car changes hands" (angleščina). Glenvale publications. Arhivirano iz prvotnega spletišča dne 19. avgusta 2006. Pridobljeno dne 31. avgusta 2007. 
Brown, Allen (2003). "Brabham BT19 F1-1-65" (angleščina). www.oldracingcars.com. Arhivirano iz prvotnega spletišča dne 29. marca 2004. Pridobljeno dne 2007-08-31. 
"Brabham's legendary car arrives at The National Sports Museum" (angleščina). National Sports Museum. Pridobljeno dne 1. aprila 2008. 
George Negus Tonight (transcript) (marec 2003). "Sir Jack Brabham" (angleščina). Australian Broadcasting Corporation. Arhivirano iz prvotnega spletišča dne 7. marca 2006. Pridobljeno dne 31. avgusta 2007. 
"GRAND PRIX RESULTS: BELGIAN GP, 1966" (angleščina). Grandprix.com. Arhivirano iz prvotnega spletišča dne 2. julija 2007. Pridobljeno dne 26. septembra 2007.
www.abc.com.au ABC: Intervju z Jackom Brabhamom o naslovu prvaka z BT19. (angleško)
GPL/Mod Brezplačna simulacija dirkanja z dirkalnikom BT19 iz leta 2007 za igro Grand Prix Legends. (angleško)
Motor Racing Developments Ltd. (bolj znano kot Brabham; IPA: [ˈbræbəm]) je bilo moštvo Formule 1, ki sta ga ustanovila Avstralca Jack Brabham (dirkač) in Ron Tauranac (inženir). Osvojilo je štiri dirkaške (1966, 1967, 1981, 1983) in dva konstruktorska naslova (1966, 1967) prvakov v tridesetih letih nastopanja v Formuli 1. Še do danes je naslov Jacka Brabhama v sezoni 1966 edini v zgodovini, ki ga je osvojil dirkač z dirkalnikom, ki je nosil njegovo ime.
V sezonah 1966 in 1977 je moštvo osvojilo oba naslova z avstralskimi motorji Repco. V 60-tih je bil Brabham največji proizvajalec dirkalnikov z odprtimi kolesi na svetu, saj jih je proizvedel 500 do leta 1970. Brabhamovi dirkalniki so osvajali prvenstva Formule 2 in Formule 3 ter sodelovali na dirki Indianapolis 500.
V 70-tih in 80-tih je bil lastnik britanski poslovnež Bernie Ecclestone, moštvo pa je vpeljalo številne novosti - na primer karbonske zavore, dolivanje goriva in hidropnevmatično vzmetenje. V 80-tih je osvojilo še dva dirkaška naslova z Brazilcem Nelsonom Piquetom in postalo prvo moštvo, ki je osvojilo naslov z dirkalnikom s turbo motorjem.
Po tem, ko je Ecclestone leta 1987 moštvo prodal, je moštvo prevzela japonska družba Middlebridge Group. Toda v sredini sezone 1992 so bankrotirali, kar je preiskoval celo britanski urad za preprečevanje prevar.
Moštvo Brabham sta ustanovila Avstralca Jack Brabham in Ron Tauranac, ki sta se spoznala leta 1951 kot uspešna konstruktorja in dirkača v Avstraliji. Brabham je bil uspešnejši in je dirkaško kariero leta 1955 nadaljeval v Združenem kraljestvu, kjer je najprej dirkal za moštvo Cooper Car Company. Do sezone 1958 je napredoval v dirkača za Formulo 1, najvišji razred motošporta, kot ga označuje FIA, krovna organizacija dirkaškega športa. V sezonah 1959 in 1960 je Brabham osvojil dirkaška naslova prvaka z revolucionarnim Cooperjevim dirkalnikom z motorjem nameščenim za dirkačem.
Kljub prednosti s prvim tovrstnim dirkalnikom, pa sta bila moštvo Cooper in njegov glavni inženir  Owen Maddock zelo zadržana pri nadaljnjih izboljšavah dirkalnika. Brabham je pritiskal na moštvo za nove izboljšave in igral pomembno vlogo v razvoju zelo uspešnega Cooperjevega dirkalnika Cooper T53 za sezono 1960, s pomočjo starega prijatelja Tauranaca. Brabham je bil prepričan, da lahko naredi boljši dirkalnik kot Cooper, zato je leta 1959 Tauranaca povabil v Veliko Britanijo, na začetku za izdelovanje nadgradenj za cestna avtomobila Sunbeam Rapier in Triumph Herald, toda z dolgoročno vizijo lastnega dirkaškega moštva. Brabham je opisal Tauranaca kot »absolutno edinega človeka, s katerim bi šel v partnerstvo«. S tem ciljem sta Brabham in Tauranac ustanovila Motor Racing Developments Ltd. (MRD), pri čimer sta se izognila uporabi katerega od svojih priimkov. Nova družba naj bi s Cooperjem tekmovala za tržni delež dirkalnikov po naročilu. Ker je bil Brabham še vedno zaposlen v Cooperju, je Tauranac prvi dirkalnik MRD-ja razvijal v tajnosti za nižjo serijo Formula Junior. Dirkalnik je bil predstavljen poleti leta 1961, MRD pa je bil kmalu preimenovan. Motošportni novinar Jabby Crombac je namreč izpostavil, da bi Francozi to kratico prebrali podobno kot francosko besedo merde. Posledično so bili dirkalniki znano kot Brabhami, oznaka pa je bila BT kot Brabham Tauranac.
Do sezone 1961 sta tudi Lotus in Ferrari naredila dirkalnika z motorjem za dirkačem, ki je bil še bolj napreden od Cooperjevega, zato je imel Brabham slabo sezono z le štirimi osvojenimi prvenstvenimi točkami. Po tem ko je s privatnim dirkalnikom Cooper sodeloval ne nekaj neprvenstvenih dirkah v sezoni 1961, je Brabham zapustil moštvo pred sezono 1962, v kateri je sodeloval z dirkalniki svojega moštva Brabham Racing Organisation, ki jih je izdelovalo podjetje Motor Racing Developments.
Motor Racing Developments se je najprej posvetil služenju denarja z izgradnjo dirkalnikov po naročilu za nižje razrede Formul, zato nov dirkalnik Formule 1 ni bil pripravljen do sredine sezone 1962. Brabham Racing Organisation (BRO) je tako moral začeti sezono s starejšo Lotusovo šasijo, s katero sta se oba dirkača Brabhama uspela dvakrat uvrstiti med dobitnike točk, dokler na dirki za Veliko nagrado Nemčije niso debitirali s turkizno obarvanim dirkalnikom Brabham BT3. Sicer je Jack Brabham zaradi težave s pedalom za plin odstopil v devetem od petnajstih krogov, toda v zadnjem delu sezone je osvojil dve četrti mesti.
Od sezone 1963 je bil Brabhamov dirkaški kolega v moštvu Američan Dan Gurney, dirkalniki pa so bili zdaj obarvani v avstralske nacionalne barve, zeleno in zlato. Jack Brabham je dosegel prvo zmago moštva na neprvenstveni dirki Solituderennen v sezoni 1963. Gurney pa je dosegel prvi prvenstveni zmagi v naslednji sezoni 1964, na dirkah za Veliko nagrado Francije in Veliko nagrado Mehike. Brabhamovi tovarniški in privatni dirkalniki pa so dosegli še tri zmage na neprvenstvenih dirkah v sezoni 1964. Sezona 1965 pa ni bila tako uspešna, končala se je celo brez zmage. Brabham je že tri leta zapored končal na tretjem ali četrtem mestu v konstruktorskem prvenstvu, slaba zanesljivost dirkalnikov pa je večkrat po obetavnem začetku uničila dirko. Športni novinarji, kot sta bila Mike Lawrence in David Hodges, so napisali, da je pomanjkanje denarja stalo moštvo boljših rezultatov, kar je potrdil tudi Ron Tauranac.
Za sezono 1966 je FIA podvojila največjo dovoljeno delovno prostornino motorjev na 3,0L, taki motorji pa so bili v tistem času sila redki. Brabham je uporabljal avstralske motorje Repco, ki pred tem niso nikoli dobavljali motorjev moštvu Formule 1, temeljili pa so na aluminijastem motorju V8 iz propadlega projekta cestnega avtomobila Oldsmobile F85. Phil Irving iz tovarne Vincent Motorcycle je bil kot glavni inženir najbolj zaslužen za izgradnjo dobrega motorja v tako kratkem času. Kljub temu, pa jih je le malo verjelo, da bo dirkalnik Brabham-Repco konkurenčen, toda lahki in zanesljivi Brabhamovi dirkalniki so vse od začetka sezone dirkali v ospredju. Na dirki za Veliko nagrado Francije na dirkališču Reims-Gueux je Jack Brabham postal prvi dirkač v zgodovini Formule 1, ki je zmagal na prvenstveni dirki z dirkalnikom, ki je nosil njegovo ime. Od takrat je ta dosežek uspelo ponoviti le njegovem bivšem moštvenem kolegu Brucu McLarnu. To je bila le prva od štirih zaporednih zmag, s katerimi je zdaj že štiridesetletni Jack Brabham osvojil še svoj tretji naslov prvaka, s čimer je postal prvi in do sedaj edini dirkač v zgodovini Formule 1, ki je osvojil dirkaški naslov prvaka z dirkalnikom, ki je nosil njegovo ime (cf Surtees, Hill in Fittipaldi Automotive). V sezoni 1967 je naslov prvaka osvojil Jackov moštveni kolega, Novozelandec Denny Hulme, ki je imel med sezono manj težav z okvarami, verjetno zaradi želje Brabhama, da najprej sam preizkusi nove dele dirkalnika. Moštvo Brabham je v obeh sezonah osvojilo še konstruktorski naslov.
Za sezono 1968 je Avstrijec Jochen Rindt zamenjal Hulmeja, ki je prestopil v McLaren. Repco je izdelal močnejšo različico motorja V8, da bi bil konkurenčen Fordovemu novem motorju Cosworth DFV, toda izkazal se je za nezanesljivega. Počasna komunikacija med Veliko Britanijo in Avstralijo pa je naredila popravljanje napak motorja še toliko bolj zapleteno. Dirkalnik je bil hiter, Rindt je v sezoni osvojil dva najboljša štartna položaja, toda Brabham in Rindt sta skupaj končala le tri dirke v sezoni, skupno pa je moštvo osvojilo le deset točk.
Čeprav je za sezoni 1969 Brabham pridobil motorje Cosworth DFV, pa je Rindt  prestopil v Lotus. Njegova zamenjava, Jacky Ickx, je imel dobro drugo polovico sezone z zmagama na dirkah za Veliko nagrado Nemčije in Veliko nagrado Kanade, Jack Brabham pa je moral zaradi nesreče na testiranjih izpustiti nekaj dirk. Ickx je osvojil drugo mesto v dirkaškem prvenstvu z 37-imi točkami, prvak pa je postal Jackie Stewart s 63-imi. Brabham je dosegel nekaj najboljših štartnih položajev in dve uvrstitvi na stopničke, toda kar polovico dirk ni končal. Moštvo Brabham je bilo tudi drugo v konstruktorskem prvenstvu, k čemer je pripomogel tudi Piers Courage z drugima mestoma na dirkah za Veliko nagrado Monaka in Veliko nagrado ZDA s privatnim Brabhamom moštva Frank Williams Racing Cars.
Jack Brabham se je nameraval upokojiti ob koncu sezone 1969 in prodati delež v moštvu Tauranacu. Toda Rindtova odločitev, da ostane v Lotusu, je pomenila, da je moral Brabham dirkati še eno sezono. Zmagal je na prvi dirki sezone 1970 za Veliko nagrado Južne Afrike in bil med sezono hiter, toda prevečkrat je odstopil zaradi mehaničnih okvar. Skupaj z drugim dirkačem moštva Rolfom Stommelenom, sta moštvu prinesla četrto mesto v konstruktorskem prvenstvu.
Tauranac je za sezono 1971 v moštvo pripeljal dvakratnega prvaka Grahama Hilla in mladega Avstralca Tima Schenkena. Tauranac je zasnoval nenavaden dirkalnik Brabham BT34, ki je zaradi svojega videza dobil vzdevek Lobster claw. Dvojni hladilnik je bil nameščen pred prednjima kolesoma, edina različica pa je bila zgrajena za Hilla. Čeprav Hill po nesreči v sezoni 1969 ni bil več med najhitrejšimi dirkači, pa je dosegel svojo zadnjo zmago na neprvenstveni dirki BRDC International Trophy na dirkališču Silverstone, v konstruktorskem prvenstvu pa je moštvo doseglo le sedem točk.
Tauranac, inženir po duši, je začutil, da njegov proračun okoli 100.000 dolarjev ni bil dovolj, da bi lahko deloval sam, zato je začel iskati izkušenega finančnega partnerja. Moštvo je za 100.000 dolarjev kupil Britanski poslovnež Bernie Ecclestone, nekdanji manager Jochena Rindta in dotedanji lastnik moštva Connaught. Tauranac je ostal v moštvu kot glavni inženir in šef tovarne.
Tauranac je na začetku sezone 1972 zapustil moštvo, ker je Ecclestone spremenil organizacijo Brabhama brez posvetovanja z njim. Ecclestone je kasneje povedal, da se razmerje med njima ne bi odneslo, kajti oba naj bi imela način reševanja težav v slogu: »Bodi razumen in naredi zadevo na moj način!«. Vrhunec sicer slabe sezone za moštvo, ki je nastopali s kar tremi različnimi modeli dirkalnikov, je bil najboljši štartni položaj Carlosa Reutemanna na njegovi domači dirki za Veliko nagrado Argentine in zmaga na neprvenstveni dirki za Veliko nagrado Interlagosa. Za sezono 1973 je Ecclestone inženirja Gordona Murraya postavil za šefa inženirjev. Mladi Južnoafričan je naredil trikotniško oblikovan dirkalnik Brabham BT42, s katerim je Reutemann dosegel dve uvrstitvi na stopničke in sedmo mesto v dirkaškem prvenstvu.
V sezoni 1974 je Reutemann dosegel prve tri zmage v svoji karieri, Brabhamove prve po sezoni 1970. Moštvo je zasedlo peto mesto v konstruktorskem prvenstvu in izkoristilo boljše dirkalnike Brabham BT44. Po dobri sezoni so jih mnogi šteli za favorite pred naslednjo sezono 1975, ki se je za moštvo začela odlično s prvo zmago Joséja Carlosa Paceja na njegovi domači in drugi dirki sezone za Veliko nagrado Brazilije. Toda v nadaljevanju sezone je prekomerna obraba pnevmatik pogosto upočasnjevala dirkalnike na dirkah. Pace je dosegel še dve uvrstitvi na stopničke in končal na šestem mestu v dirkaškem prvenstvu, Reutemann pa je s petimi uvrstitvami na stopničke, tudi zmago na dirki za Veliko nagrado Nemčije, zasedel tretje mesto v dirkaškem prvenstvu. V konstruktorskem prvenstvu je Brabham zasedel drugo mesto, kar je najboljša uvrstitev moštva po sezoni 1969.
Medtem ko sta se konkurenčni moštvi Lotus in McLaren zanašali na motorje Cosworth DFV vse od konca šestdesetih do začetka osemdesetih let, je Ecclestone videl priložnost za prednost pred konkurenti v drugem motorjem. Kljub uspehu Murrayovih dirkalnikov, ki jih je poganjal Cosworthov motor, je Ecclestone podpisal pogodbo z Alfo Romeo za njihove močne motorje  flat-12 od sezone 1976 naprej. Motorji so bili brezplačni, toda novi dirkalniki Brabham BT45 so bili obarvani v barvah Martini Racinga, toda bili so nezanesljivi in pretežki. V sezonah 1976 in 1977 je Brabham padel nekje v sredino, zato je Reutemann že pred koncem sezone 1976 zapustil moštvo in prestopil v Ferrari. Pred sezono 1977 ga je zamenjal John Watson, toda moštvo je izgubilo tudi Paceja, ki se je na začetku sezone 1977 smrtno ponesrečil v letalski nesreči.
Za sezono 1978 je imel Murrayov Brabham BT46 več novih tehnologij, s katerimi je želel premagati preveliko težo dirkalnika in ostale pomanjkljivosti zaradi Alfinega motorja. Ecclestone je v moštvo pripeljal dvakratnega prvaka Niki Lauda, ki je imel kar 1 milijon dolarjev plače, kar je pokril nov italijanski sponzor Parmalat. V sezoni 1979 je bil dominantni dirkalnik Lotus 79, ki je izkoriščal podtlak pod dirkalnikom, toda Lauda je zmagal na dveh dirkah z dirkalnikom Brabham BT46, na eni od teh s kontroverzno verzijo BT46B z ventilatorjem.
Partnerstvo z Alfo Romeo se je med sezono 1979 končalo, v moštvo pa je prišel mladi Brazilec Nelson Piquet. Murrayev novi dirkalnik Brabham BT48, ki je dobro izkoriščal podtlak pod dirkalnikom, je bil zgrajen okoli novega motorja Alfa Romeo V12 in je imel revolucionarne karbonske zavore, ki jih je Brabham izdelal prvič poskusno leta 1976. Toda zaradi nepričakovanega upogibanja aerodinamičnih elementov je bilo opravljanje z dirkalnikom nepredvidljivo, motor pa je bil nezanesljiv. Zato je moštvo na koncu sezone zasedalo le osmo mesto v konstruktorskem prvenstvu. Alfa Romeo je med sezono začela testirati lastni dirkalnik, zato se je moral Ecclestone vrniti na motorje Cosworth DFV, kar je Murray opisal z besedam: »Kot da bi bili na počitnicah!«. Novi lažji dirkalnik Brabham BT49, ki ga je poganjal Cosworthov motor, je bil nared ob koncu sezone 1979 za dirko za Veliko nagrado Kanade. Na treningu pred dirko je Lauda napovedal svojo takojšnjo upokojitev, kar je kasneje razložil z besedami: »Dirkanje v krogih mi ne prinaša več užitka.«.
Dirkalnik BT49 je bil uporabljen kar v štirih sezonah. V sezoni 1980 je Piquet dosegel tri zmage, moštvo pa je osvojilo tretje mesto v konstruktorskem prvenstvu. V tej sezoni je moštvo dirkalnike obarvalo v modro in belo, kar je bilo značilno za dirkalnike Brabham nato vse do zadnjega v sezoni 1992. Z boljšim razumevanjem ustvarjanja in delovanja podtlaka, je moštvo naredilo novo verzijo dirkalnika BT49C za sezono 1981 s hidropnevmatičnim vzmetenjem, da bi se izognili omejitvi glede višine dirkalnika, kar naj bi zmanjševalo podtlak. Piquet, ki je pri razvoju testno sodeloval z Murrayem, je z njim osvojil dirkaški naslov prvaka s tremi zmagami, toda pojavile so se tudi obtožbe o goljufanju.
Renault je v Formulo 1 vnesel turbo motorje prvič v sezoni 1977. Brabham je testiral BMW-jev 4-cilindrični M10 turbo motor poleti leta 1981. Za sezono 1982 je moštvo izdelalo nov dirkalnik Brabham BT50 okoli BMW-jevega motorja, ki je bil kot Repco šestnajst let pred tem, vzet iz cestnega avtomobila. Brabham je nadaljeval z dirkanjem z dirkalniki BT49D s Cosworthovim motorjem v začetku sezone, med tem ko so reševali težave z zanesljivostjo in obnašanjem dirkalnika z BMW-jevim motorjem. Odnos med Brabhamom in BMW-jev se je poslabšal, ker je nemško podjetje vztrajalo, da Brabham dirka z njihovimi motorji. Dirkalnik s turbo motorjem BT50 je prvo zmago dosegel na dirki za Veliko nagrado Kanade,  Piquet pa je osvojil dirkaški naslov prvaka v sezoni 1983, po tem ko je prav na zadnji dirki sezone za Veliko nagrado Južne Afrike premagal do tedaj vodilnega v prvenstvu Alaina Prosta z Renaultom, s čimer je postal prvi dirkač, ki je osvojil naslov prvaka z dirkalnikom s turbo motorjem. Kljub uspehu Brazilca pa moštvo niti v sezoni 1981, niti v sezoni 1983 ni osvojila konstruktorskega naslova prvaka, ker drugi dirkači v moštvu niso dosegali podobni uspehov, zmagati je uspel le še Riccardo Patrese.
Piquet je na dirki za Veliko nagrado Francije v sezoni 1985 dosegel zadnjo zmago moštva, preden je po koncu sezone prestopil v Williams. Po sedmih letih in dveh naslovih prvaka ni bil zadovoljen s plačo, ki mu jo je Ecclestone ponudil za sezono 1986. Sezona je bila zelo slaba, saj se je Murrayov radikalno dolg in nizek Brabham BT55 z motorji BMW dosegel le dve točki. BMW in Brabham se nista strinjala, ali je bila za slabe rezultate bolj kriva šasija ali motor dirkalnika. Elio de Angelis je postal prva smrtna žrtev moštva, ko se je smrtno ponesrečil na testiranju na dirkališču Paul Ricard. Avgusta je BMW, ki je razmišljal tudi o svoji dirkalnikih, napovedal izstop iz Formule 1. Murray, ki je v veliki meri prevzel vodenje moštva, kajti Ecclestone je bil bolj zaposlen s svojo vlogo v Formula One Constructors Association, je začutil, da moštvo ne deluje več kot je v zadnjih petnajstih letih, in je zapustil moštvo, novembra pa je prestopil v McLaren.
Ecclestone je držal BMW-jeve motorje do izteka pogodbe v sezoni 1987, toda nemška tovarna ni dobavljala konkurenčnih motorjev, boljše motorje pa so dobavljali Arrowsu. Pomembnejši člani moštva, tudi Murray, so povedali, da je tedaj Ecclestone že izgubil interes za vodenje moštva. Sezona 1987 je bila le malo boljša od predhodne sezone, Patrese in de Cesaris sta skupaj zmogla le deset prvenstvenih točk. Ker Ecclestone ni mogel najti dobrega dobavitelja motorjev, je moštvo zamudilo zadnji rok FIE za prijavo v prvenstvo sezone 1988, in Ecclestone je napovedal umik moštva iz Formule 1 na dirki za Veliko nagrado Brazilije aprila 1988. MRD je prodal Alfi Romeo, kupnina ni znana.
Moštvo Brabham je izpustilo sezono 1988, med katero je prišlo do menjave lastnika. Novi Brabham BT58, ki ga je pogajal motor Judd (še ena od družb, ki jih je ustanovil Jack Brabham), je bil izdelan za sezono 1989. Italijanski dirkač Stefano Modena je dirkal v moštvo ob bolj izkušenem Martinu Brundlu. V konstruktorskem prvenstvu je moštvo zasedlo osmo mesto, Modena pa je na dirki za Veliko nagrado Monaka osvojil zadnjo uvrstitev moštva na stopničke.
Po aretaciji Luhtija zaradi obtožb o izmikanju plačevanja davkov sredi leta 1989 si je več partnerjev  želelo lastništvo nad Brabhamom. Middlebridge Group Limited, japonska inženirska družba, ki je z moštvom Middlebridge Racing sodelovala že v prvenstvu Formule 3000, je prevzela nadzor nad Brabmahom pred sezono 1990. V kupnino je bil vključen tudi kredit 1 milijon funtov pri finančni družbi Landhurst Leasing, toda moštvo je ostalo z zelo majhnim proračunom in je v zadnjih treh sezonah osvojila le nekaj uvrstitev med dobitnike točk. Najmlajši sin Jacka Brabham, David, je v sezoni 1990 dirkal kratek čas v moštvu. Podobno tudi Damon Hill, sin nekdanjega prvaka z Brabhamom, Grahama Hilla, v sezoni 1992. Hill je prestopil v odmirajoče moštvo Brabham, po tem ko je moštvo odpustilo Giovanno Amati, zadnji dirkačico ki je poskušala dirkati v Formuli 1, dokler ni zmanjkalo sponzorskih sredstev.
Argentinec Sergio Rinland je izdelal zadnje dirkalnike Brabhama okrog motorjev Judd, razen v sezoni 1992, ko so uporabljali Yamahine motorje. V sezoni 1992 se je moštvo redko uspelo kvalificirati na dirke. Hill je zadnjo uvrstitev na dirki dosegel na Veliki nagradi Madžarske, ko je dosegel enajsto mesto z več kot štirimi krogi zaostanka za zmagovalcem. Še pred koncem sezone je moštvu zmanjkalo denarja in je bankrotiralo. Middlebridge Group Limited ni mogel več vračati denarja za zdaj že 6 milijon funtov velik kredit pri družbi Landhurst Leasing, ki je šla v prisilno poravnavo. Primer je preiskoval celo britanski urad za preprečevanje prevar. Landhurstovi direktorji so bili spoznani krive korupcije in obsojeni na zaporne kazni, ker so jemali podkupnine za nova posojila Middlebridgu.  Brabham je bil tako eden štirih moštev, ki je v tisti sezoni zapustila Formulo 1 (cf March Engineering, Fondmetal in Andrea Moda Formula). Čeprav so bili pogovori o oživitvi moštva za prihodnjo sezono 1993, pa je njeno premoženje prešlo na Landhurst Leasing, ki ga je prodala na dražbi leta 1993. Staro tovarno moštva v Chessingtonu je leta 2006 kupilo moštva Carlin DPR, ki nastopa v prvenstvu GP2.
Jack Brabham in Ron Tauranac sta družbo, ki sta jo leta 1961 ustanovila za izgradnjo dirkalnikov po naročilu, poimenovala Motor Racing Developments (MRD). Prvotno sta imela oba polovični delež družbe.  Tauranac je skrbel za inženirsko delo in vodenje poslov, Brabham pa je bil testni dirkač in je sklepal posle, kot na primer za uporabo motorjev Repco ali vetrovnika MIRA. Prispeval je tudi ideje ob načrtovanju dirkalnikov, pogosto pa je pomagal izdelovati tudi dele ter nato še sestavljati dirkalnike.
Med letoma 1963 in 1965 MRD ni bil direktno udeležen v Formuli 1, kjer je nastopalo Brabhamovo moštvo Brabham Racing Organisation (BRO). Kot ostale stranke, ki so kupovale dirkalnike pri MRD-ju, je BRO kupoval dirkalnike, prvotno po 3.000 funtov na dirkalnik, v kar pa ni bil vključen razvoj. MRD pa je pogosto nastopal v ostalih kategorijah Formul. Tauranac ni bil zadovoljen zaradi njegove distance do Formule 1, dokler v sezoni 1966 ni popolnoma izgubil interes za izdelovanje dirkalnikov Formule 1 pod trenutnimi razmerami. Brabham je iskal druge dobavitelje šasij za BRO, toda dosegla sta dogovor, da je MRD od sezone 1966 bolj udeležen v Formulo 1. Po tem ko je Jack Brabham prodaj svoj delež v MRD-ju Ronu Tauranacu konec leta 1969, je MRD tudi uradno nastopal v Formuli 1, čeprav je bilo ime zaradi sponzorskih pogodb na uradnih seznamih dirk različno.
Čeprav so prvi dirkalnik zgradili šele leta 1961, je MRD do sredine šestdesetih let prehitel uveljavljene konstruktorje, kot je bil Cooper, ter postal največji proizvajalec enosedežnih dirkalnikov na svetu, do leta 1960 pa so zgradili že 500 dirkalnikov. Med ostalimi moštvi Formule 1, ki so dirkala z Brabhami, sta bila najuspešnejši Frank Williams Racing Cars in Rob Walker Racing Team. Na dirki za Veliko nagrado Velike Britanije 1965 je nastopalo kar sedem dirkačev z Brabhami, od tega le dva iz tovarniškega moštva, v tej sezoni pa je bilo običajno na dirkah štiri ali pet dirkačev z Brabhami. Tovarna je izdelala številne dirkalnike za nižje kategorije Formul vsako leto, največ 89 leta 1966.  Brabham je imel sloves, da so bili dirkalniki za stanke enako dobri kot tisti, ki jih je uporabljalo tovarniško moštvo na dirkah in so bili uporabni takoj. MRO je tudi strankam ponujalo veliko podporo, ki je vključevala tudi pomoč pri nastavitvi dirkalnika s strani Jacka Brabhama. V tem času so bili dirkalniki znani kot Repco Brabhami, ne zaradi uporabe motorjev Repco v Formuli 1 med sezonama 1966 in 1968, ampak zaradi manjše sponzorske pogodbe, po kateri je Repco dobavljal dele za dirkalnike Jacku Brabhamu že vse odkar je bil ta pri Cooperju.
Ob koncu leta 1971 je Bernie Ecclestone kupil MRD. Zadržal je ime znamke Brabham, kot tudi prihodnji lastniki družbe. Čeprav se je še nekaj časa nadaljevala proizvodnja dirkalnikov za stranke tudi pod Ecclestonom, pa se je Britanec kasneje predvsem posvečal dirkanju v Formuli 1. Zadnji dirkalniki za stranke sta bila dirkalnika Formule 2 BT40 in Formule 3 BT41 iz leta 1973, kasneje pa je Ecclestone še prodal nekdanje dirkalnike Formule 1 Brabham BT44B RAM Racingu v drugi polovici leta 1976.
Leta 1988 je Ecclestone prodal Motor Racing Developments Alfi Romeo. Moštvo tiste sezone ni nastopalo v Formuli 1, toda Alfa Romeo je moštvu naložila izdelavo prototipa dirkalnika »Procar«, dirkalnika z obliko limuzine (Alfa Romeo 164), ki bi vsebovalo izgradnjo dirkalne šasije in namestitev motorja za dirkačem, mišljeno za serijo, da bi večji proizvajalci podpirali dirke Formule 1. Dirkalnik je bil poimenovan Brabham BT57.
Brabhamovi dirkalniki so sodelovali na dirki Indianapolis 500 od sredine šestdesetih leto do zgodnjih sedemdesetih. Po ustavljenem projektu za dirko leta 1962, se je MRD obvezal zgraditi šasijo za Indycar okoli ameriškega motorja Offenhauser. Rezultat tega, Brabham BT12, je bil uporabljen s strani Jacka Brabhama na dirki leta 1964, kjer pa je odstopil zaradi luknje v rezervoarju za gorivo. Dirkalnik je ponovno nastopil na dirki leta 1966, ko je Jim McElreath zasedel tretje mesto. V letih 1968, 1969 in 1970 se je Brabham vrnil na dirko Indianapolis 500, na začetku z 4,2L verzijo Repcovega V8 motorja, ki je bil uporabljen v Formuli 1 in s katerim je Peter Revson na dirki leta 1969 zasedel peto mesto, nato pa so leta 1970 spet uporabili Offenhauserjev motor. Kombinacija Brabham-Offenhauser je bila uporabljena ponovno leta 1971, ko je z J.C. Agajanianovim dirkalnikom peto mesto osvojil Bill Vukovich II. Brabhamov dirkalnik ni uspel nikoli zmagati na dirki Indianapolis 500, je pa McElreath zmagal na štirih dirkah prvenstva USAC v letih 1965 in 1966 z dirkalnikom Brabham BT12. Dean Van Lines Special, s katerim je Mario Andretti osvojil prvenstvo USAC, je bila direktna kopija tega dirkalnika, zgradil ga je Andrettijev šef mehanikov Clint Brawner. Revson je dosegel zadnjo zmago Brabhama v prvenstvu USAC leta 1969 z dirkalnikom BT25, ki je uporabljal Repcov motor.
V šestdesetih in zgodnjih sedemdesetih letih so dirkači Formule 1 pogosto nastopali tudi na dirkah Formule 2. Leta 1966 je MRD zgradil dirkalnik BT18 za dirke nižje kategorije, motor pa je bil Hondin. Dirkalnik je bil izjemno uspešen, saj je zmagal na enajstih zaporednih dirkah Formule 2, ki sta jih dosegla Brabham in Hulme. Dirkalnik je na dirke prijavil MRD, ne Brabham Racing Organisation, da bi se izognili direktnemu sporu z Repcom, njihovem dobaviteljem motorjev za Formulo 1.
Prvi Brabhamov dirkalnik Formule 3 je bil BT9, ki je v sezoni 1964 zmagal na štirih pomembnejših dirkah. BT15, ki je sledil leta 1965, je bil izjemno uspešen dirkalnik. Prodanih je bilo 58 dirkalnikov, ki so dosegli 42 zmag na pomembnejših dirkah. Nadaljnji razvoj, ki je temeljil na istem konceptu, sledil pa je tudi pojavu krilc, je bil zelo konkurenčen vse do leta 1971. BT38C iz leta 1972 je bil Brabhamov prvi dirkalnik zgrajen iz školjke in prvi dirkalnik, ki ga ni naredil Tauranac. Čeprav so dobili 40 naročil, pa ni bil tako uspešen kot njegovi predhodniki. BT41 oglate oblike je bil zadnji Brabhamov dirkalnik Formule 3.
Tauranac ni užival v izdelovanju športnih dirkalnikov, zato je temu namenil le majhen delež časa, ki ga je v MRD-ju namenil izredno uspešnim enosedežnim dirkalnikom. Med letoma 1961 in 1972 je bil zgrajenih le štirinajst športnih dirkalnikov, od skupno 600 dirkalnikov. BT8A je bil edini športni dirkalnik zgrajen v nekaj večji seriji in je bil razmeroma uspešen na nacionalnih dirkah Velike Britanije v letih 1964 in 1965. Podoben koncept je bil nadgrajen z dirkalnikom BT17 leta 1966, ki je bil opremljen z 4,1L motorjem Repco za Can-Am, toda zgrajen je bil le en primerek, projekt pa je bil zaradi nezanesljivosti motorja hitro opuščen.
Brabham je imel sloves tehnično konservativnega moštva v šestdesetih letih, predvsem ker so se držali tradicionalnega sestavljenega ogrodja dirkalnika še dolgo po tem, ko je Lotus predstavil lažjo in trdnejšo školjko v sezoni 1962. Glavni inženir Brabhama Tauranac je takrat menil, da školjke v začetnem obdobju še niso bil toliko trdnejše od dobro zgrajenih sestavljenih ogrodij, težje jih je bilo popravljati in niso bile primerne za MRD-jeve stranke. Njegovi staromodni dirkalniki so osvojili tako konstruktorska kot tudi dirkaška naslova v sezonah 1966 in 1967, vse do obvezne uporabe školjk, ki so bile varnejše, za sezono 1970 pa so bili še konkurenčni.
Kljub oznaki konservativnega moštva, pa je bil Brabham prvo moštvo Formule 1, ki je leta 1963 začelo uporabljati vetrovnik, s katerim so želeli zmanjšati upor zraka in preprečili, da bi dirkalnik pri velikih hitrostih dvigovalo. Uporaba vetrovnikov je postala pravilo šele v zgodnih osemdesetih letih in je eden najpomembnejših dejavnikov pri izdelavi modernih dirkalnikov. Proti koncu šestdesetih leti so začela moštva izkoriščati aerodinamični podtlak, ki je pritiskal pnevmatike ob tla in s tem omogočal hitrejšo vožnjo skozi ovinke. Na dirki za Veliko nagrado Belgije 1968 sta bila Brabham in Ferrari prva, ki sta uporabila zadnje krilce iste širine kot je bil dirkalnik, za povečevanje podtlaka pod dirkalnikom.
Moštveno najbolj plodno obdobje tehničnih inovacij pa je bilo v sedemdesetih in osemdesetih letih, ko je bil tehnični direktor Gordon Murray. Leta 1976 je moštvo začelo izdelovati karbonske zavore, ki so bile lažje od klasičnih ter mnogo bolj učinkovite. Zgodnje verzije so uporabljale karbonske zavorne plošče in jeklene diske s karbonskimi delci, tehnologija pa na začetku ni bila zanesljiva. V sezoni 1976 je Carlos Pace na dirkališču Österreichring pri 290 km/h doživel hudo nesrečo, ko je zaradi zadrževanja toplote v zavornem sistemu zavrela zavorna tekočina. Do sezone 1979 je Brabham razvil učinkovite karbonske zavore, ki so imele tako diske kot tudi zavorne plošče iz karbona. Do poznih osemdesetih let so karbonske zavore uporabljali že skoraj vsi dirkalniki na najvišji ravni dirkanja v različnih serijah.
Čeprav je Brabham eksperimentiral s krilci in krili pod dirkalnikom sredi sedemdesetih let, pa moštvo kot tudi ostali konkurentje niso popolnoma razumeli Lotusovega dirkalnika iz leta 1977, ki je izkoriščal podtlak pod dirkalnikom. Brabham BT46B je proizvajal ogromen podtlak pod dirkalnikom z ventilatorjem, ki je sesal zrak izza dirkalnika, čeprav so trdili, da je namenjen le hlajenju. Ta dirkalnik je nastopil le na eni dirki Formule 1 za Veliko nagrado Švedske 1978, kjer je z njim zmagal Niki Lauda, dokler FIA ni zaprla luknje v pravilih.
Čeprav je bil Murray prvi, ki je leta 1979 uporabil lahka karbonska vlakna pri okrepitvi Brabhamove šasije, je bil zaradi zgledovanja po Tauranacu zadnji, ki je uporabil školjko. Murray je bil zadržan pri uporabi enovite šasije, preden bi razumel njeno obnašanje ob trku. Zato je šasijo dirkalnika BT49 preizkusil na crash testu.  Moštvo ni sledilo McLarnu MP4/1 iz sezone 1981 s šasijo iz enega kosa do sezone 1986, ko so predstavili dirkalnik Brabham BT55, in bili zadnje moštvo v tem pogledu. Ta tehnologija je danes uporabljena na vseh ravneh dirk enosedežnih dirkalnikov.
Za sezono 1981 je FIA omejila minimalno višino dirkalnika na 60 mm, da bi dirkalne z omejitvijo podtlaka upočasnili v ovinkih. Gordon Murray je v ta namen naredil hidropnevmatično vzmetenje za dirkalnik Brabham BT49C, kar je dirkalniku omogočalo, da je bil pri višji hitrosti mnogo nižji. Ostala moštva so Brabham obtožila goljufanja, toda Murray je menil, da sistem ne krši pravilnika. Proti moštvu zaradi tega ni bilo nobenega ukrepa, zato so podobne sisteme začela uporabljati tudi ostala moštva.
Na dirki za Veliko nagrado Velike Britanije 1982 je Brabham zopet začel uporabljati postanke za dolivanje goriva in menjavo pnevmatik med dirko, kar je bilo prvič po sezoni 1957. Tako so Brabhamovi dirkači lahko na začetku z manj goriva in mehkejšimi pnevmatikami pobegnili. Po preučevanju tehnike postankov na dirkah Indianapolis 500 in NASCAR, je moštvo zmanjšalo čas postanka za menjavo pnevmatik in dolivanje goriva na štirinajst sekund. Leta 1982 je Murray menil, da taka taktika le sporoča sponzorjem, da nimajo možnosti za zmage, toda v naslednji sezoni 1983 je moštvo že dobro izkoristilo tako taktiko. Dolivanje goriva je bilo za sezono 1984 prepovedano in je bilo ponovno dovoljeno šele v sezoni 1994, toda menjava pnevmatik je ostala. Max Mosley, šef FIE, je v drugi polovici devetdesetih let celo trdil, da so postanki v boksih za gledalce večji spektakel kot prehitevanja na stezi.
Dirkalnik z ventilatorjem in hidropnevmatičnim vzmetenjem sta izkoristila luknje v športnih pravilih. V zgodnjih osemdesetih letih je bil Brabham obtožen, da je šel še dlje in prekršil pravila. V sezoni 1981, ko je Piquet osvojil prvi naslov prvaka, so krožile govorice o nelegalnih prelahkih šasijah Brabham. Dirkač Jacques Laffite je bil med tistimi, ki so trdili, da so na šasijo pred uradnim tehtanjem pritrdili balast. To obtožbo je Brabhamovo vodstvo zavrnilo. Proti moštvu pa ni bil vložen noben uraden protest, zato športne oblasti niso mogle ukrepati proti Brabhamu.
Od leta 1978 je bil Ecclestone predsednik združenja Formula One Constructors Association (FOCA), telesa predstavnikov moštev, ki je zastopalo njihove interese. Zaradi tega so se pojavljale obtožbe, da je bil med prvimi obveščen o nameravanih spremembah pravil. Ecclestone je zavrnil, da bi imelo moštvo zaradi tega kakšno korist, Murray pa je nasprotno povedal, da so konec leta 1982 opustili projekt izgradnje dirkalnika BT51, ker so izvedeli, da naj bi bil ground effect dovoljen za sezono 1983. Brabham je tako moral narediti nov dirkalnik Brabham BT52 v vsega treh mesecih. Ob koncu sezone 1983 sta tako Renault kot tudi Ferrari, ki sta bila premagana v dirkaškem prvenstvu s strani Piqueta, protestirala, da je bil indeks goriva RON pri Brabhamu nad dovoljeno mejo 102. FIA je odločila, da je bil indeks do 102,9 v mejah dovoljenega in da Brabham ni prekršil pravil.
Bamsey, Ian; Benzing, Enrico; Staniforth, Allan; Lawrence, Mike (1988). The 1000 bhp Grand Prix cars (angleščina). G T Foulis & Co Ltd. ISBN 0854296174. 
Brabham, Jack; Nye Doug (2004). The Jack Brabham Story (angleščina). Motorbooks International. ISBN 0-7603-1590-6. 
Collings, Timothy (2004). The Piranha Club (angleščina). Virgin Books. ISBN 0-7535-0965-2. 
Drackett, Phil (1985). Brabham — Story of a racing team (angleščina). Arthur Baker Ltd. ISBN 0-213-16915-0. 
Gill, Barrie (ed.) (1976). The World Championship 1975 - John Player Motorsport yearbook 1976 (angleščina). Queen Anne Press Ltd. ISBN 0-362-00254-1. 
Hamilton, Maurice (ed.) (1983). Autocourse 1983–1984 (angleščina). Hazleton Publishing. ISBN 0-905138-25-2. 
Henry, Alan (1985). Brabham, the Grand Prix Cars (angleščina). Osprey. ISBN 0-905138-36-8. 
Hodges, David (1998). A-Z of Formula Racing Cars 1945–1990 (angleščina). Bay View books. ISBN 1-901432-17-3. 
Lawrence, Mike (1999). Brabham+Ralt+Honda: The Ron Tauranac story (angleščina). Motor Racing Publications. ISBN 1-899870-35-0. 
Lovell, Terry (2004). Bernie's Game (angleščina). Metro Books. ISBN 1843580861. 
Nye, Doug (1986). Autocourse history of the Grand Prix car 1966–85 (angleščina). Hazleton publishing. ISBN 0-905138-37-6. 
Roebuck, Nigel (1986). Grand Prix Greats (angleščina). Patrick Stephens Ltd. ISBN 0-85059-792-7. 
Tremayne, David; Hughes, Mark (1998). The Concise Encyclopedia of Formula One (angleščina). Parragon. ISBN 0-7525-6735-7. 
Unique, (Various). Brabham - the man and the machines (angleščina). Unique Motor Books. ISBN 1-84155-619-X. Časopisi in revije
Baker, Andrew (10. oktober 1993). "Sport Almanack: Racing cars for sale: one careful owner" (angleščina). The Independent. 
Fearnley, Paul (maj 2006). "The powerhouse that Jack built" (angleščina). Motorsport. str. 41. 
Murray, Alasdair (11. november 1987). "Tycoon's drive and a formula worth millions" (angleščina). The Times. str. 4. 
Scarlett, Michael (maj 2006). "Team Building" (angleščina). Motorsport. str. 43. Spletne strani
"Brabham (Motor Racing Developments Ltd.)" (angleščina). www.grandprix.com. Arhivirano iz prvotnega spletišča dne 7. marec 2006. Pridobljeno dne 7. december 2006. 
Wright, Rosalind. "Serious Fraud Office Annual Report 1997–98" (angleščina). www.sfo.gov.uk. Pridobljeno dne 7. december 2006.  (Obstaja tudi v papirnati različici. Izdal je HMSO julija 1998. ISBN 0-10-551856-5)
Brahiterapija oz. brahiradioterapija ali bližinsko obsevanje, tudi notranje obsevanje in  radioterapija z zaprtimi viri sevanja, je oblika radioterapije, pri kateri vir sevanja vstavimo v notranjost telesa. Brahiterapijo najpogosteje uporabljamo kot učinkovito zdravljenje raka materničnega vratu, prostate in dojke ter kožnega raka, primerna pa je tudi za zdravljenje raka številnih drugih organov. Brahiterapijo lahko uporabljamo samostojno ali v kombinaciji z drugimi vrstami zdravljenja, na primer s kirurgijo, z zunanjim obsevanjem (teleradioterapija - TRT) in kemoterapijo.
Za razliko od TRT, pri kateri tumor obsevamo z virom visokoenergijskih rentgenskih žarkov, ki je zunaj telesa, pri brahiterapiji vir sevanja namestimo neposredno v tumor ali njegovo bližino. Glavna značilnost brahiterapije je, da sevanje vpliva na zelo omejeno območje v bližini vstavljenih virov sevanja, izpostavljenost bolj oddaljenih zdravih tkiv pa je majhna. Pomembna lastnost brahiterapije je tudi, da ob premikanju bolnika ali tumorja viri sevanja ohranijo svoj pravilni položaj glede na tumor. Te značilnosti dajejo brahiterapiji prednost pred TRT –  omogoča namreč zdravljenje tumorja z visokimi dozami sevanja, hkrati pa zmanjša verjetnost neželene poškodbe zdravih tkiv.Zdravljenje z brahiterapijo je mogoče opraviti v krajšem času kot z drugimi tehnikami obsevanja. To zmanjšuje možnost delitve in rasti preživelih rakavih celic v intervalih med posameznimi odmerki sevanja. Poleg tega je potrebnih manj obiskov bolnišnice kot pri TRT, zdravljenje pa v nekaterih primerih lahko izvedemo ambulantno, torej brez sprejema v bolnišnico. Brahiterapija je zato za številne bolnike dostopnejša in priročnejša. Naštete lastnosti brahiterapije zagotavljajo, da jo večina bolnikov zelo dobro prenaša.
Brahiterapija zagotavlja učinkovito zdravljenje številnih vrst raka. Objavljeni rezultati dokazujejo, da je verjetnost ozdravitve po brahiterapiji primerljiva s kirurškim zdravljenjem in TRT, pri uporabi v kombinaciji s tema načinoma zdravljenja pa lahko celo višja. Poleg tega brahiterapija, če je izvedena s pravilno tehniko, zmanjšuje tveganje za pojav hudih neželenih stranskih učinkov zdravljenja.
Prva poročila o uporabi brahiterapije segajo v leto 1901 (kmalu po Becquerelovem odkritju radioaktivnosti leta 1896), ko je Pierre Curie predlagal Henriju-Alexandru Danlosu, da bi bilo mogoče vir radioaktivnega sevanja vstaviti v tumor, takšen način obsevanja pa je predlagal tudi Alexander Graham Bell. Ugotovili so, da sevanje zmanjšuje velikost tumorjev. V začetku dvajsetega stoletja sta pionirske tehnike uporabe brahiterapije preizkušala Danlos na Inštitutu Curie v Parizu in Robert Abbe v bolnišnicah St Luke's in Memorial Hospital v New Yorku.Po začetnem zanimanju za brahiterapijo v Evropi in ZDA je sredi dvajsetega stoletja njena uporaba upadla, kar je bilo predvsem posledica tega, da so bili zdravniki, ki so ročno vstavljali radioaktivne vire, preveč izpostavljeni sevanju.Razvoj sistemov za oddaljeno naknadno polnjenje, ki je omogočil vstavljanje radioaktivnih virov z varne razdalje, in uporaba novih radioaktivnih virov v 50-ih in 60-ih letih 20. stoletja sta zmanjšala nevarnost izpostavljenosti sevanju za zdravnike in bolnike. S tem ter z najnovejšim razvojem metod tridimenzionalnega slikanja, računalniških sistemov za načrtovanje zdravljenja in modernih obsevalnih naprav je brahiterapija postala varno in učinkovito orodje za zdravljenje številnih vrst raka.
Opredeliti je mogoče različne vrste brahiterapije, in sicer glede na (1) namestitev virov sevanja, (2) hitrost pretoka doze sevanja in (3) trajanje obsevanja.
Glede na način vstavljanja radioaktivnih virov ločimo intersticijsko in kontaktno brahiterapijo. 
Pri intersticijski brahiterapiji vire vstavimo neposredno v tumor (npr. v tumor prostate ali dojke).Pri kontaktni brahiterapiji vire sevanja vstavimo v prostor poleg tumorja/tarčnega področja. Ta prostor je lahko telesna votlina (intrakavitarna brahiterapija): npr. maternični vrat, maternica ali nožnica; svetlina votlega organa (intraluminalna brahiterapija): npr. sapnik ali požiralnik; ali površina organa (površinska brahiterapija): npr. koža. Vir sevanja lahko vstavimo tudi v krvne žile (intravaskularna brahiterapija) pri bolnikih z aterosklerozo z namenom preprečevanja ponovne zožitve po širjenju žil.
Hitrost pretoka doze pri brahiterapiji se nanaša na raven ali »intenzivnost«, s katero se sevanje prenaša v tkivo, izraža pa se v enoti Gray na uro (Gy/h).
Brahiterapija z nizko hitrostjo pretoka doze (angl. low dose rate, LDR) - vstavitev virov sevanja, ki oddajajo sevanje s pretokom doze do 2 Gy/h. LDR brahiterapija se pogosto uporablja za zdravljenje raka v ustni votlini in ustnem delu žrela, sarkomov ter raka prostate.Brahiterapija s srednjo hitrostjo pretoka doze (angl. medium dose rate, MDR) - pretok doze od 2 do 12 Gy/h.Brahiterapija z visoko hitrostjo pretoka doze (angl. high dose rate, HDR) - pretok doze, višji od 12 Gy/h. HDR brahiterapija se najpogosteje uporablja pri tumorjih materničnega vratu, požiralnika, pljuč, dojk in prostate. HDR brahiterapija se lahko v nekaterih primerih izvaja ambulantno, brez sprejema v bolnišnico.Brahiterapija s pulznim pretokom doze (angl. pulsed-dose rate, PDR) - kratki pulzi sevanja, običajno enkrat na uro. PDR brahiterapija posnema hitrost in biološko učinkovitost načina LDR. S PDR brahiterapijo najpogosteje zdravimo raka na rodilih ter rake področja glave in vratu.
Začasna brahiterapija - vstavitev virov sevanja za določen čas (običajno nekaj minut ali ur). Trajanje zdravljenja je odvisno od številnih dejavnikov, med drugim od hitrosti pretoka doze ter vrste, velikosti in mesta raka. Pri LDR in PDR brahiterapiji vir običajno ostane vstavljen do 24 ur, pri HDR brahiterapiji pa to običajno traja samo nekaj minut.Trajna brahiterapija - vstavitev drobnih radioaktivnih zrn (približno v velikosti riževega zrna) v tumor ali tarčno področje, kjer ostanejo vse življenje, postopoma razpadajo in oddajajo sevanje. V nekaj tednih ali mesecih se raven sevanja, ki ga oddajajo viri, zmanjša na skoraj nič. Neaktivna zrna nato ostanejo na mestu zdravljenja, vendar ne učinkujejo več. Trajna brahiterapija se najpogosteje uporablja pri zdravljenju raka prostate.
Pri elektronski brahiterapiji majhne nizkoenergijske rentgenske cevke namestimo v predhodno vstavljen aplikator v telesni votlini /tumorju. Te hitro dovedejo visoke doze sevanja v ciljna tkiva, hkrati pa ohranijo nizko izpostavljenost zdravih tkiv sevanju.
Brahiterapija se pogosto uporablja za zdravljenje raka materničnega vratu, prostate, dojk, in kožnega raka.Brahiterapijo je mogoče uporabljati tudi za zdravljenje tumorjev možganov, oči, predela glave in vratu (ustnice, ustno dno, jezik, nosni in ustni del žrela), dihal (sapnik in sapnice), prebavil (požiralnik, žolčnik, žolčevodi, danka in zadnjik), sečil (mehur, sečevod in penis), rodil (maternica, nožnica in zunanje spolovilo) ter mehkih tkiv.Ker je mogoče vire sevanja natančno namestiti v tumor oz. tarčno področje, brahiterapija omogoča sprostitev visoke doze sevanja v majhen, strateško pomemben volumen. Dodatna prednost brahiterapije je, da viri sevanja, ki so nameščeni v tarčno področje oz. tumor ali poleg njega, ohranijo svoj pravilni položaj glede na tarčo tudi ob premikanju bolnika ali tumorja med zdravljenjem. S tem zdravnik doseže optimalno dozo sevanja za ves volumen tumorja, tveganje za poškodbe zdravih tkiv v okolici pa je manjša. To omogoči visoko verjetnost ozdravitve ob visoki verjetnosti ohranitve delovanja zdravih organov oz. nizki verjetnosti zapletov zdravljenja.
Brahiterapija se po navadi izvaja v manjšem številu odmerkov (frakcij) kot TRT. Bolniki, ki se zdravijo z brahiterapijo, morajo zato oddelek za radioterapijo obiskati manj pogosto kot tisti, ki se zdravijo s TRT, poleg tega je celotno obsevalno zdravljenje mogoče izvesti v krajšem času. Zdravljenje z brahiterapijo pogosto poteka ambulantno. Ta prednost je še posebno pomembna za zaposlene, starejše bolnike in tiste, ki živijo daleč od bolnišnice, saj jim s tem zagotovimo lažji dostop do obsevanja, pa tudi verjetnost, da bodo upoštevali načrt zdravljenja, je višja. Krajši čas in ambulantni način zdravljenja lahko tudi izboljšata stroškovno učinkovitost radioterapevtskih oddelkov.Brahiterapijo lahko uporabljamo kot edino zdravljenje pri majhnih ali lokalno omejenih tumorjih pod pogojem, da bolnik nima zasevkov v oddaljenih organih, tj. da se rak ni razširil na druge dele telesa). V določenih primerih je brahiterapija pristop, ki je povsem primerljiv s kirurškim, saj dosega enako verjetnost ozdravitve in ima podobno verjetnost za pojav zapletov. Pri lokalno napredovalih tumorjih kirurški poseg ne zagotavlja nujno najboljše možnosti ozdravitve, pogosto pa tudi ni tehnično izvedljiv. V takih primerih edino možnost ozdravitve ponuja obsevanje, vključno z brahiterapijo (s kemoterapijo ali brez nje). V primerih, ko je tumor težko dostopen ali je prevelik, da bi bilo mogoče zagotoviti optimalno porazdelitev sevanja, brahiterapijo kombiniramo z drugimi načini zdravljenja, na primer s TRT in/ali s kirurškim posegom. Kombinirano zdravljenje z brahiterapijo in izključno s kemoterapijo se izvaja redko.V bolj napredovalih fazah bolezni je mogoče brahiterapijo uporabljati kot paliativno zdravljenje za lajšanje simptomov, npr. bolečin in krvavitev.
Brahiterapijo lahko uporabljamo pri zdravljenju lokalno omejenega raka materničnega vratu, torej v začetnem stadiju bolezni, kjer v izbranih primerih predstavlja enakovredno alternativo kirurškemu zdravljenju. Pri napredovalih oblikah bolezni, pri katerih kirurško zdravljenje zaradi obsežnosti tumorja ni več možno, pa obsevanje predstavlja edino možnost za ozdravitev. V teh primerih je brahiterapija ključni del obsevanja. Brahiterapija, uporabljena v kombinaciji s TRT, zagotavlja boljši izid kot zdravljenje izključno s TRT. Raka na materničnem vratu lahko zdravimo z LDR, PDR ali HDR brahiterapijo in verjetnost ozdravitve je, ne glede na hitrost pretoka doze, podobna.Najmodernejša tehnika brahiterapije raka vratu maternice, kakršna je od leta 2006 v rabi tudi na Onkološkem inštitutu Ljubljana, temelji na uporabi magnetno-resonančnega slikanja, ki omogoča visoko natančnost obsevanja. V primerjavi s klasičnim pristopom, ki je temeljil na rentgenskem slikanju, omogoča omenjena tehnika večjo verjetnost ozdravitve ob manjši verjetnosti pojava zapletov zdravljenja.
Brahiterapijo za zdravljenje raka prostate je mogoče izvajati v obliki trajne vsaditve radioaktivnih (običajno jodovh) zrn (LDR brahiterapija) ali v obliki začasne HDR brahiterapije.Trajna vsaditev zrn je primerna za bolnike z lokalno omejenimi, nizko-rizičnimi tumorji. Ta oblika zdravljenja se je izkazala kot zelo učinkovita pri preprečevanju ponovitve raka. Verjetnost preživetja je podobna kot pri TRT ali kirurškem posegu (radikalni prostatektomiji), vendar pa je pri tej obliki zdravljenja manj stranskih učinkov, kot sta impotenca in urinska inkontinenca. Postopek je izveden hitro in bolniki gredo običajno lahko domov že isti dan, po enem do dveh dneh pa se lahko vrnejo k običajnim aktivnostim. Trajna vsaditev zrn je manj invazivna možnost zdravljenja od kirurške odstranitve prostate.Začasna HDR brahiterapija je novejši pristop k zdravljenju raka prostate. Podobno kot LDR pristop z radioaktivnimi zrni je HDR brahiterapija primerna za bolnike z lokalno omejenimi, nizko-rizičnimi tumorji. Poleg tega pa predstavlja odlično terapevtsko možnost tudi pri bolnikih s srednje in visoko rizično boleznijo. V teh primerih jo praviloma uporabljamo kot dodatek k zdravljenju s TRT za zagotovitev visoke doze v prostati (poznana tudi kot »boost« terapija). Princip HDR brahiterapije prostate temelji na začasni vstavitvi votlih igel v področje prostate skozi presredek. Med vstavljanjem igel je bolnik v anesteziji, igle pa zdravnik vstavi pod nadzorom ultrazvoka. Igle nato naknadno napolnijo z radioaktivnim iridijevim virom. Polnjenje igel je natančno računalniško krmiljeno in prilagojeno obliki tumorja, prostate in okolnih zdravih tkiv vsakega posameznega bolnika. Na ta način je možno zelo natančno, ciljano obsevanje, katerega namen je uničenje tumorskih celic ob ohranitvi zdravih celic v okolici. Takšen pristop se odraža v odličnih rezultatih zdravljenja, za katere je značilna visoka verjetnost ozdravitve ob nizki verjetnosti zapletov. HDR brahiterapija torej predstavlja odlično možnost zagotavljanja visoke doze sevanja, ki se prilagodi obliki tumorja in prostate, hkrati pa zmanjšuje obsevanje okoliških tkiv. HDR brahiterapija prostate ima določene prednosti pred kirurško terapijo. Verjetnost za razvoj stranskih učinkov, kot sta impotenca in urinska inkontinenca je po brahiterapiji nižja kot po kirurgiji, Pomembna prednost HDR brahiterapije v primerjavi s krurgijo ali TRT je tudi krajši čas zdravljenja. HDR brahiterapijo prostate izvajajo tudi na Onkološkem inštitutu Ljubljana.
Obsevanje predstavlja pomemben del celostnega pristopa k zdravljenju raka dojke. Brahiterapija v tem kontekstu igra vlogo pooperativnega ali uvodnega zdravljenja in v primerih napredovale bolezni paliativnega zdravljenja za lajšanje simptomov. Pooperativno brahiterapijo dojke praviloma izvajamo po obsevanju celotne dojke s TRT največ zmerne doze. Z uporabo takšnega pristopa dosežemo ciljano zvišanje obsevalne doze v ležišču odstranjenega tumorja in v največji možni meri zmanjšamo obsevanost zdravega tkiva dojke, kože, pljuč in drugih okolnih struktur. V zadnjem času pa brahiterapijo uporabljamo tudi kot samostojno metodo pooperativnega obsevanja (brez TRT) pri izbranih bolnicah z rakom dojke. To tehniko zdravljenja imenjujemo APBI (angl. Accelerated Partial Breast Irradiation - pospešeno obsevanje dela dojke). Pri APBI obsevamo samo tisti predel dojke, ki je neposredno obkrožal odstranjeni tumor. APBI zdravljenje je običajno končano v enem tednu. Dosedanje raziskave, pri katerih so ženske spremljali do 6 let po zdravljenju, so pokazale, da brahiterapija zagotavlja odlično možnost za lokalno ozdravitev. Trenutno poteka primerjalna študija izidov terapij APBI in EBRT v obdobju do 10 let po zdravljenju.Brahiterapijo v zdravljenju raka dojke običajno izvajamo v obliki začasne HDR brahiterapije. Pri intersticijski brahiterapiji vstavitvi gibljivih plastičnih aplikatorskih cevk v dojko v splošni anesteziji sledi slikanje in računalniško načrtovanje obsevanja. Ko je računalniški načrt obsevanja izdelan, aplikatorske cevke povežemo z brahiterapevtsko napravo za naknadno polnjenje, ki z računalniškim vodenjem varno in učinkovito obseva ležišče tumorja. Obsevanje se pri vsaki terapiji izvaja samo nekaj minut. Ob koncu zdravljenja aplikatorske cevke odstranimo. Pri intrakavitarni brahiterapiji dojke, ki je poznana tudi kot balonska brahiterapija (npr. MammoSite), se za dovajanje sevanja uporablja en sam kateter, pritrjen na balon, ki ga vstavimo v dojko na mesto, kjer je ležal odstranjeni tumor in ga tam napihnemo. Obstajajo tudi naprave za brahiterapijo dojke, ki združujejo funkcije intersticijske in intrakavitarne brahiterapije (npr. SAVI). Te naprave uporabljajo več katetrov, ki pa se v dojko vstavijo skozi eno vstopno točko. Raziskave kažejo, da uporaba več katetrov zdravnikom omogoča natančnejše obsevanje.
Brahiterapija za nemelanomski rak kože, kot sta karcinom bazalnih celic in ploščatocelični karcinom, predstavlja alternativo operativnemu zdravljenju ali TRT. Še posebej primerna je za zdravljenje raka na nosu, ušesih, očesnih vekah ali ustnicah, kjer lahko operativni poseg pusti za posledico moteno funkcijo organa oz. zahteva obsežno rekonstrukcijo. Za zagotavljanje tesnega stika med virom oz. viri sevanja in kožo moramo uporabiti različne aplikatorje, ki se prilegajo kožnim krivinam in pomagajo pri zagotavljanju natančnega dovajanja optimalne obsevalne doze.Brahiterapija pri kožnem raku zagotavlja dobre kozmetične rezultate in je klinično učinkovita. Raziskave, pri katerih so bolnike spremljali do 5 let po končani terapiji, so pokazale, da je brahiterapija v primerjavi s TRT zelo učinkovita v smislu lokalnega nadzora. Čas zdravljenja je običajno kratek, kar je za bolnike priročnejše. Kot kaže, bi lahko brahiterapija v bližnji prihodnosti postala standard za zdravljenje kožnega raka.
Brahiterapija predstavlja pomembno tehniko zdravljenja tudi pri številnih drugih tumorjih in tudi pri nekaterih nemalignih boleznih ter stanjih. Brahiterapija se je izkazala za učinkovito metodo preprečevanja žilnih zožitev (stenoz) in ponovnih zožitev (restenoz) v žilnih opornicah. Brahiterapevtski aplikator – žilni kateter namestimo na prizadeto mestov v krvni žili in skozenj vstavimo vir sevanja za določen čas.
Verjetnost za nastanek in vrsta akutnih, subakutnih in kroničnih stranskih učinkov, povezanih z brahiterapijo, sta odvisni od mesta tumorja in vrste brahiterapije.
Akutni stranski učinki brahiterapije so lahko: lokalne modrice, oteklina, krvavitev ali neugodje na mestu vsadka. Ti učinki običajno izginejo v nekaj dneh po končanem zdravljenju. Bolniki lahko krajše obdobje po koncu zdravljenja čutijo tudi utrujenost.Zdravljenje raka materničnega vratu ali prostate z brahiterapijo lahko povzroči tudi pojav akutnih in začasnih simptomov na sečilih, na primer zadrževanje ali uhajanje urina, ali bolečega uriniranja. Pojavijo se lahko tudi prehodni stranski učinki s strani prebavil, kot so pogostejše odvajanje blata, driska, zaprtje ali manjše krvavitve iz danke. Akutni in subakutni stranski učinki običajno izzvenijo v nekaj dneh ali tednih. Pri trajni brahiterapiji raka prostate (z zrni) obstaja majhna možnost, da se nekatera zrnca premaknejo v sečni mehur in se izločijo z urinom.
Brahiterapija kožnega raka lahko povzroči luščenje zunanjih plasti kože (deskvamacijo) okoli zdravljenega območja še nekaj tednov po zaključku terapije. Koža se ponovno zaceli v 5–8 tednih. Po zdravljenju raka ustnice so lahko posledica brahiterapije razjede, ki pa se običajno pozdravijo v 4–6 tednih.Večino akutnih stranskih učinkov brahiterapije je mogoče zdraviti z zdravili ali dieto in običajno po zaključku zdravljenja sčasoma minejo (običajno v nekaj tednih).
Pri manjšem številu bolnikov lahko brahiterapija povzroči kronične stranke učinke, ki so posledica poškodb okolnih tkiv oziroma organov. Kronični stranski učinki so po naravi običajno blagi ali zmerni in se lahko razvijejo tudi več mesecev do let po končanem zdravljenju. Po zdravljenju raka materničnega vratu ali prostate se lahko pojavijo težave z odvajanjem vode ali prebavne težave. Večinoma so omenjene težave obvladljve z  enostavnimi dietnimi ukrepi in zdravili. Zelo redko je potrebno intenzivnejše in dolgotrajno zdravljenje.Brahiterapija raka prostate pri približno 15–30 % bolnikov povzroči erektilno disfunkcijo. Tveganje za pojav erektilne disfunkcije je povezano tudi s starostjo (večje je pri starejših moških kot pri mlajših) in ravnijo  disfunkcije, ki je prisotna pred brahiterapijo. Pri večini bolnikov, pri katerih se pojavi erektilna disfunkcija, je težavo mogoče uspešno zdraviti z zdravili, kot je Viagra. Treba pa je poudariti, da je tveganje za pojav erektilne disfunkcije po brahiterapiji manjše kot po kirurški terapiji - radikalni prostatektomiji.Brahiterapija raka dojke ali kožnega raka lahko povzroči brazgotine in/ali spremenjeno pigmentiranost kože okoli obsevanega območja. Pri brahiterapiji dojke redko pride do nekroze maščobnega tkiva, ki je posledica vstopa maščobnih kislin v tkiva dojke. Posledici sta lahko oteklina in občutljivost dojke. Nekroza maščobnega tkiva je benigno stanje in se običajno pojavi v 4–12 mesecih po zaključku zdravljenja, prizadene pa približno 2 % bolnic.
Bolniki pogosto sprašujejo, če so po brahiterapiji potrebni posebni varnostni ukrepi za zaščito družinskih članov in prijateljev. Če je uporabljena začasna brahiterapija, v telesu po zdravljenju ne ostanejo viri radioaktivnega sevanja. To pomeni, da ni nobene nevarnosti, da bi bili družinski člani ali prijatelji, ki se približajo zdravljenemu bolniku, izpostavljeni kakršnemukoli sevanju. Če je uporabljena trajna brahiterapija, v telesu po zdravljenju ostanejo viri, ki oddajajo nizko dozo radioaktivnega sevanja (zrna), ki se sčasoma še zmanjšuje. Tako sevanje vpliva samo na tkiva, ki so do nekaj milimetrov oddaljena od virov radioaktivnega sevanja (torej na tumor). Nekaterim bolnikom, ki se zdravijo s trajno brahiterapijo, svetujejo, naj krajše obdobje po zdravljenju ne pestujejo dojenčkov in se ne približujejo nosečnicam. Onkologi in medicinske sestre, specializirani za obsevanje, bolnikom posredujejo natančna navodila in jim svetujejo, kako dolgo naj bodo previdni.
V okviru začetnega načrtovanja brahiterapije je treba izvesti natančne klinične in radiološke preiskave, s katerimi ugotovimo značilnosti tumorja. Uporabimo lahko več slikovnih metod, s katerimi prikažemo obliko in velikost tumorja ter njegov odnos  z okolnimi tkivi in organi. Te metode vključujejo rentgensko slikanje, ultrazvok, računalniško tomografijo (CT) in slikanje z magnetno resonanco (MRI). Na podlagi podatkov, pridobljenih s kliničnim pregledom in slikovno diagnostiko, ustvarimo 3D sliko tumorja in okolnih tkiv.Ko so zbrani vsi podatki, pripravimo načrt za optimalno porazdelitev virov sevanja – določimo položaj nosilcev vira (aplikatorjev), ki se uporabljajo za dovajanje sevanja na mesto zdravljenja. Aplikatorji so običajno igle ali plastični katetri, ki niso radioaktivni. Vrsta aplikatorja, ki bo uporabljena, je odvisna od vrste raka in lokalizacije tumorja.Namen začetnega načrtovanja je, da bi se med zdravljenjem izognili »hladnim točkam« (premalo obsevanja) in »vročim točkam« (preveč obsevanja), ki so lahko vzrok za manj uspešno zdravljenje in večjo verjetnost pojava stranskih učinkov.
V skladu z izdelanim načrtom v tarčno tkivo vstavimo aplikatorje. Med vstavitvijo je bolnik praviloma v anesteziji. Pri nameščanju aplikatorjev v pravilni položaj si pomagamo z različnimi slikovnimi metodami, kot so rentgen, fluoroskopija in ultrazvok, v nekaterih primerih pa tudi CT in/ali  MRI. Ko so aplikatorji vstavljeni, jih učvrstimo s trakovi, šivi ali lepilnim trakom (odvisno od lokalizacije tumorja), da preprečimo njihovo premikanje. Ko potrdimo, da so aplikatorji v pravilnem položaju, je mogoče z nadaljnjim slikanjem izpeljati podrobno načrtovanje zdravljenja.
Slike bolnika z nameščenimi aplikatorji uvozimo v računalniški program za načrtovanje zdravljenja, bolnika pa odpeljemo v namensko zaščiteno sobo za izvedbo zdravljenja. Programska oprema za načrtovanje zdravljenja omogoča pretvorbo več 2D slik  v 3D »virtualnega bolnika«, v katerem je mogoče določiti položaj aplikatorjev. Prostorsko razmerje med aplikatorji, mestom zdravljenja in okoliškimi zdravimi tkivi v tem »virtualnem bolniku« je kopija dejanskih razmerij v telesu bolnika.
Programska oprema za načrtovanje zdravljenja omogoča vstavljanje virtualnih virov sevanja v virtualnega bolnika, s tem pa določitev optimalne prostorske in časovne porazdelitve virov sevanja v aplikatorjih, vstavljenih v tkivo ali telesno votlino. Programska oprema prikaže grafično predstavitev porazdelitve obsevanja. Ekipi, ki izvaja brahiterapijo, ta služi kot vodilo in ji pomaga natančno določiti porazdelitev virov ter pripravo načrta zdravljenja, optimalno prilagojenega anatomiji posameznega bolnika, preden se začne dejansko izvajanje obsevanja.
Viri sevanja, ki se uporabljajo za brahiterapijo, so zaprti v kapsuli, ki ni radioaktivna. Vire lahko vstavljamo ročno, pogosteje pa se vstavljajo s tehniko, imenovano »naknadno polnjenje«.
Ročno izvajanje brahiterapije je zaradi tveganja izpostavljenosti kliničnega osebja sevanju omejeno na nekaj aplikacij LDR.Pri naknadnem polnjenjenju, za razliko od ročne brahiterapije, neradioaktivne aplikatorje (nosilce vira sevanja) natančno namestimo na mesto zdravljenja, v njih pa naknadno vstavimo viri sevanja. Pri ročnem naknadnem polnjenju vir v aplikator vstavi operater.
Strojni sistemi za oddaljeno naknadno polnjenje zagotavljajo zaščito zdravstvenega osebja pred izpostavljenostjo sevanju, saj so viri sevanja v posebnem zaščitnem sefu. Ko so aplikatorji pravilno nameščeni v bolnika, jih z nizom priključnih vodilnih cevk povežemo z napravo za naknadno polnjenje (ki vsebuje radioaktivni vir). Načrt zdravljenja se pošlje v napravo za naknadno polnjenje, ki nadzoruje dovajanje vira po vodilnih cevkah na predhodno določena mesta v aplikatorju. Ta postopek se začne šele, ko osebje zapusti prostor za zdravljenje. Viri sevanja ostanejo na vnaprej določenih mestih v aplikatorju za vnaprej določen čas, spet v skladu z načrtom zdravljenja, zatem pa se po cevkah vrnejo v napravo za naknadno polnjenje.
Po končanem zdravljenju z radioaktivnimi viri se aplikatorje previdno odstrani iz telesa. Bolniki si po brahiterapiji običajno hitro opomorejo, zato jo je v določenih primerih mogoče izvajati cello ambulantno.
V spodnji tabeli so predstavljeni viri sevanja (radionuklidi), pogosto uporabljeni pri brahiterapiji.
Evropsko združenje za radioterapijo in onkologijo (European Society for Therapeutic Radiology and Oncology, ESTRO)
Ameriško združenje za radioterapijo in onkologijo (American Society for Therapeutic Radiology and Oncology, ASTRO)

Budízem je religija in filozofija, ki izvira iz indijske podceline in obsega raznoterost tradicij, prepričanj ter praks, ki naj bi večinoma temeljile na učenjih Siddharthe Gavtame, bolj znanega po imenu »Buda« (kar v sanskrtu in paliju pomeni »prebujen« ali razsvetljenji). Buda je živel in učil na vzhodnem delu indijske podceline med 6. in 4. stoletjem pr. n. št. Budisti ga priznavajo kot prebujenega ali razsvetljenega učitelja, ki je svoje uvide delil z drugimi, da bi čutečim bitjem pomagal končati njihovo nevednost, hrepenenje in trpljenje, tako da spoznajo soodvisen nastanek in praznino ter na ta način dosežejo nirvano.
Poznamo dve glavni veji budizma: theravada (»šola starešin«) in mahajana (»veliki voz«). Theravada ima veliko število pristašev na Šrilanki in v Jugovzhodni Aziji. Mahajano najdemo v Vzhodni Aziji; vključuje tradicijo čiste dežele, zen, budizem ničiren, tibetanski budizem, šingon ter tendai. Po nekaterih razvrstitvah je vadžrajana—razširjena je predvsem v Tibetu in Mongoliji ter v bližnjih predelih Kitajske in Rusije—znana kot tretja veja budizma, drugi pa jo uvrščajo v mahajano. Obstajajo še druge razvrstitve teh treh vozov (yan).Budizem še vedno ostaja najbolj priljubljen v Aziji, vendar dandanes lahko obe veji najdemo tudi drugod po svetu. Število budistov po svetu se močno razlikuje glede na to, kako definiramo pripadnost tej veri. Ocena spodnje meje je med 350 in 500 milijoni vernikov.Budistične šole se razlikujejo po svojevrstnih poteh do odrešitve (nirvane), pomembnosti in zakonitostih raznih učenj in svetih spisov in še zlasti po svojevrstnih praksah. Dve zelo pomembni učenji sta soodvisen nastanek in praznina. Temelji budistične tradicije in prakse so Trije Dragulji: Buda, dharma in sangha (skupnost). »Zatočišče v treh draguljih« je bila včasih obveza in priznanje, da posameznik stopa po budistični poti in je hkrati tudi glavna razlika med budisti in nebudisti. Druge prakse lahko vključujejo še spoštovanje etičnih predpisov, podporo samostanski skupnosti, odpoved posvetnemu življenju in posvetitev v meništvo, razvijanje pozornosti in izvajanje meditacije, gojenje višje modrosti in razsodnosti, preučevanje svetih spisov, pobožne prakse, obrede, v mahajanski tradiciji pa tudi invokacijo bud in bodhisattev.
Zgodba o Budi se naslanja na biografijo iz Džatak theravadske sekte iz Šrilanke, ki naj bi jo napisal Buddhaghoša v 5. stoletju n. št. Zgodnejše biografije, kot so Buddhačarita, Mahavastu iz šole lokottaravadin in Lalitavistara sutra iz zgodnje mahajanske / sarvastivadske šole, se vsebinsko razlikujejo od zgodbe iz Džatak. Akademski poznavalci neradi dajejo dokončne sklepe o zgodovinskih dejstvih Budovega življenja. Večina se jih strinja, da je živel, poučeval in ustanovil meniški red, vendar ne sprejemajo soglasno vseh podrobnosti iz njegovih biografij.
Po mnenju britanskega religiologa Michaela Carrithersa obstajajo trdni razlogi za dvom v tradicionalne zgodbe, vendar: »so osnovna dejstva njegovega življenja resnična: rojstvo, zrelost, odpoved, iskanje, prebujenje in odrešitev, poučevanje, smrt.« Prav tako britanska religiologinja Karen Armstrong je v svoji biografiji Bude zapisala: »Zaradi tega je težko napisati Budovo biografijo, ki bi ustrezala sodobnim kriterijem, ker imamo na razpolago zelo malo podatkov, ki so zgodovinsko točni ... [vendar] smo lahko dokaj gotovi, da je Siddhatta Gavtama res obstajal ter da so njegovi učenci po svojih najboljših močeh ohranili njegov spomin in učenja.«Dokazi iz zgodnjih besedil nakazujejo, da se je Siddhartha Gavtama rodil v 5. stol. pr. n. št. v skupnosti, ki je bila tako geografsko kot tudi družbeno na obrobju severovzhodnega dele indijske podceline. Skupnost je bila majhna republika, kjer je bil njegov oče izvoljen poglavar, ali pa oligarhija, Siddharthov oče pa je bil v tem primeru oligarh.Po svetih spisih Tripitake (iz palija: »tri košare«) se je Gavtama rodil v Lumbiniju (današnji Nepal) okoli leta 563 pr. n. št, odraščal pa je v mestu Kapilavastu.V tej zgodbi kmalu po rojstvu princa Gavtame na obisk k očetu, kralju Šuddhodani, pride astrolog in mu prerokuje, da bo Siddhartha postal velik vladar ali pa se bo odpovedal materialnemu svetu in postal svetnik, vendar je vse odvisno od tega, ali bo videl, kakšno je v resnici življenje zunaj zidov palače.
Šuddhodana je bil odločen, da njegov sin postane kralj, zato mu je skušal preprečiti izhod iz palače. Vendar je pri 29 letih, navkljub očetovemu prizadevanju, nekajkrat odšel onstran zidov palače. V seriji srečanj, v budistični literaturi znanih kot štirje prizori, je spoznal trpljenje običajnih ljudi, ko je videl starca, bolnega človeka, truplo in nazadnje še as asketskega svetnika, ki je bil na pogled zadovoljen in spravljen s svetom. Te izkušnje so Gavtamo vzpodbudile, da je zapustil kraljevsko življenje in se podal na duhovno iskanje.
Gavtama se je najprej odpravil k priznanim verskim učiteljem tistega časa, postal njihov učenec in osvojil vse meditacijske metode, ki so jih poučevali. Kmalu je ugotovil, da te duhovne prakse ne zagotavljajo trajnega prenehanja trpljenja, zato je še naprej iskal odgovore. Zatem se je lotil ekstremnega asketizma, ki je bil pogosta praksa šraman, verskega gibanja, ki se je razlikovalo od vedske duhovnosti. Gavtama je prestal dolgotrajno postenje, zadrževanje diha ter izpostavljanje bolečini. Pri tem se je skoraj izstradal do smrti. Ugotovil je, da je to prakso preizkusil do njenih skrajnih meja, vendar kljub temu ni končal trpljenja. V ključnem trenutku je sprejel mleko in riž, ki mu ga je ponudila vaška deklica, in spremenil svoj pristop. Posvetil se je meditaciji anapanasati, preko katere je spoznal srednjo pot (sanskrt: madhyamā-pratipad): pot zmernosti, ki vodi med ekstremom hedonizma in samotrpinčenja.
Gavtama je bil sedaj odločen, da dokonča svoje duhovno iskanje. Pri 35 letih se je v vasi Bodh Gaja, v Indiji, usedel pod sveti figovec—poznan tudi kot »drevo bodhi«— in se lotil meditacije, pred tem pa si je zaobljubil, da ne bo vstal preden ne doseže razsvetljenja. Po mnogih dneh mu je končno uspelo zdrobiti umske okove in se odrešiti od cikla trpljenja in ponovnih rojstev ter postati popolnoma razsvetljen (sanskrt: samyaksaṃbuddha). Kmalu zatem je pritegnil skupino privržencev in ustanovil meniški red sangha. Kot Buda je preostanek svojega življenja posvetil poučevanju poti prebujenja, ki jo je bil odkril, in potovanju po severovzhodnemu delu Indije. Umrl je pri 80 letih (483 pr. n. št.) v Kušinagarju, Indiji. Južno vejo izvornega svetega figovca, poznano kot Džaja Šri Maha Bodhi, so budistični menihi prenesli v Anuradhapuri, na Šrilanko.
Pisanje je bilo v Indiji v času Gavtame redek običaj, zato so si vse, kar danes vemo o njem, njegovi učenci skrbno zapomnili. To znanje se se je nato ohranjalo preko ustnega izročila, dokler ga niso zapisali—verjetno med 1. stoletjem n. št.Beseda »budizem« je relativno nova. Prvič se je pojavila leta 1801 v britanskem slovarju Oxford English Dictionary (zapisana kot »boudhism«). Pred tem je bil tudi na zahodu budizem znan predvsem po izvornem imenu, buddha-dharma (»Budova dharma«).Trije dragulji, tj. Buda, dharma in sangha, so poleg pojmov, kot so karma, ponovno rojstvo (reinkarnacija) in izvajanje joge, obstajali še pred rojstvom Gavtame, vendar so kasneje postali del budizma.
Karma (iz sanskrta: 'dejanje, delo(vanje)') je v budizmu gonilna sila samsare—kroga trpljenja in ponovnega rojstva posameznih bitij. Dobra, vešča dejanja (pali: kusala) in slaba, nevešča dejanja (pali: akusala) v umu obrodijo »semena«, ki dozorijo (vipaka') v tem življenju ali pa v sledečih. Izogibanje nemoralnih dejanj in gojenje pozitivnih dejanj se imenuje šila (iz sanskrta: »etično ravnanje«).
V budizmu se karma nanaša na tista dejanja (telesa, govora in uma), ki izvirajo iz namere uma (sanskrt: cetana) in ki povzročijo posledico (ali sad; sanskrt: phala), oziroma rezultat (vipāka).
V theravadskem budizmu ne obstaja božanske odrešitve ali odpuščanja za osebno karmo, ker je karma popolnoma neoseben proces, ki je del ustroja vesolja. V mahajanskem budizmu besedila nekaterih suter (Lotosova sutra, Angulimalija sutra in Nirvana sutra) zatrjujejo, da recitiranje ali zgolj poslušanje teh suter lahko odstrani velik del negativne karme. V nekaterih oblikah budizma (npr. v vadžrajani) velja recitacija manter za metodo odstranjevanja slabe karme. Japonski učitelj budizma Čiste dežele, Genšin, je učil, da ima Buda Amida sposobnost uničiti karmo, ki bi sicer posameznika vezala na samsaro.
Ponovno rojstvo je proces, kjer bitja prehajajo skozi sosledje življenj in se vsakič rodijo v eni izmed številnih možnih čutečih oblik življenja, ki traja od spočetja do smrti. Budizem zavrača pojem o stalnem jazu ali o nespremenljivi, večni duši, kot jo poznata hinduizem ali krščanstvo. Budizem zagovarja, da ne obstaja jaz, ki je ločen od ostalega vesolja (doktrina anatte). Ponovno rojstvo v sledečih življenjih moramo razumeti kot nadaljevanje dinamičnega, nenehno spreminjajočega se procesa »soodvisnega nastanka« (sanskrt: pratītyasamutpāda), ki je pogojen z zakoni vzroka in posledice (karma), zato ni nekakšna transmigracija ali potovanje duše iz enega obstoja v drugega.
Po theravadski tradiciji se vsako bitje ponovno rodi v enega izmed petih svetov ali v enega izmed šestih svetov v drugih tradicijah. Te svetovi so nadaljnje razdeljeni na 31 ravni obstoja:
lačni duhovi: bitja, ki si včasih na mejnem področju delijo prostor z ljudmi, vendar so za večino ljudi nevidna; pomembna vrsta teh bitij je »lačni duh«;
polbogovi: ta bitja so znana kot nižja božanstva, polbogovi, demoni, titani itd.; theravada (mahavihara) jih ne priznava kot ločen svet;
bogovi (vključno z brahmami): viri ta svet opisujejo kot bivališče raznih božanstve, nadnaravnih bitij in angelov.Ponovno rojstvo v nekaterih izmed višjih nivojev nebes, poznanih kot Čiste dežele, lahko dosežejo le nepovratniki (sanskrt: anāgāmi), izurjeni budistični mojstri. Ponovno rojstvo v brezobličnem svetu (sanskrt: arūpa-dhātu) lahko dosežejo le tisti, ki so sposobni meditirati na najbolj vzvišene predmete meditacije (sanskrt: arūpajhāna).
V vzhodnoazijskem in tibetanskem budizmu poznajo vmesna stanja (tib.: bardo) med tem in naslednjim življenjem. Ortodoksni theravadski budizem to zavrača, čeprav lahko v Samjutta nikaji, v palijskem kanonu (zbirka besedil na katerih temelji theravadska tradicija), najdemo odlomke, ki podpirajo idejo, da je Buda učil o vmesnem stanju med življenji.
Čuteča bitja hrepenijo po užitkih in čutijo odpor do bolečine rojstva in smrti. Ker so ujeta v to vedenje, ohranjajo cikel pogojenega obstoja in trpljenja (sanskrt: saṃsāra) ter ustvarjajo vzroke in pogoje za ponovno rojstvo po smrti. Vsako rojstvo ponovi ta proces nenamernega cikla, ki si ga budisti želijo končati tako, da izkoreninijo njegove vzroke in pogoje ter izvajajo metode, ki so jih osnovali Buda in kasnejši budistični mojstri.
Sodeč po palijskem kanonu in po agamah drugih zgodnjih budističnih šol so bile štiri plemenite resnice prvo učenje, ki ga je Gavtama Buda podal po tem, ko je dosegel nirvano. Včasih pravijo, da vsebujejo bistvo Budovih naukov:
Življenje kot ga poznamo je ali pa slej ko prej vodi do trpljenja ali notranjega nemira (dukkha).
Trpljenje povzroča poželenje. To je pogosto razloženo kot zmotno oklepanje določenega občutka obstoja, sebstva ali stvari in pojavov, ki jih dojemamo kot vir sreče ali nesreče. Hrepenenje ima tudi negativno plat: posameznik lahko hrepeni po tem, da določeno stanje ali stvar ne bi obstajala.
Trpljenje se konča, ko se preneha poželenje. To opravimo tako, da izkoreninimo zablodo ali nevednost in na ta način dosežemo osvobojeno stanje razsvetljenja (bodhi).
To osvobojeno stanje dosežemo tako, da sledimo poti, ki jo je zasnoval Buda.To metodo so opisali že zgodnji zahodnjaški učenjaki. Kot uvod v budizem jo poučujejo tudi nekateri sodobni mahajanski učitelji (npr.: 14. dalajlama).Po mnenju in po drugih interpretacijah budističnih učiteljev in učenjakov, ter nedavno nekaterih zahodnih nebudističnih akademikov, »resnice« niso zgolj trditve, temveč so kategorije ali aspekti, katerim pripada večina svetnih pojavov; razvrščeni so v dve kategoriji:
Prenehanje [trpljenja] in poti, ki vodijo k osvoboditvi od trpljenja.Macmillanova Enciklopedija budizma »resnice« omeni na sledeč način:
»Plemenita resnica, ki je pot, ki vodi do prenehanja trpljenja.«Tradicionalna theravadska razlaga pravi, da so štiri plemenite resnice napredno učenje za tiste, ki so nanj pripravljeni. Vzhodnoazijska mahajanska tradicija pa trdi, da so pripravljalna učenja za višje in bolj obsežne mahajanske nauke.
Plemenita osemčlena pot—četrta izmed Budovih plemenitih resnic—je način prekinitve trpljenja (sanskrt: dukkha). Ima osem členov, vsak izmed njih se začne z besedo »pravilen« (samyak), celotna pot pa se deli na tri skupine, znane tudi kot »tri višja urjenja«. (Opomba: prečrkovanje v paliju se nahaja v oklepaju, takoj za sanskrtskim izrazom):
modrost (prajñā), ki čisti um in mu omogoči duhovni vpogled v pravo naravo vseh stvari. Vključuje:pogled (dṛṣṭi; ditthi): dojemanje resničnosti take kot je in ne kot se nam zdi;
odpoved (saṃkalpa; sankappa): namera odpovedi, svobode in neškodovanja;etika (śīla), morala ali izogibanje nečistih dejanj. Vključuje:resnicoljuben in mil govor (vāc; vāca);
neškodljiv način življenja (ājīvana; ājīva);zbranost (samādhi) je umska disciplina, ki je potrebna, da razvijemo nadzor nad našim umom. To je mogoče storiti z izvajanjem raznih analitičnih in meditacijskih praks, ki vključujejo:trud (vyāyāma; vāyāma), da postanemo boljši;
zavedanje (smṛti; sati): sposobnost zavedanja, s katerim vidimo stvari takšne kot so v resnici, z jasno zavestjo, ter zavedanje sedanje resničnost znotraj nas samih, brez poželenja ali odpora;
zbranost (samādhi) ali pravilna meditacija, ki se uvršča med prve štiri džhane (sanskrt: jhāna).Prakso plemenite osemčlene poti lahko razumemo na dva načina: kot istočasno razvijanje poti (vseh osem členov se vadi vzporedno), ali pa kot progresivno serijo stopenj skozi katere se pomikamo—vrhunec razvoja enega člena vodi do začetka razvijanja naslednjega.
Med iskanjem razsvetljenja je Gavtama združil jogijske prakse njegovega učitelja, Kalame, s prakso, ki je kasneje postala poznana kot »štiri neizmernosti«. Gavtama je na ta način »iznašel« novo človeško bitje, človeka brez egotizma. Sodobni vietnamski zen budistični učenjak Thich Nhat Hanh to prakso imenuje »štiri neizmerne misli«: ljubezen, sočutje, radost in enakodušje. Praksa je znana tudi kot brahmavihara, božanska domovanja ali preprosto kot štiri neizmernosti. Izmed štirih misli je verjetno najbolj poznana meditacija ljubeznive prijaznosti ali metta. Štiri neizmernosti se običajno poučuje kot obliko meditacije, ki goji »dobrohotno držo do vseh čutečih bitij.« Budisti na ta način izvajajo sledečo molitev:
Naj vsa bitja bivajo v veliki enakodušnosti, ki je prosta navezanosti na bližnje in sovraštva do daljnih!
Pomembno vodilo budistične prakse je srednja pot, ki naj bi jo Gavtama Buda odkril že pred razsvetljenjem. Srednja pot ima več razlag:
Praksa neekstremizma: pot zmernosti, stran od ekstremov hedonizma in telesne samopokore.
Nevtralno stališče med določenimi metafizičnimi nazori (npr. da stvari v absolutnem smislu obstajajo ali ne obstajajo).
Tolmačenje nirvane (popolnega razsvetljenja), stanja, kjer posamezniku postane jasno, da so vse dvojnosti iluzorne.
Drug izraz za praznino, najvišjo naravo vseh pojavov (v mahajanski veji), za katero je značilna odsotnost vrojenega obstoja ali lastnosti in ki se izogiba ekstremov nespremenljivosti in nihilizma ali vrojenega obstoja in ničevosti.
Budistični učenjaki so osnovali izjemno količino intelektualnih teorij, filozofij in pojmov o razlagi sveta, ki jih okvirno imenujemo Abhidharma, poljubno pa budistična filozofija. Nekatere budistične šole odvračajo pripadnike od pretiranega preučevanja doktrin, za druge pa je to bistvenega pomena; kljub temu večina šol sprejema študij doktrin kot sestavni del budistične prakse na določenih stopnjah poti.
V zgodnjih budističnih učenjih, ki si jih do neke mere delijo vse današnje šole, je pojem odrešitve (sanskrt: nirvāṇa)—cilj budistične duhovne poti—tesno povezan s pravilnim razumevanjem vzrokov za pojav umskega trpljenja in neudobja. S spoznanjem prave narave navezanosti razvijemo ravnodušje do predmetov navezanosti ter se na ta način odrešimo od trpljenja (dukkha) in od ciklov ponovnih rojstev (saṃsāra). S tem namenom je Buda svojim učencem priporočal, da v vseh stvareh vidijo značilnosti treh znamenj obstoja, ki so navedena v nadaljevanju.
Minljivost (sanskrt: anitya; pali: anicca) izraža budistično idejo, da so vsi sestavljeni ali pogojeni pojavi (sanskrt: sankhara), vse stvari in izkušnje, nestalni, nestanovitni in minljivi. Vse, kar lahko izkusimo preko naših čutil, je sestavljeno iz delov, obstoj teh pojavov pa je odvisen od zunanjih pogojev. Vse je v nenehnem plimovanju, zato se pogoji, kot tudi pojavi, nenehno spreminjajo. Stvari se nenehno pojavljajo in izginjajo. Ker nič ne traja, tudi objekti ali izkušnje nimajo stalne narave. Po doktrini minljivosti se ta tok življenje uteleša v procesih staranja, cikla ponovnih rojstev (saṃsāra) in v vseh izkušnjah izgube. Doktrina zatrjuje, da je navezanost na stvari jalova in vodi v trpljenje (dukkha), ker je njihova narava nestalna.
Trpljenje (pali: dukkha; sanskrt: duḥkha) je eden izmed osrednjih pojmov budizma. Beseda v paliju in sanskrtu se nanaša na širši sklop izrazov v slovenščini, ki označujejo stanja kot so: trpljenje, bolečina, nezadovoljstvo, žalost, beda, anksioznost, nezadostnost, neudobje, duševna stiska, stres, frustracija itd. Čeprav izraz dukkha v zahodnih jezikih pogosto prevajamo kot »trpljenje«, je njegov filozofski pomen bolj analogen »nemiru« (v smislu stanja vznemirjenosti). Kot tak je »trpljenje« preozek prevod z »negativnimi čustvenimi konotacijami«, ki lahko dajejo napačen vtis, da je budizem pesimističen. Budizem ne želi biti niti pesimističen niti optimističen, temveč realističen. V budistični literaturi, ki je iz palija prevedena v nekatere zahodne jezike, besedo dukkha prevajalci pustijo včasih neprevedeno, da je ne bi oropali polnega spektra njenega pomena.Ne-jaz (sanskrt: anātman; pali: anatta) je tretje znamenje obstoja. Po skrbnem preiskovanju spoznamo, da ni pojava, ki bi ga lahko označili kot »jaz« ali nečesa, kar je »moje«; te pojme ustvari naš um. V zgodnje budističnih besedilih ne-jaz ni metafizična trditev, temveč pristop za odrešitev od trpljenja. Pravzaprav je Buda ovrgel metafizični trditvi »imam jaz« in »nimam jaza« kot ontološka stališča, ki nas vežejo na trpljenje. Ko so Budo vprašali ali je jaz identičen telesu, ni želel odgovoriti. S pomočjo analize nenehno spreminjajočih se fizičnih in umskih elementov (skandh) osebe ali objekta, budist pride do zaključka, da se jaz ne nahaja v človeku kot celoti, niti v njegovih posameznih delih.
Doktrina soodvisnega nastanka (sanskrt: pratītyasamutpāda; pali: paticcasamuppāda; tibetanščina: rten.cing.'brel.bar.'byung.ba; kitajščina: 緣起) je pomemben del budistične metafizike. Uči, da pojavi nastanejo skupaj, v vzajemno soodvisni mreži vzroka in posledice.
Najbolj znana uporaba pojma soodvisnega nastanka je shema dvanajstih vzrokov (iz sanskrta in palija: nidāna pomeni »vzrok«, »temelj«, »vir« ali »izvor«), ki podrobno razlaga nadaljevanje cikla trpljenja in ponovnega rojstva (saṃsāra).Dvanajst vzrokov ali nidān opisuje vzročno povezavo med sledečimi značilnostmi ali pogoji cikličnega obstoja; vsaka od spodaj opisanih značilnosti rodi naslednjo:
šest čutilnih temeljev (ṣaḍāyatana): čutilni organi in njihovi objekti oči in vid, ušesa in sluh, nos in voh, jezik in okus, telo in dotik ter umski organ in misel;
občutek (vedanā): v hedonističnemu tonu (ali je nekaj prijetno, neprijetno ali pa nevtralno);
oklepanje (upādāna) ali »navezanost«; beseda pomeni tudi »gorivo«, ki poganja nepretrgan cikel ponovnih rojstev;
nastajanje (bhava), dobesedno »bit« (obstoj), theravada razlaga, da ima bhava dva pomena: karma, ki proizvede novo življenje in obstoj kot tak;
starost in smrt (jarāmaraṇa) in tudi »žalost«, »žalovanje«, »bolečina«, »melanholija« in »beda« (śokaparidevaduḥkhadaurmanasyopāyāsa).Čuteča bitja v samsari vedno trpijo, dokler se ne osvobodijo trpljenja tako, da dosežejo nirvano. Nato odsotnost prvega vzroka (nevednost) vodi do odsotnosti sledečih vzrokov.
Nagardžuna (pribl. 150–250 n. št.), verjetno najbolj vpliven učenjak mahajane, je mahajanskemu budizmu dal pomembne teoretične temelje. Nagardžunov glavni prispevek k budistični filozofiji je bila sistematična razlaga pojma »praznine« ali šunjate, ki se pogosto pojavlja v sutrah Pragnjaparamite (sanskrt: Prajñāpāramitā) ki so se pojavljale za časa življenja Nagardžune.
Pojem praznine združuje druge ključne budistične doktrine, še zlasti »ne-jaz« (anatta) in »soodvisen nastanek« (pratītyasamutpāda) ter s tem izpodbija metafiziko zgodnje budističnih šol sarvastivade in sautrantike. Za Nagardžuno niso le čuteča bitja tista, ki so brez jaza, temveč so vsi pojavi (dharme) brez »lastne narave« (svabhava) in so zato brez kakršnekoli osnovne esence; pojavi niso neodvisni. Zaradi tega so bile heterodoksne teorije lastne narave izpodbite na podlagi doktrin zgodnjega budizma. Nagardžunova filozofska šola je znana kot madhjamaka (mādhyamaka). Nekatera Nagardžunova besedila se neposredno sklicujejo na mahajanske spise, vendar je svojo filozofijo dokazoval znotraj parametrov, ki so jih osnovale agame. Do teh postavk je verjetno prišel zaradi želje, da bi dosegel skladno tolmačenje Budove doktrine, ki je zabeležena v kanonu. Po Nagardžunovemu mnenju Buda ni bil le predhodnik, ampak ustanovitelj sistema madhjamake.Učenja sarvastivade, ki jih je Nagardžuna kritiziral, so oblikovali učenjaki, kot sta bila brata Vasubandhu in Asanga v 4. stoletju, kasneje pa jih je prevzela šola jogačara (yogacara; iz sanskrta: »vadba joge«). Medtem ko so bili pripadniki šole madhjamaka mnenja, da je zagovarjanje obstoja ali neobstoja katerekoli absolutno resnične stvari neprimerno, so nekateri zastopniki jogačare trdili, da je le um in nič drugega absolutno resničen. S to trditvijo se niso strinjali vsi pristaši jogačare, še zlasti Vasubandhu in Asanga. Ti dve filozofski šoli, v nasprotju s sintezo, sestavljata temelj poznejše mahajanske metafizike v indijsko-tibetanski tradiciji.
Poleg praznine mahajanske šole pogosto poudarjajo pojma »izpopolnjen duhovni uvid« (Prajñāpāramitā) in »budova narava« (tathāgatagarbha). V mahajanski filozofiji najdemo neskladne interpretacije budove narave. Pojem izvira iz Abhidharme in iz Budovih izjav v Nikajah, kar je splošna oznaka za zgodnje budistična besedila, ki okvirno sodijo v Sutto Pitako. V tibetanskem budizmu, v tradiciji sakja šole, je budova narava neločljivost jasnine in praznine posameznikovega uma. V njingma šoli se budova narava prav tako na splošno sklada z definicijo sakja šole. V gelug šoli predstavlja potencial čutečih bitij, da se prebudijo, saj so že prazna (soodvisno nastala). V džonang šoli se budova narava nanaša na vrojene lastnosti uma, ki se izražajo kot vsevednost in kot druge podobne sposobnosti, ko odstranimo nakopičene zamračitve. Tathagatagarbha sutre so zbirka mahajanskih suter, ki predstavlja edinstven model budove narave. Čeprav je bila ta zbirka v Indiji večinoma prezrta, je vzhodnoazijski budizem tem besedilom dal večji pomen.
Nirvana (pali: nibanna; sanskrt: nirvāṇa) pomeni »prenehanje«, »ugasnitev«, »pomiritev« hrepenenja in nevednosti ter posledično tudi trpljenja in cikla nenamernih ponovnih rojstev (saṃsāra); na zahodu je pojem poznan tudi kot »prebujenje« ali »razsvetljenje«. Izraz za vse (vključno z Budo), ki so dosegli nirvano, je arhat.
Bodhi je sanskrtski in palijski izraz, ki označuje izkušnjo duhovnega prebujenja arhatov. Bodhi dobesedno pomeni »prebujenje«, vendar ga v zahodnih jeziki bolj pogosto prevajajo kot »razsvetljenje«. V zgodnjem budizmu je bila beseda bodhi sinonim za nirvano; uporabljali so le nekoliko drugačne metafore za opis izkušnje, ki se nanaša na pogasitev rage (»pohlepa«, »hrepenenja«), dose (»sovraštva«, »odpora«) in mohe (»zablode«, »nevednosti«). V kasnejši šoli mahajanskega budizma je bil status nirvane znižan v nekaterih besedilih; pomen nirvane se je nanašale le na pogasitev pohlepa in sovraštva ter je namigoval, da je zabloda še vedno prisotna pri tistemu, ki je dosegel nirvano, zato mora posameznik doseči tudi bodhi, ki izkorenini nevednost:
Potemtakem je, po mnenju mahajanskega budizma, arhat dosegel le nirvano in je še vedno podvržen zablodi ali nevednosti, medtem ko bodhisattva ni dosegel le nirvane, temveč tudi polno odrešitev od zablode—dosegel je bodhi in postal buda/Buda. V theravadskem budizmu imata bodhi in nirvana enak pomen kot v zgodnjih besedilih: osvoboditev od pohlepa, sovraštva in zablode.
V budizmu se srečamo tudi z izrazom parinirvana; ta se nanaša na popolno nirvano, ki jo arhat doseže v trenutku smrti, ko fizično telo umre.
Budisti verjamejo, da je bil Gavtama Buda prvi, ki je dosegel razsvetljenje v tej budovi dobi, zato mu pripisujejo ustanovitev budizma. Doba bude je časovno razdobje med katerim se ljudje spominjajo in izvajajo učenje prvega znanega bude. Ta budova doba se bo končala, ko bodo izginili vsi dokazi, znanje in učenja Gavtama Bude. To prepričanje zagovarja, da je bilo v človeški zgodovini veliko budovih dob. Gavtama Buda je torej buda trenutne dobe, ki je neposredno ali posredno učil vse druge bude v njej.Vrh tega, mahajanski budisti verjamejo, da v vesolju obstaja nešteto drugih bud. Theravadski komentar pravi, da se bude na tem svetu pojavijo posamezno, v drugih pa sploh ne. Sklepi o tej temi med raznimi budističnimi šolami odražajo zelo raznolike interpretacije temeljnih izrazov, ko so na primer »sfere sveta«.
Ideja o upadu in postopnemu izginotju učenj je imela precejšen vpliv v vzhodnoazijskemu budizmu. Pristaši budizma čiste dežele menijo, da so propadla do te mere, da so le redki zmožni slediti poti, zato naj bi se bilo verjetno najboljše zanašati na moč Amitabha Bude.
Pobožnost je pomemben del prakse večine budistov. Pobožne prakse vključujejo poklone, daritve, romanja in recitiranje svetih besedil ter manter. V budizmu Čiste dežele je glavna praksa vdanost Budi Amitabhi, v budizmu Ničiren pa je poglavitna praksa vdanost Lotosovi sutri.
Budizem že od nekdaj v svoje prakse vključuje stanja meditativne absorpcije (pali: jhāna; sanskrt: dhyāna). Najstarejši nepretrgan izraz jogijskih idej najdemo v zgodnjih pridigah Bude. Eno od ključnih inovativnih učenj Bude je bilo tudi, da moramo meditativno absorpcijo združiti z osvobajajočim znanjem ali uvidom. Razlika med Budovim naukom in jogo iz zgodnjih brahmanskih besedil je zelo očitna. Meditativna stanja sama po sebi niso cilj in po mnenju Bude nas celo najvišje meditativno stanje ne more odrešiti. Namesto da dosežemo popolno ustavitev misli, moramo manifestirati določeno umsko dejavnost: odrešilni uvid, ki temelji na praksi pozornega zavedanja.Meditacija je bila ena izmed praks jogijev že stoletja pred Budo Šakjamunijem. Buda je nadgradil jogijsko zanimanje za introspekcijo in še dodatno razvil njihove meditacijske tehnike, hkrati pa je ovrgel njihove teorije o odrešitvi. V budizmu naj bi nenehno razvijali pozornost in jasno védenje (sanskrt: sampajañña); v predbudističnih jogijskih praksah takega predpisa ni. Na primer: jogi v bharmanski tradiciji naj ne bi izvajal duhovne vadbe med iztrebljanjem, medtem ko naj bi budistični redovniki to počeli.Rezultat meditacije tako znotraj kot zunaj budističnega okvira je religiozno znanje ali »vizija«. Sodeč po Samaññaphala sutti, ta vrsta vizije v adeptu vznikne kot rezultat izpopolnitve meditacije skupaj z izpopolnitvijo discipline (pali: sīla; sanskrt: śīla). Nekatere Budove meditacijske tehnike najdemo tudi v drugih tradicijah njegovega časa, kljub temu pa je bila ideja, da je etika vzročno povezana z dosežkom transcendentne modrosti (pali: paññā; sanskrt: prajñā), izvirna.Budistični spisi so verjetno najzgodnejša besedila, ki navajajo meditacijske tehnike. Opisujejo meditacijske prakse in stanja, ki so jih poznali že pred Budo, kot tudi tiste, ki so se prvič pojavile v budizmu. Šele dve Upanišadi, ki sta bili napisani po vzponu budizma, vsebujeta natančne opise joge kot metode za odrešitev.Čeprav v predbudističnih, zgodnjebrahmanskih besedilih ni prepričljivih dokazov za meditacijo, Wynne zatrjuje, da brezoblična meditacija izvira iz brahmanske ali šramanske tradicije; to trditev podpira z močnimi vzporednicami med upanišadskimi kozmološkimi navedbami ter z meditacijskimi cilji dveh Budovih učiteljev, ki so navedeni v zgodnjih budističnih besedilih. Omenja tudi manj verjetne možnosti. V razpravi, da kozmološke navedbe v Upanišadah nakazujejo na kontemplativno tradicijo, trdi tudi, da Nasadija sukta vsebuje dokaze za takšno kontemplativno tradicijo, ki se je pojavila že celo v rigvedskem obdobju,  kar pa je drzna trditev, saj se nanaša na obdobje med 16. in 10. stoletjem pr. n. št., ko je v okviru ustne, nezapisane tradicije nastajalo omenjeno besedilo.
V večini budističnih ločin je (tradicionalno) prvi korak na budistični poti zatočišče v treh draguljih (sanskrt: tri-ratna; pali: ti-ratana), ki predstavlja temelj posameznikove verske prakse. Madžhima nikaja, eno izmed zgodnjih budističnih besedil, omenja tudi prakso, kjer starši mladih ali še nerojenih otrok vzamejo zatočišče v njihovem imenu. Tibetanski budizem včasih doda še četrto zatočišče, ki je lama ali guru. V mahajani oseba, ki si izbere pot bodhisattve, opravi zaobljubo ali obvezo, ki je najvišji izraz sočutja. Tudi v mahajani imajo trije dragulji večno in nespremenljivo bistvo, hkrati pa imajo nepreklicen učinek: »Trije dragulji posedujejo vrlino odličnosti, enako kot pri pravih draguljih, ki nikoli ne spremenijo svojih lastnosti in vrednosti, ne glede na to ali jih hvalijo ali pa omalovažujejo. Prav taki so tudi trije dragulji (zatočišča), ker imajo večno in stanovitno bistvo. Te trije dragulji privedejo do rezultata, ki je nespremenljiv, saj ne moremo več zapasti v trpljenje, ko dosežemo budovstvo.«Trije dragulji so:
Buda: to je naziv za tiste, ki so dosegli nirvano. Budo si lahko predstavljamo tudi kot pojem, namesto določene osebe: popolna modrost, ki razume dharmo in dojema resničnost v njeni pravi obliki. V mahajanskem budizmu lahko Budo dojemamo tudi kot najvišje zatočišče: »Buda je edinstveno absolutno zatočišče. Buda je neminljivo, večno, neuničljivo in absolutno zatočišče.«
Dharma: učenja ali zakon narave, ki ga je tolmačil Gavtama Buda. Še zlasti v mahajani pa lahko pomeni tudi najvišjo in temeljno Resničnost, ki je neločljiva od Bude. Iz mahajanske perspektive lahko dharma v obliki velike sutre (budistično sveto besedilo) nadomesti osebnega učitelja ter je lahko neposreden in spontan portal v Resnico (dharmo). To naj bi še zlasti držalo za Lotosovo sutro. Japonski religiolog Hiroshi Kanno o tem pravi sledeče: »to so dharmična vrata naglega razsvetljenja lastna velikemu vozu (op.: mahajana); to so dharmična vrata, kjer se spontano prebudimo, brez potrebe po učitelju.«
Sangha: predstavlja tiste, ki so dosegli katerokoli izmed štirih stopenj razsvetljenja ali pa le redovniško skupnost.Sodeč po svetih spisih je Gavtama Buda sebe predstavljal kot zgled. Dharma nudi zatočišče s smernicami za lajšanje trpljenja in za dosežek nirvane. Sangha nudi zatočišče tako da ohranja avtentična učenja bude in nudi še več vzorov, da je resnica Budovih učenj dosegljiva.
Besedo śīla (iz sanskrta) ali sīla (iz palija) na zahodu običajno prevajamo kot »krepostno vedenje«, »morala«, »etika« ali »predpis«. Označuje dejanje storjeno s pomočjo telesa, govora ali uma, ki vsebuje nameren trud. Etika je ena izmed treh praks (śīla, samadhi in panya) ter druga popolnost (sanskrt: pāramitā). Povezana je z moralno neoporečnostjo misli, besed in dejanj. Štirje pogoji za etiko so neomadeževanost, umirjenost, tihost in pogasitev.
Etika (śīla) je temelj za meditacijsko urjenje uma (samādhi / bhāvana). Upoštevanje predpisov osebi ne prinese le duševnega miru, ki je notranji, temveč tudi mir v skupnosti, kar je zunanja dimenzija. Po zakonu karme je spoštovanje predpisov blagodejno, hkrati pa je vzrok za miren in srečen um. Upoštevanje etike posamezniku preprečuje, da bi se rodil v enem izmed štirih bednih svetov obstoja.
Etika se nanaša na načela etičnega vedenja kot celote. Poznamo več nivojev budistične etike, ki se skladajo z »osnovno moralo« (pet predpisov), »osnovno moralo z askezo« (osem predpisov), novoposvečenimi redovniki (deset predpisov) ter z »meništvom« (vinaja ali pratimokša). Budistični laiki (verniki, ki niso redovniki) običajno živijo v skladu s petimi predpisi, ki si jih delijo vse budistične šole. Če želijo, pa se lahko obvežejo, da bodo spoštovali osem predpisov, ki petim predpisom dodajo še osnovno askezo.
Pet predpisov so nekakšna vadbena pravila, ki ljudem omogočajo boljše življenje in prinašajo srečo brez skrbi ter nudijo dobre temelje za meditacijo. Pet predpisov pomeni:
vzdržati se opojnih snovi, ki povzročajo izgubo pozornosti.Predpisi niso oblikovani kot ukazi ali zapovedi, ampak kot pravila za vadbo, ki se jih laiki lahko prostovoljno držijo in tako obogatijo svojo prakso. Budistična filozofija pravi, da razvijanje radodarnosti (sanskrt: dāna) in etičnega ravnanja že samo po sebi očisti zavest do te mere, da se prerodimo v nižjih nebesih, četudi ne izvajamo drugih budističnih praks. Takšno samoomejevanje ciljev ne smemo razumeti kot neprimerno ali nebudistično.Pri osmih predpisih je tretji predpis (spolne pregrehe) bolj strog in postane predpis celibata. Trije dodatni predpisi so:
6. Vzdržati se prehranjevanja ob napačnem času (od opoldneva do sončnega vzhoda).
7. Vzdržati se plesa in predvajanja ali igranja glasbe, nošenja nakita in kozmetike, udeleževanja raznih zabavnih predstav.
8. Vzdržati se uporabe visokih, razkošnih stolov ali postelj.Polnega seznama desetih predpisov se laiki lahko držijo krajša obdobja. V polnem seznamu je sedmi predpis razdeljen na dva, na koncu pa je dodan še deseti:
8. Vzdržati se nakita, parfumov, dišavnih olj ter stvari, ki olepšajo ali okrasijo osebo.
Vinaja (sanskrt: vinaya) je zbirka posebnih moralnih predpisov za menihe in nune. Vsebuje pratimokšo (sanskrt: prātimokṣa), niz 227 pravil za menihe theravadske šole. Točna vsebina Vinaja pitake (spisov o vinaji) se med posameznimi šolami nekoliko razlikuje, vrh tega pa imajo posamezne šole in podšole različne standarde za stopnjo vdanosti vinaji. Novici se držijo desetih predpisov, ki so osnovna pravila za redovnike.
Kar se tiče redovniških pravil, je Buda nenehno opominjal svoje učence, da je najbolj pomembna motivacija. Po drugi plati pa so pravila sestavljena tako, da zagotavljajo zadovoljivo življenje ter omogočajo popolno odskočno desko za višje dosežke. Buda je menihe in nune učil naj živijo kot »samostojni otoki«. V tem pogledu je življenje po zgledu vinaje, kot pravi neki učenjak, »več kot le sredstvo za končni cilj: skorajda je že samo po sebi cilj.«Za vzhodni budizem je značilna vinaja in etika iz mahajanske Brahmadžala sutre (ne mešaj z istoimenskim palijskim besedilom), ki je namenjena bodhisattvam. Ta vinaja, na primer, ne odobrava mesojedstva ter aktivno vzpodbuja vegetarijanstvo (glej Vegetarijanstvo v budizmu). Na Japonskem so ta pravila, ki duhovščini dopuščajo poroko, skoraj popolnoma nadomestila redovniško vinajo.
Budistična meditacija se v glavnem ukvarja z dvema temama: preoblikovanje uma in uporaba tega za raziskovanje samega sebe ter drugih pojavov. Po naukih theravadskega budizma je Buda učil dve vrsti meditacije: šamatho (sanskrt: śamatha) in vipassano (pali: vipassanā; sanskrt: vipaśyanā). Tudi v kitajskem budizmu ti. dve meditaciji obstajata, vendar je kitajska čan (zen) meditacija bolj priljubljena. Če je bila budistična skupnost zdrava, so, po mnenju britanskega raziskovalca budizma Petra Harveyja, izvajali meditacijo ne le menihi, nune ter poročeni lame, temveč tudi laiki. Enciklopedija budizma založbe Routledge pa zatrjuje nasprotno in pravi, da so se večji del budistične zgodovine, pred sodobnim časom, le redki laiki resno ukvarjali z meditacijo. Dokazi iz zgodnjih besedil namigujejo, da so za časa življenja Bude številni laiki res meditirali; nekateri so se celo izurili v vseh osmih džanah (za razlago glej naslednje poglavje).
V jeziku plemenite osemčlene poti sanskrtski izraz samyaksamādhi pomeni »pravilno zbranost«. Glavna metoda za gojenje samadhija je meditacija. Ko razvijemo samadhi, se um očisti nečistoč ter postane miren, tih in jasen.
Ko meditant doseže stanje trdne in močne zbranosti (sanskrt: dhyāna), njegov um postane pripravljen za prejetje uvida (vipassana) v najvišjo naravo resničnosti, kar na koncu privede do odrešitve od vsega trpljenja. Vadba zavedanja je bistvenega pomena za umsko zbranost, ta pa je nujna za uvid.
Meditacija šamatha se prične, ko se meditant začne zavedati predmeta meditacije ali ideje, kar nato razširi na celo telo, um in okolje; to ga privede v stanje popolne zbranosti in miru (džhana). Pri tej vrsti meditacije obstaja veliko variacij, ki se razlikujejo po položaju nog, recitiranju manter, hoji itd. Najbolj pogosta metoda je osredotočanje na dih (anapanasati), saj ta praksa lahko vodi tako do šamathe kot tudi do vipassane.
V budistični tradiciji pravijo, da šamatha sicer umiri um, vendar lahko le vipassana razkrije, kako je um sploh postal nemiren, to pa vodi meditanta do znanja (sanskrt: jñāna; pali: ñāṇa) in razumevanja (sanskrt: prajñā; pali: paññā), oboje združeno pa lahko meditanta privede do nirvane. Ko se posameznik nahaja v stanju džhane, vse nečistoče uma začasno poniknejo. Le razumevanje (pragnja ali vipassana) za vedno izkorenini umske nečistoče. Džhane se nanašajo tudi na stanja, v katerih arhati bivajo med počitkom.
V theravadskem budizmu je vzrok za človeški obstoj in trpljenje povezan s hrepenenjem, ki s sabo prinaša razne umske nečistoče. Te nečistosti tradicionalni viri povzamejo kot pohlep, sovraštvo in zabloda, te pa naj bi bile globoko zakoreninjene umske tegobe, ki soustvarjajo trpljenje in stres. Da bi se osvobodili trpljenja in stresa, moramo nečistoče za vedno izkoreniniti s pomočjo raziskovanja svojega uma, analize, izkustva ter razumevanja prave narave nečistoč—to je moč storiti z uporabo džhane, tehnike, ki je del plemenite osemčlene poti. To bo meditanta vodilo do razumevanja štirih plemenitih resnic, razsvetljenja in nirvane. Za theravadske budiste je nirvana (pali: nibbana) najvišji cilj.
Pragnja (sanskrt: prajñā; pali: paññā) pomeni modrost, ki temelji na realizaciji soodvisnega nastanka, štirih plemenitih resnic in treh znamenj obstoja. Pragnja je modrost, ki je sposobna pozdraviti tegobe in meditanta pripeljati do stanja bodhi. Pragnja je glavna metoda za dosežek nirvane s pomočjo razkritja narave vseh stvari, ki je nezadovoljstvo ali trpljenjedukkha, minljivost in ne-jaz, hkrati pa je tudi šesta od šestih mahajanskih paramit.
Na začetku se pragnja predrami na pojmovnemu nivoju preko poslušanja pridig (učenj dharme), branja, preučevanja, včasih pa tudi s pomočjo recitacije budističnih spisov in diskurza. Ko posameznik prebudi pojmovno razumevanje, ga nato vnese v vsakodnevno življenje; to mu omogoči, da potrdi Budova učenja na praktičnem nivoju. V teoriji bi lahko dosegli nirvano na kateremkoli nivoji prakse, ne glede na to ali smo globoko v meditaciji, poslušamo učenje, smo zaposleni z vsakodnevnimi dejavnostmi ali s kakršnokoli drugo aktivnostjo.
Zen budizem (禅)—izraz v kitajščini izgovarjajo kot čan, kot seon v korejščini ali zen v japonščini (besede izvirajo iz sanskrtskega izraza dhjana (dhyāna)—je oblika budizma, ki je postala priljubljena na Kitajskem, v Koreji in na Japonskem; zelo velik poudarek daje na meditacijo. Zen manj poudarja svete spise, kot nekatere druge oblike budizma, ter se raje osredotoča na neposredne duhovne preboje do resnice.
Zen budizem je razdeljen na dve glavni šoli: rinzai (臨済宗) in soto (曹洞宗); pri prvi je v meditaciji velik poudarek na koanih (公案, meditativna uganka) kot metodah za duhovno prebujenje; soto šola pa se (kljub uporabi koanov) bolj osredotoča na šikantazo ali »le sedenje«.Učenja zen budizma so pogosto polna paradoksov, da bi razrahljala spone ega in pospešila prodor do pravega jaza ali brezobličnega jaza, ki ga enačijo z Budo.Po mnenju zen mojstra Košoja Učijame se prebujenje v univerzalni, nedualistični Jaz zgodi, ko transcedentiramo misli in fiksacije na majhni »jaz«: »Ko opustimo misli in se prebudimo v resničnost življenja, ki deluje onstran njih, spoznamo Jaz, ki je živo vesoljno nedualistično življenje (pred razcepitvijo v dvojnost), ki prežema vsa živa bitja ter celotni obstoj.«. Potemtakem ne bi smeli dovoliti mislim in mišljenju, da nas omejujejo in ovirajo.
Tibetansko-mongolski budizem je, kljub temu, da temelji na mahajani, ena izmed šol, ki prakticira vadžrajano ali »diamantni voz« (poznana je tudi pod imeni, kot so mantrajana, tantrajana, tantrični budizem ali ezoterični budizem), ki izvira iz Indije, kjer je največji razcvet doživela med 6. in 8. stol. n. št. in nasploh predstavlja zadnji razcvet budizma v Indiji, predvsem v Bengaliji, od koder se je preko misijonarjev razširil v Tibet. Zaobjema vse temeljne pojme mahajane, vendar vključuje tudi širok spekter duhovnih in telesnih tehnik, ki so bile osnovane z namenom ojačanja budističnih praks. Ena izmed komponent vadžrajane je tudi akumulacija in uporaba psihofizičnih energij s pomočjo obredov, vizualizacije, telesnih vaj in meditacije, kot metod za razvijanje uma. Z uporabo teh tehnik naj bi praktik lahko dosegel budovstvo v tem življenju ali celo v treh letih. V tantričnih metodah tibetanske tradicije lahko naletimo tudi na »seksualno jogo«, vendar je namenjena le izjemno naprednim posameznikom.
Zgodovinsko gledano korenine budizma ležijo v verski filozofiji starodavne Indije, v drugi polovici prvega tisočletja pr. n. št. To je bilo obdobje družbenih in verskih nemirov, ko ljudje niso bili zadovoljni z žrtvovanjem in obredi vedskega brahmanizma, ki so mu kljubovale številne nove asketske verske in filozofske skupine ter učenja, ki so se razhajala z brahmansko tradicijo in zavračala avtoriteto ved ter brahmansko kasto. Te skupine, katerih člani so se imenovali šramane, so bile nadaljevanje nevedske veje indijske filozofije, ki se je razlikovala od indoarijskega brahmanizma. Učenjaki upravičeno verjamejo, da ideje, kot so samsara, karma (v smislu vpliva morale na reinkarnacijo) in mokša, izvirajo iz šramanske kulture, kasneje pa jih je posvojila brahmanska ortodoksija.
To stališče podpira tudi študija regije, kjer ti pojmi izvirajo. Budizem je nastal na območju Velike Magadhe, kraljestva, ki se je raztezalo od Sravasti, prestolnice Kosale na severozahodu, do Radžagrhe na jugovzhodu. Ta dežela vzhodno od Arjavarte (sanskrt: Āryāvarta, staro sanskrtsko ime za severno Indijo), dežele arijcev, je bila nevedska. Druga vedska besedila razkrivajo odpor arijcev do ljudstva Magadhe, po vsej verjetnosti zato, ker se tedaj Magadhe še niso navzeli brahmanizma. Šele v 2. in 3. stoletju pr. n. št. je vzhodno širjenje brahmanizma v Veliko Magadho postalo pomenljivo. Ideje, ki so se bile razvile v Veliki Magadhi pred tem časom, niso bile kazale vedskega vpliva. To so pojmi, kot sta reinkarnacija in karmični dolg, ki jih lahko zasledimo v številnih gibanjih Velike Magadhe, vključno z budizmom. Ta gibanja pa so ideje o karmi in ponovnem rojstvu podedovala od zgodnejše kulture.
Istočasno je na ta gibanja vplivala filozofija vedske tradicije, kar se, na primer, odraža v Upanišadah, iz katerih izhaja šest pravovernih hindujskih teološko-filozofskih sistemov (samkhja, vaišešika, joga, njaja, mimamsa, vedanta), okvirno poimenovanih astika.  Poleg budizma so obstajala še ne-Vedska in do bramanskih tradicij kritična gibanja, h katerim prištevamo še razne skeptike (kot je bil Sandžaja Belatthiputta), atomiste (npr. Pakudha Kaččajana), materialiste (npr. Adžita Kesakambali) in antinomiste (npr. Purana Kassapa). V 5. stol. pr. n. št. so bili najbolj pomembni adživike, ki so idejo karme prignali do fatalističnega determinizma (Makkhali Gosala), lokajate (materialisti), agnjane (agnostiki) in džainisti (Mahavira), ki so poudarjali, da moramo dušo osvoboditi od materije. Naštete tradicije, ki vključujejo budizem, se v razmerju do hindujskih astika sistemov, ki izhajajo iz Ved, imenujejo nastika, ker gre za izročila po bistvu nekompatibilna z Vedami. Razen budizma in džainizma so bila omenjena nastika gibanja kratkotrajma, pa še budizem se je razširil zunaj Indije, medtem ko je v sami Indiji do 12. stoletja počasi izginil.
Številna izmed teh novih gibanj so si delila tudi isto pojmovno besedišče — atman (»jaz«), buda (»prebujeni«), dharma (»pravilo« ali »zakon«), karma (»dejanje«), nirvana (»pogasitev«), samsara (»večno vračanje«) in joga (»združitev« ali »duhovna praksa«). Šramane so zavračali vede ter avtoriteto brahmanov, ki so zatrjevali, da z izvajanjem zapletenih obredov posedujejo razkrite resnice, do katerih ni mogoče priti s človeškimi metodami. Šramane so vrh tega trdili, da je bil celoten brahmanski sistem sleparski: brahmanska zarota, s katero so bogateli na račun dajatev za izvajanje lažnih obredov in za brezplodne nasvete.Buda je še zlasti kritiziral vedsko žrtvovanje živali. Izjavil je, da so svečeniki, ki recitirajo vede, kot slepci, ki vodijo slepce. Po njegovem mnenju, svečeniki, ki so vede znali na pamet, pravzaprav niso vedeli nič. Norčeval se je tudi iz vedske »himne kozmičnega človeka« Izjavil je, da atman, glavni cilj upanišadske filozofije, pravzaprav ne obstaja ter razložil, da so brahmanski poizkusi doseči razsvetljenje ob smrti jalovi, zato je predlagal svojo novo idejo o razsvetljenju za časa tega življenja. V tistem času pa so se tudi v brahmanski religiji dogajale globoke spremembe, ki so jo preoblikovale v to, kar poznamo kot zgodnji hinduizem. Brahmani so tedaj razvili »svoj filozofski sistem in se z novimi idejami spopadli tako, da so prilagodili svoje doktrine.«
Zgodovino indijskega budizma lahko razdelimo na pet obdobij: zgodnji budizem (včasih imenovan tudi predsektaški budizem), nikaja budizem ali sektaški budizem: obdobje zgodnjih budističnih šol, zgodnji mahajanski budizem, kasnejši mahajanski budizem ter ezoterični ali tantrični budizem (imenovan tudi vadžrajana), ki zaključuje zgodovinsko prisotnost budizma v Indiji.
Predsektaški budizem predstavlja najzgodnejšo fazo budizma, ki jo priznavajo skoraj vsi učenjaki. Pripadajo mu sveta besedila, kot so Vinaja pitaka in štiri glavne nikaje ali agame. Nekatera temeljna učenja se pojavljajo na mnogih mestih v zgodnjih besedilih, zato se večina učenjakov strinja, da je Gavtama Buda učil nekaj podobnega trem znamenjem obstoja, petim agregatom, soodvisnemu nastanku, karmi, reinkarnaciji, štirim plemenitim resnicam, in nirvani. Nekateri akademiki pa se s tem ne strinjajo in predlagajo številne druge teorije.
Po pričevanjih svetih besedil so kmalu po parinirvani (iz sanskrta: »najvišja pogasitev«) Gavtame Bude organizirali prvi budistični koncil. Kot v vseh starodavnih indijskih tradicijah, so učenja v budizmu ohranjali preko ustnega izročila. Glavni namen zborovanja je bil skupinsko recitiranje učenj, s tem pa so se prepričali, da se v ustnem izročilu niso pojavile napake. Pri prvem koncilu je Ananda, Budov bratranec in njegov osebni pomočnik, recitiral Budove razprave (sanskrt: sūtra; pali: sutta) ter, po nekaterih virih, Abhidhamma pitako. Upali, nek drugi učenec, je zrecitiral redovniška pravila (vinaja). Sodobni učenjaki menijo, da so tradicionalne zgodbe o koncilu zelo napihnjene, če ne celo izmišljene.Po mnenju nekaterih učenjakov se je v obdobju po drugem koncilu sangha začela deliti na ločene skupine. Zgodbe o točnem času razkola niso soglasne. Letopis Dipavamsa iz palijske tradicije govori o času takoj po drugem koncilu, pudgalavadska tradicija omenja, da se je razkol zgodil 137 let po Budovi nirvani, sarvastivadska tradicija zatrjuje, da se je zgodil v času vladarja Ašoke, mahasanghika pa dogodek umešča v veliko kasnejši čas, okrog leta 100 pr. n. št.
Glavna cepitev se je zgodila med sthavirami in mahasanghikami. Preživela poročila obeh strani razkrivajo neskladna izročila. Sthavire govorijo o dveh ločenih razlogih za razkol. Theravadska Dipavamsa pravi, da se je poražena stran v drugem koncilu v znak protesta odcepila in osnovala mahasanghiko. To pa se ne sklada z mahasanghiško vinajo, ki skupino prikaže na isti, zmagujoči strani. Mahasanghike so zatrjevali, da so sthavire skušali razširiti vinajo in morda kljubovali—po njihovemu mnenju—nečloveško visokim kriterijem za arhatovstvo. Obe strani sta se zatem zatekli k svoji tradiciji.Iz sthaviravade so nastale številne nove šole in ena izmed njih je tudi theravada. Ti razkoli so se prvotno dogajali zaradi nestrinjanj glede vinaje, menihi različnih šol pa so kljub temu složno živeli v istih samostanih. Kasneje, okrog leta 100 n. št, če ne celo prej, so se cepitve začele dogajati tudi zaradi doktrinarnih nesoglasij. Poleg theravade se je od  sthaviravade odcepila še nekoliko svojevrstna šola pudgalavada, ki od vseh ostalih močno odstopa z za budizem netipičnim personalizmom. Sicer podobno kot ostale zanika obstoj atmana, priznava pa obstoj osebe/osebnosti (sanskrt: pudgala). Pudgalavadini so na enostaven način premostili zadrego v dilemi, kako se nekaj reinkarnira, kar ne obstaja, vendar so vzbudili silovit odpor pri ostalih zgodnje budističnih šolah. Še okoli leta 600 so bili precej razširjeni po Indiji, nato so do konca 13. stoletja izginili s podceline skupaj z ostalimi budističnimi šolami.
Po koncu cepitev je vsaka sangha pričela zbirati Abhidhammo, podrobno strokovno predelavo doktrinarnega materiala, ki je, po shematičnih klasifikacijah, izviral iz suter. Ta besedila Abhidhamme ne vsebujejo sistematičnih filozofskih razprav, temveč le povzetke in oštevilčene sezname. Sodobni raziskovalci besedila datirajo približno v 3. stoletje pr. n. št., 100-200 let po Budovi smrti, zato teh sedem del Abhidhamme naj ne bi vsebovalo besed Bude, temveč njegovih učencev in velikih učenjakov. Vsaka šola je imela svojo različico Abhidhamme z različnimi teorijami in različnimi besedili. Te Abhidhamme med sabo niso bile skladne. Učenjaki niso zedinjeni ali so pripadniki mahasanghike imeli svojo Abhidhamma pitako.
Izvor mahajane (sanskrt: mahāyāna), ki je nastala med leti 100 pr. n. št. in 100 n. št., raziskovalci in učenjaki še vedno ne razumejo najbolje. Najzgodnejši zahodnjaški viri mahajanski budizem opisujejo kot ločeno šolo in tekmico tako imenovane »hinajanske« (sanskrt: hīnayāna) šole. Razkol naj bi spominjal na evropsko protestantsko reformacijo, ki je kristjane razdelila na katolištvo in protestantizem. Zaradi čaščenja bud in bodhisattev so mnogi mahajano dojemali kot bolj pobožno, laično obliko budizma, ki naj bi izvirala iz časa čaščenja stup. Kljub temu dandanes učenjaki te stare nazore o mahajani označujejo za zgrešene in napačne.
Ni dokazov, da se je beseda mahajana kdajkoli nanašala na ločeno uradno šolo ali budistično sekto, vendar je obstajala kot določen skupek idej, in kasneje tudi doktrin, za bodhisattve. Na začetku je bila znana kot bodhisattvajana (sanskrt: bodhisattvayāna) ali »voz bodhisattev«. Paul Williams je opazil tudi, da mahajana nikoli ni imela ali skušala imeti ločeno vinajo ali posvetitveno linijo od zgodnjih budističnih šol, zato je vsak mahajanski bhikšu (ali bhikšuni) uradno pripadal zgodnji budistični šoli. To je še dandanes prisotno pri posvetitveni liniji dharmaguptaka v vzhodni Aziji ter pri mulasarvastivadi v tibetanskem budizmu. Zaradi tega mahajana nikoli ni bila ločena rivalska sekta zgodnjih šol. Od kitajskih menihov, ki obiskujejo Indijo zdaj vemo, da so v Indiji tako mahajanski kot tudi nemahajanski menihi pogosto živeli skupaj v istih samostanih.Kitajski menih Jidžing, ki je v 7. stoletju n. št. obiskal Indijo, je ločil mahajano od hinajane na sledeč način:
Večina obstoječih zgodnjih dokazov o izvoru mahajane se nahaja v zgodnjih kitajskih prevodih mahajanskih besedil. Prvi, ki je ta mahajanska učenja med 2. stol. n. št. razširil na Kitajsko, je bil Lokakšema, prevajalec mahajanskih suter v kitajščino. Po mnenju nekaterih strokovnjakov naj bi najzgodnejše mahajanske sutre vsebovale prve različice Pragnjaparamite, kot tudi besedila o Akšobhja Budi, ki so bila verjetno napisana v južni Indiji v 1. stoletju pr. n. št.
Med obdobjem poznega mahajanskega budizma so se razvile štiri glavne filozofske veje: madhjamaka, jogačara, tathagatagarbha, nazadnje pa še budistična logika. V Indiji sta bili glavni mahajanski filozofski šoli madhjamaka in kasneje jogačara. Po mnenju Dana Lusthausa imata obe šoli veliko skupnega, ta skupnost pa izvira iz zgodnjega budizma. S tathagatagarbha filozofijo ni bilo povezanih nobenih večjih indijskih učiteljev.
Akademske raziskave vadžrajane so še vedno v začetnih stopnjah, raziskovalci pa se soočajo z nekaterimi težavami, ki otežujejo raziskovalno delo:
Na vadžrajanski budizem je deloma vplival hinduizem, zato morajo učenjaki raziskati tudi hinduizem.
Potrebno je raziskati tudi številne (pogosto skrivne) obrede, ne le doktrino.Turko-perzijski Guridi, ki so prakticirali islam, so do konca 12. stoletja zavzeli večino Bengalije, kjer je še kot edina od oblik budizma vztrajal budizem tipa vadžrajana.
Budizem se je v Indiji verjetno širil počasi, dokler ni na oblast prišel maurijski vladar Ašoka, ki je bil javni podpornik te religije. Podpora Ašoke in njegovih potomcev je vodila do gradnje več stup (budistični spomenik) in do prizadevanj za širitev budizma po širšem maurijskem cesarstvu ter celo v sosednje dežele — zlasti v iransko govoreča področja današnjega Afganistana in v Osrednjo Azijo, onstran maurijske severno-zahodne meje, kot tudi južno od Indije, na Šrilanko. Ta dva misijona (severozahodni in južni) sta kasneje vodila do širitve budizma na Kitajsko ter do pojava theravadskega budizma in njegove širitve iz Šrilanke na obalne otoke Jugovzhodne Azije.
To obdobje označuje prvo znano širitev budizma onstran indijskih meja. Sodeč po odredbah Ašoke, je vladar odposlal poslance v razne dežele zahodno od Indije, da bi tam širili budizem (dharmo), še zlasti v vzhodnih provincah sosednjega selevkidskega cesarstva ter celo v helenistična mediteranska kraljestva. Učenjaki si niso soglasni ali so te odposlance spremljali tudi budistični misijonarji.Postopna širitev budizma v sosednja področja je pomenila, da je vera prišla v stik z novimi etičnimi skupinami. V tem obdobju je bil budizem izpostavljen široki paleti vplivov, od perzijske in grške civilizacije, do spreminjajočih se trendov v nebudističnih indijskih religijah, na katere pa je budizem imel vpliv. Budizem je tedaj doživel presenetljive sinkretistične tvorbe, kot so, na primer, grško govoreči budistični vladarji v indijsko-grških kraljestvih ter razvoj grške budistične umetnosti v Gandhari. Celo grškega kralja, Menandra, so ovekovečili v budističnem kanonu.
Theravadska šola se je v 3. stol. pr. n. št. iz Indije širila južno, na Šrilanko, Tajsko, Burmo in kasneje še v Indonezijo. Šola dharmagupta se je širila (prav tako v 3. stol. pr. n. št.) proti severu, v Kašmir, Gandharo in v Baktrijo (Afganistan).
Prenos budizma po svilni cesti na Kitajsko se je verjetno pričel v poznem 2. ali 1. stol. n. št., čeprav pisni viri ne navajajo točnih podatkov. Prve prevode svetih besedil so opravili tuji budistični menihi na Kitajskem v 2. stol. n. št. To je bila verjetno posledica širjenja Kušanskega cesarstva na kitajsko ozemlje, v Tarimsko kotlino.V 2. stol. n. št so se kitajski prevodi mahajanskih suter razširili po Kitajski, nato pa še v Korejo in na Japonsko. Med indijskim obdobjem ezoteričnega budizma (od 8. stol. n. št. dalje) se je budizem razširil še v Tibet in od tam v Mongolijo. V vzhodni Evropi je bil tibetanski tip budizma poleg šamanizma zastopan med plemstvom Zlate horde pred spreobrnitvijo v islam na začetku 14. stoletja.
Do poznega srednjega veka je budizem v Indiji izumrl. Čeprav je še vedno obstajal v sosednjih državah, se njegov vpliv ni več širil. Dandanes pa v Indiji in drugod spet pridobiva na moči. Preučevalci budizma ocenjujejo, da število budističnih vernikov šteje od 230 milijonov do 1.691 milijarde. Večina učenjakov omenja podobne številke, ki vernike uvrščajo v kategorijo »kitajskih ljudskih« ali »tradicionalnih« religij; to je mešanica raznih tradicij, ki vključujejo tudi budizem.
Formalno članstvo se razlikuje med posameznimi skupnostmi, kljub temu osnovno laično privrženost tej veri običajno označuje obred zatočišča v treh draguljih: v Budi, dharmi, in v sanghi (glej poglavje Zatočišče v treh draguljih).
sinkretizem vzhodnjaških religij. Včasih verniki v Vzhodni in Jugovzhodni Aziji prakticirajo budizem vštric s številnimi drugimi verskimi tradicijami, kot so daoizem, konfucionizem, šintoizem, tradicionalne vere, šamanizem in animizem;
težave pri določanju števila budistov, ki niso člani kongregacij in se pogosto ne udeležujejo javnih obredov;
uradne politike o religiji v nekaterih zgodovinskih budističnih deželah, ki otežujejo natančno določitev števila vernikov. Take države so na primer Kitajska, Vietnam in Severna Koreja. V mnogih trenutnih in bivših komunističnih vladnih režimih v Aziji vladne politike odvračajo vernike, da prijavijo svojo versko pripadnost, ali pa podpirajo uradne ocene, ki podcenjujejo število pripadnikov določeni veri.
Neobudisti ali nava - bauddha so privrženci B. R. Ambedkarja, Indijca, ki se je spreobrnil v budistično vero leta 1956. Ambedkar je pozval dalite, pripadnike najnižjega kastnega razreda v Indiji, naj se mu pridružijo in postanejo budisti ter se na ta način rešijo kastnega sistema, v katerem so veljali za »nedotakljive«. Budistični preporod se je pričel v Indiji leta 1891, ko je šrilanški budistični vodja Anagarika Dharmapala ustanovil Društvo Maha Bodhi, vendar je društvo, za razliko od dalitskih budistov, privabljalo predvsem privržence iz višjih kast.
Po eni izmed analiz je budizem četrta največja religija na svetu, takoj za krščanstvom, islamom in hinduizmom. Meniški red (sangha), ki je nastal v času Budovega življenja, spada med najstarejše organizacije na svetu. Budizem je bila prva svetovna religija, v prvi polovici 20. stoletja je bil največja religija na svetu—leta 1951 je bil budizem s 520 milijoni vernikov največja religija. Krščanska vera je bila, za primerjavo, druga največja religija s 500 milijoni vernikov.
Theravadski budizem, ki v svojih svetih besedilih uporablja sanskrtski in palijski jezik, je prevladujoča oblika budizma v Kambodži, Laosu, Tajski, Šrilanki in Burmi. Dalitsko budistično gibanje v Indiji tudi prakticira theravadski budizem. Skupno število vernikov: 124 milijonov.
Vzhodnoazijske oblike mahajanskega budizma, ki v svetih spisih uporabljajo kitajščino, prevladujejo v večjem delu Kitajske, Japonske, Koreje, Tajske, Singapurja in Vietnama, kot tudi v nekaterih skupnostih v Indokini, Jugovzhodni Aziji ter na zahodu. Skupno število vernikov: približno 500 milijonov do 1 milijarda.
Tibetanski budizem najdemo v Butanu, Nepalu, Mongoliji, v predelih Indije (večinska vera v Ladakhu; velik delež vernikov pa ima tudi v Himčal Pradešu, Arunačal Pradešu in v Sikimu), na Kitajski (zlasti v Tibetu in v Notranji Mongoliji) in v Rusiji (Kalmikija in obmejni predeli z Mongolijo). Skupno število vernikov: približno 20 milijonov.Večina budističnih skupin na zahodu je vsaj nominalno povezana z eno izmed teh treh tradicij.
Dandanes so se učenja vseh treh vej budizma razširila po celem svetu, budistična besedila pa najdemo v vse večjem številu jezikov. Na Zahodu budizem pogosto velja za eksotično in progresivno vero, medtem ko je na vzhodu dobro poznan in tradicionalen. Budisti v Aziji so običajno dobro organizirani in uživajo dobro podporo. V številnih državah ima budizem status uradne religije, zato je podprt tudi s strani države. Sodobni vplivi vedno bolj vodijo v nove oblike budizma, ki se jasno razlikujejo od tradicionalnih prepričanj in praks. Zato v današnjem času opazimo osupljivo raznolikost novejših oblik budizma.
V okviru verskih skupnosti, registriranih pri slovenskem Uradu za verske skupnosti, lahko navedemo:
Buddha-Dharma, registrirana leta 1995.V okviru društev so v Sloveniji aktivne naslednje skupine:
Skupina Šambala Ljubljana, del mednarodne organizacije Shambhala International. Ta skupina ima trenutno edinega slovenskega budističnega učitelja
Budistično društvo Shaolin tempelj slovenija. Posveča se Chan (Zen) duhovni vadbi, ki je utelešena v Kung Fu in Qi Gong formah.Zaradi same strukture budizma v Sloveniji ni uradnega predstavnika te vere.
Dva Budova učenca sta postala navdih za dve glavni šoli budizma, ki sta se razvili vsaj 200 let po Budovi smrti. Gavtama Buda je oba učenca hvalil in še dandanes obe šoli veljata za »avtentični«. Sariputta je navdihnil nastanek theravadske šole, ki je predvsem analitična in redovniška po naravi. Maudgaljajana pa je botroval nastanku mahajanske šole, ki poudarja sočutje in je po ureditvi bolj demokratična.
Budisti sebe običajno uvrščajo v theravado ali mahajano. To razvrstitev uporabljajo tudi nekateri učenjaki, z njo pa se tudi največkrat srečamo na Zahodu. Drugi preučevalci budizma uporabljajo alternativno shemo, ki budizem deli na sledeče tri tradicije ali geografska, oziroma kulturna področja: theravada, vzhodnoazijski budizem in tibetanski budizem.Nekateri učenjaki uporabljajo druge sheme. Tudi sami budisti uporabljajo raznotere sheme, ki se med sabo razlikujejo. Mahajanisti izraz hinajana (dobesedno »manjši voz«) uporabljajo za poimenovanje družine zgodnjih filozofskih šol in tradicij iz katerih je nastala sodobna theravada, a ker ta izraz izvira iz mahajanskega stališča in je lahko poniževalen, se vse bolj uveljavljajo razni drugi izrazi, kot so šarvakajana (Śrāvakayāna), nikaja budizem, zgodnje budistične šole, sektaški budizem, konservativni budizem, nemahajanski budizem itd.
Vse budistične tradicije si ne delijo enakega filozofskega stališča, ali pa istim pojmom ne pripisujejo osrednjega pomena. Vsaka tradicija ima svoje osrednje pojme, vendar lahko kljub temu med njimi potegnemo nekaj vzporednic. Na primer, po mnenju neke ekumenske budistične organizacije imata obe glavni budistični veji (theravada in mahajana) nekaj stičnih točk, kot so:
obe priznavata srednjo pot, soodvisen nastanek, štiri plemenite resnice, plemenito osemčleno pot in tri znamenja obstoja;
obe priznavata, da lahko tako redovni člani sanghe, kot tudi laiki, hodijo po poti do razsvetljenja (bodhi);
Theravada (»doktrina starešin« ali »starodavna doktrina«) je najstarejša preživela budistična šola. Je relativno konservativna in večinoma najbližje zgodnjemu budizmu. Ta šola izvira iz skupine vibhadžavada (sanskrt: vibhajjavāda), ki se je na koncu tretjega budističnega koncila (pribl. 250 pr. n. št.) rodila iz starejše skupine sthavira. Ta šola je na indijski podcelini večinoma izginila, njena šrilanška in jugovzhodno azijska veja pa še dandanes živi.
Doktrina in praksa theravadske šole temelji zgolj na palijskem kanonu in na njegovih komentarjih. Po nekaj stoletni širitvi theravade po ustnem izročilu so njena besedila, palijski kanon, v 1. stoletju pr. n. št. na Šrilanki končno zapisali na zborovanju četrtega koncila. Theravada je tudi ena izmed prvih budističnih šol, ki je svoj celoten kanon pretvorila v pisano obliko. Sodobni raziskovali menijo, da so zbirke sutt in besedila vinaje iz palijskega kanona (ter ustrezna besedila v drugih različicah Tripitake) najzgodnejša budistična literatura, zato ta besedila v vseh vejah budizma veljajo za avtentična.
Theravado dandanes prakticirajo večinoma v državah, kot so Šrilanka, Burma, Laos, Tajska, Kambodža, kot tudi v manjših območjih Vietnama, Malezije in Bangladeša. Vse več privržencev ima tudi v Evropi in v Ameriki.
Theravadski budisti menijo, da je potreben osebni trud, da se osvobodimo reinkarnacije. Z meditacijo se ukvarjajo večinoma gozdni menihi, medtem ko vaški menihi poučujejo in služijo laični skupnosti. Laiki lahko opravljajo dobra dela, kar kopiči zasluge, ki jih lahko z bogovi zamenjajo za materialne dobrine.Pri theravadski doktrini se posameznik lahko prebudi iz »spanca nevednosti« tako da neposredno spozna pravo naravo resničnosti; take ljudje se imenujejo arhati in, občasno, bude. Po številnih življenjih duhovnega truda so ti ljudje dosegli konec cikla ponovnih rojstev, zato se ne rojevajo več v šest svetov samsare. Komentarji iz palijskega kanona ta razsvetljena bitja razvrščajo na tri tipe:
sammasambuddha, običajno kar »buda«:  tisti, ki je dosegel budstvo; tisti, ki resnico odkrijejo sami in druga bitja učijo pot prebujenja;
pratjekabuddha: tisti, ki resnico odkrijejo sami, vendar niso vešči v poučevanju drugih;
savakabuddha: tisti, ki prenos resnice prejmejo neposredno od sammasambuddhe.Bodhi in nirvana imata enak pomen: osvoboditev od hrepenenja, sovraštva in zablod. Ko arhat doseže bodhi, se osvobodi omenjenih preprek. Izkoreninjenje samo sovraštva in hlepenja (v čutnem kontekstu), kjer nekaj zablode/nevednosti še vedno ostaja, pa se imenuje anagami.
Mahajanski budizem je v Indiji uspeval od 5. stol. n. št. dalje, med dinastijo gupt. Takrat so tudi zgradili mahajanske centre učenosti; najpomembnejši med njimi je bil Univerza Nalanda na severovzhodu Indije.
Mahajanske šole priznavajo vse ali le del mahajanskih suter. Nekatere izmed teh suter so za mahajanske vernike postale utelešenja samega Bude, čaščenje in vera v ta besedila—kot pravijo nekatere sutre (npr. Lotosova sutra in Mahaparinirvana sutra)—pa naj bi bila temelja za kasnejši dosežek budovstva.
Domovina mahajanskega budizma so danes Kitajska, Japonska, Koreja, Singapur, deli Rusije in večji del Vietnama. Mahajano pogosto imenujejo tudi »vzhodni budizem«. Tudi budizem v Tibetu, na himalajskem področju in v Mongoliji je mahajanskega izvora, vendar je obravnavan kasneje v poglavju Vadžrajana, ki se imenuje tudi »severni budizem«. V vzhodnem budizmu najdemo mnogo ločin, od katerih ima šola Čiste dežele dandanes največ pristašev. V večini zgoraj naštetih področij je budizem spojen v homogeno obliko. Na primer, na Japonskem srečamo ločine kot so ničiren, budizem Čiste dežele, šingon (oblika vadžrajane), tendai in zen. V Koreji skoraj vsi budisti pripadajo šoli čogje, ki pripada »sonu« (zenu), vendar vsebuje kar nekaj elementov iz drugih tradicij.
V mahajani Buda ni bil le človek, temveč zemeljska projekcija brezčasnega in neskončnega, vseprisotnega bitja – Dharmakaja onstran obzorja in dosega misli. Vrh tega nekatere mahajanske sutre Budo, dharmo in sangho pojmujejo kot eno: vse troje predstavlja večnega Budo.
Budovo smrt imajo za iluzijo, saj še naprej biva na drugih nivoju obstoja, zato je menihom dovoljeno predstaviti »nove resnice«, ki temeljijo na navdihu Bude (ali bud) iz teh višjih nivojev. Mahajana se od theravade razlikuje tudi po pojmovanju šunjate (da v absolutnem smislu individualni obstoj ne obstaja) in po veri v bodhisattve (razsvetljene ljudi, ki so iz sočutja zaprisegli, da se bodo ponovno rojevali, dokler se vsa bitja ne osvobodijo). Nebeški bude so posamezniki, ki ne obstajajo več na snovnem nivoju obstoja, vendar še vedno pomagajo razsvetljevati vsa čuteča bitja.
Nirvana je v nekaterih mahajanskih skupinah začela predstavljati le popolno izkoreninjenje hlepenja in sovraštva, kar namiguje, da je nekaj nevednosti še vedno prisotne v bitju, ki doseže nirvano. Zaradi tega je dobil večjo veljavo bodhi, ki popolnoma izkorenini tudi nevednost ali zablodo. Arhat, ki doseže nirvano, je potemtakem še vedno do manjše mere podvržen nevednosti, medtem ko buda (kot naziv, ne kot ime) doseže bodhi. Kljub temu tudi v mahajani nirvana in bodhi pogosto pomenita eno in isto.
Bodhi je dosežen, ko popolnoma razumemo štiri plemenite resnice in ko se vsa karma izniči. Čeprav zgodnji viri ne omenjajo paramit, kasnejše theravadske in mahajanske tradicije učijo, da mora posameznik izpolniti tudi paramite (»popolnosti«). Mahajanisti verjamejo, da se po dosežku bodhija posameznik osvobodi od kompulzivnega cikla samsare (rojstvo, trpljenje, smrt in ponovno rojstvo) ter na ta način doseže »najvišjo srečo« (ali nirvano, kot to imenuje besedilo Dhammapada). Posledica izkoreninjenja nevednosti je tudi izničenje vere v obstoj jaza (atmana), bodhi pa se tu nanaša na razumevanje anatte (sanskrt: anātman).
Nekateri mahajanski viri navajajo idejo, da se bodhisattva, ki običajno predstavlja posameznika na poti budovstva, namerno odpove stopnji bude, da bi lahko lažje pomagal drugim bitjem.Mahajana (»veliki voz«) je kompleksna budistična vera kozmičnih dimenzij, ki k theravadskim besedilom dodaja še svoje svete spise. Mahajanski budisti dajejo velik poudarek na ideal bodhisattve. Mahajanski verniki, za razliko od tradicionalnih zgodnjih budistov, ne prepisujejo največjega pomena lastni odrešitvi od trpljenja (dukkha, temveč se zavežejo, da bodo namesto tega raje ostali (ali pa se ponovno rodili) na tem svetu in pomagali osvoboditi iz samsare vsa bitja, brez izjeme. Ena izmed značilnosti mahajane je tudi panteon navidezno božanskih bodhisattev, ki ukvarjajo z izpopolnjevanjem samih sebe zavoljo odrešitve vseh čutečih bitij od trpljenja ter njihovega vstopa v stanje nirvane. Bodhisattve si želijo doseči najvišje budovsko modrost, da bi z njo pomagale odrešiti vsa bitja iz šestih svetov samsare.
Mahajanska veja budizma poudarja brezmejno, univerzalno sočutje (sanskrt: mahā-karuṇā) ali nesebično, izjemno altruistično pot bodhisattve, ki doseže prebujeno stanje uma (bodhičitta) Bude, da bi prejel najvišje možno znanje in modrost, kako kar najbolj učinkovito voditi vsa čuteča bitja v nirvano.
Pregovor iz neke mahajanske sutre pravi, da človek, ki ne stremi k bodhiju, živi svoje življenje kot otrok, ki se ves prevzet igra z igračami, medtem ko je cela hiša v plamenih.Ta metoda truda, brez zanašanja na zunanje sile ali višja bitja, se močno razlikuje od druge glavne oblike budizma, budizma Čiste dežele, za katerega je značilno skrajno zaupanje in vera v odrešilno moč Amitabha/Amida Bude. Budizem Čiste dežele je zelo razširjen in je verjetno najbolj versko usmerjena oblika budizma, saj temelji na prepričanju, da bo vera v Amitabha Budo in recitiranje njegovega imena vernika osvobodila v trenutku smrti in ga ponesla v blaženo Čisto deželo Amitabhe. Ta budovski svet pisni viri opisujejo kot slutnjo ali predokus nirvane. Verniki budizma Čiste dežele veliko zaobljubo Amitabhe, da bo odrešil vsa bitja iz samsare, vidijo kot univerzalno učinkovito metodo odrešitve, če ima posameznik le dovolj vere v moč Amitabhove zaobljube in recitira njegovo ime.
Bodhisattva dobesedno pomeni »razsvetljen obstoj« ali »bitje razsvetljenja« (bodhi pomeni »razsvetljen«, sattva pa obstoj), pri alternativnem sanskrtskem črkovanju (-satva) pa izraz pomeni »herojsko bitje, ki stremi k razsvetljenju«. Bodhisattva običajno označuje osebo, ki hodi po poti budovstva in je pogosto tudi sama polno razsvetljeni buda (sanskrt: samyaksaṃbuddha). Theravadski budizem izraz večinoma uporablja za prejšnje inkarnacije Gavtama Bude, a tradicionalno priznava in spoštuje tudi pot bodhisattve kot se pojavlja v mahajanskem budizmu.Mahajanski budizem v glavnem temelji na poti bodhisattve. Po mnenju Jana Nattierja je bil izraz mahajana na začetku celo častna sopomenka za bodhisattvajano (sanskrt: bodhisattvayāna) ali »voz bodhisattve«. Eno izmed zgodnjih in pomembnih mahajanskih besedil, Aštasahasrika pragnjaparamita sutra (sanskrt: Aṣṭasāhasrikā Prajñāpāramitā Sūtra), vsebuje preprost in jedrnat opis izraza bodhisattva:
Mahajanski budizem vse pristaše spodbuja, da postanejo bodhisattve in da vzamejo zaobljube bodhisattve. Pri teh zaobljubah posameznik priseže, da bo deloval v prid popolnega razsvetljenja vseh čutečih bitij, tako da bo vadil šest popolnosti (sanskrt: pāramitā). Te popolnosti mahajanski nauki navajajo kot: darežljivost (dana), disciplina (šila), potrpljenje ali oproščanje (kšanti), trud (virja), meditacija in modrost (pragnja).
Vadžrajanska budistična tradicija se je iz Indije razširila na Kitajsko, v Mongolijo in v Tibet. V Tibetu je bila vadžrajana vedno glavni sestavni del tibetanskega budizma, medtem ko je na Kitajskem predstavljala ločeno šolo, ki je dandanes izumrla, vendar je deloma preživela v elementih japonskih budističnih šol šingon in tendai.
Obstaja več različnih mnenj o tem, kdaj so se vadžrajana in njene tantrične prakse rodile. V tibetanski tradiciji trdijo, da je zgodovinski Šakjamuni Buda poučeval tudi tantro, ki se je zaradi ezoterične narave učenj na začetku širila le preko ustnega izročila, zapisana pa je bila šele dolgo za ostalimi učenji. Starodavna indijska Univerza Nalanda je postala center razvoja vadžrajanskih teorij in je bila vodilni vir budističnih tantričnih praks vse do 11. stoletja n. št. Te prakse, besedila in teorije so nato prenesli na Kitajsko, v Tibet, Indokino in v Jugovzhodno Azijo. Kitajska je prejemala indijska učenja, vključno s tantričnimi praksami, do 11. stol. n. št., medtem ko tibetanski budizem večinoma izvira iz nalandske tradicije iz poznega 9. do 12. stol. n. št.. Uničenje budistične univerze Nalanda leta 1193 pomeni konec institucionalne organiziranosti budizma v Indiji, čeprav so maloštevilne preživele skupine menihov vztrajale še kakšno stoletje.
V eni izmed prvih večjih sodobnih akademskih razprav o vadžrajani, profesor fairfieldske univerze, Ronald M. Davidson, zatrjuje, da je bil pojav vadžrajane deloma posledica spreminjajoče se politične klime v Indiji. S propadom guptske dinastije je imel budizem v tem vse bolj razdrobljenem političnem okolju težave privabljati pokrovitelje, zato je bolj do izraza prišlo laično/ljudsko budistično gibanje pod vodstvom raznih siddh. Po približno 200 letih naj bi vadžrajano počasi začeli integrirati v samostansko budistično ustanovo.Vadžrajana je združila in razvila raznolike elemente; nekateri izmed teh so obstajali že stoletja pred tem. Poleg mahajanskih besedil, vadžrajanski budisti poznajo obsežen korpus budističnih tanter—nekatere najdemo tudi v kitajskih in japonskih zbirkah budistične književnosti, določene različice pa celo v palijskem kanonu.
Raznolikost budističnih svetih spisov in drugih besedil je zelo velika. Razne budistične šole ne pripisujejo preučevanju svetih besedil enake pomembnosti. Nekatere šole cenijo določena besedila kot religiozne predmete čaščenja, druge šole pa zavzemajo bolj akademski pristop. Tradicionalna budistična besedila so večinoma napisana v jeziku pali, tibetanščini, mongolščini in v kitajščini. Nekaj besedil še vedno lahko najdemo tudi v sanskrtu in v budističnem hibridnem sanskrtu. Leta 2009 je ustanova Khyentse Foundation osnovala projekt »84000: Translating the Words of the Buddha«, katerega namen je prevesti tradicionalna budistična besedila, še zlasti tibetanski budistični kanon, v sodobne jezike in omogočiti vsem ljudem dostop do njih. Prevajanje besedil temelji na donacijah in sponzorstvu.Za razliko od mnogih drugih verstev, budizem nima osrednjega besedila, po katerem bi se zgledovale vse tradicije. Kljub temu imajo nekateri preučevalci Vinaja pitako in prve štiri Nikaje iz Sutta pitake za skupno jedro vseh budističnih tradicij. To je lahko zavajajoče, saj so v mahajani ta besedila le pripravljalne narave in ne glavna učenja. Tibetanski budisti sploh niso prevedli večino agam (čeprav jih teoretično priznavajo), ki prav tako nimajo nobene vloge v verskem življenju redovnikov ali laikov na Kitajskem in na Japonskem. Spet druge šole trdijo, da ne obstaja univerzalno skupno jedro. Veličino in zapletenost budističnih kanonov nekateri (vključno z budističnim družbenim reformatorjem B. R. Ambedkarjem) vidijo kot oviro za širše razumevanje budistične filozofije.
Za privržence theravadskega budizma so besedila palijskega kanona končnoveljavna in avtoritativna, medtem ko vera in filozofija mahajanskih budistov večinoma temelji na mahajanskih sutrah ter na mahajanski vinaji. Palijske sutre, skupaj z drugimi tesno povezanimi besedili, preostale šole poznajo kot agame.Tekom let je bilo mnogo poizkusov sestaviti sintezo, ki bi vsebovala vsa glavna načela budizma in jih združila v enem besedilu. V theravadi so na primer napisali zgoščene učbenike, ki so združili priljubljene ali vplivne svete spise v en sam zvezek, ki so ga lahko preučevali novici. Kasneje je na Šrilanki Dhammapada velja kot poenoteno besedilo.
Dwight Goddard je v knjigi Budistična biblija zbral vzorec budističnih besedil s poudarkom na zenu, skupaj z drugimi klasikami vzhodne filozofije, kot je Tao Te Čing. Kasneje je dr. Ambedkar poizkušal ustvariti dokument The Buddha and His Dhamma, ki bi združeval budistična načela. Tudi drugi so poskušali sestaviti podobna besedila, vendar do dandanes še ni bilo napisane knjige, ki bi spojila in predstavljala vse budistične tradicije.
Palijska tipitaka (dobesedno »tri košare«) se nenaša na Vinaja pitako, Sutta pitako in Abhidhamma pitako. Vinaja pitaka vsebuje disciplinarna pravila za budistične menihe in nune, kot tudi razlage o razlogih za nastanek teh pravih, oporna besedila in doktrinarne razlage. Sutta pitaka vsebuje razprave Gavtama Bude. Abhidhamma pitaka vsebuje material, ki je pogosto opisan kot »sistematične razlage Budovih učenj«.
Palijska tipitaka (sanskrt: tripiṭaka) je edina izmed zgodnjih tipitak, ki so nedotaknjene preživele v izvirnem jeziku. Številne zgodnje šole so imele svoje recenzije tipitake, ki so si bile bolj ali manj podobne. Deli tipitake iz sarvastivada, dharmaguptaka, sammitja, mahasanghika, kašjapija in mahišasaka šol so se ohranili le v kitajskih prevodih. Sodeč po nekaterih virih so imele nekatere zgodnje budistične šole pet ali sedem pitak.Po opisih iz svetih spisov so kmalu po Budovi smrti zbrali prvi budistični koncil, ki mu je predsedoval menih Mahakašjapa (sanskrt: Mahākāśyapa; pali: Mahākassapa). Namen koncila je bil zbrati Budova učenja. Upali je recitiral vinajo; Ananda, Budov osebni pomočnik, pa je zrecitiral dharmo. Ta besedila so postala temelj tipitake. Zbirko so na začetku poučevali le preko ustnega izročila (v obliki petja), zapisali pa so jo šele v zadnjem stoletju pr. n. št. Tako sutre kot tudi vinaje vseh budističnih šol vsebujejo širok spekter učenj, kot so razprave o dharmi, komentarji in druga učenja, kozmološka in kozmogonična besedila, zgodbe o preteklih življenjih Gavtama Bude ter razne druge tematike.
Veliko snovi v palijskem kanonu ne izvira le iz theravadske tradicije, temveč predstavlja zbirko učenj, ki jih je ta šola ohranila iz zgodnjega, nesektaškega korpusa naukov. Po mnenju Petra Harveyja vsebuje snov, ki je v protislovju s kasnejšo theravadsko pravovernostjo: »Theravadini so potemtakem morda nekaj časa dodajali besedila v kanon, vendar ne izgleda, da bi spreminjali to, kar so že imeli iz zgodnejšega obdobja.«
Mahajanske sutre so širok žanr budističnih besedil, ki po mnenju mahajanske tradicije predsavljajo izvorna učenja Bude. Nekateri mahajanski verniki trdijo, da so tako zgodnji nauki (vključno s sarvastivadsko Abhidharmo, ki jo je Nagardžuna kritiziral in ki pravzaprav nasprotuje zgodnji budistični filozofiji) kot tudi mahajanske sutre pristna učenja Bude, ki so namenjena različnim vrstam ljudi na različnih nivojih duhovnega razumevanja.
Mahajanske sutre pogosto zatrjujejo, da učijo Budove globlje, naprednejše doktrine, namenjene tistim, ki hodijo po poti bodhisattve. To je pot, razlagajo sutre, ki temelji na motivaciji za odrešitev vseh čutečih bitij od nesreče; temu primerno je tudi ime šole: mahajana (sanskrt: mahāyāna) ali »veliki voz«.
Mahajanska tradicija pravi, da so mahajanske sutre nastale v tajnosti, da izvirajo tudi od drugih bud ali bodhisattev ali pa, da izvirajo iz ne-človeških svetov, saj jih ljudje tistega časa še niso bili sposobni razumeti:
V sanskrtu in v kitajskih ali tibetanskih prevodih je preživelo približno 600 mahajanskih suter. Vrh tega vzhodnoazijski budizem pozna še nekaj suter, ki naj bi, po mnenju učenjakov, izvirale iz Kitajske, ne pa iz Indije.
Splošen sklep poznavalcev je, da so bila mahajanska besedila napisana od 1. stol. n. št. dalje: »Večje število mahajanskih suter so napisali v obdobju med začetkom našega štetja in 5. stoletjem«, kar je pet stoletij po smrti zgodovinskega Bude. Nekatere izmed teh suter so bile navdihnjene po drugih budističnih besedilih iz 1. stol. pr. n. št. Šele po 5. stol. n. št. so mahajanske sutre začele vplivati na glavnino budističnih vernikov Indije: »Vendar so izven teh besedil, vsaj v tem obdobju, v Indiji, vedenje [vernikov] motivirale zelo drugačne in na videz starejše ideje ter aspiracije; stare in uveljavljene hinajanske skupine pa so bile očitno edine, ki so jih podpirali.« Ta besedila indijski budisti niso vsesplošno priznali takoj, ko se se pojavila. Podporniki mahajane so tistim, ki so zavračali mahajanske sutre, nadeli pejorativen vzdevek hinajana.
Le theravadska šola v svoj kanon ni vključila mahajanskih spisov. Ker je sodobna theravadska šola potomka budistične veje, ki se je odcepila in se uveljavila na Šrilanki pred pojavom mahajanskih besedil, lahko najdemo razprave o tem, ali je bila theravada zgodovinsko vključena pod hinajansko oznako. Dandanes je ta oznaka poniževalna in se je ljudje običajno izogibajo...
Budizem nudi veliko priložnosti za primerjalni študij z raznolikim obsegom tem. Na primer, soodvisen nastanek(Pratitja-samutpada) bi lahko šteli kot prispevek budizma k metafiziki. Poleg tega poudarek budizma na srednji poti ni le edinstven kažipot etike, temveč budizmu, v zgodovinsko budističnih deželah, omogoča tudi miren soobstoj z drugimi verami, običaji in ustanovami. Opravili so tudi že nekatere raziskave o moralnih in duhovnih vzporednicah budizma z drugimi filozofskimi sistemi—na primer z različnimi krščanskimi doktrinami.
Bechert, Heinz & Richard Gombrich (ed.) (1984). The World of Buddhism, Thames & Hudson.
Buswell, Robert E. (ed.) (2003). Encyclopedia of Buddhism. MacMillan Reference Books. ISBN 978-0-02-865718-9. 
Coogan, Michael D. (ed.) (2003). The Illustrated Guide to World Religions. Oxford University Press. ISBN 1-84483-125-6. 
Cousins, L. S. (1996). "The Dating of the Historical Buddha: A Review Article". Journal of the Royal Asiatic Society. Series 3 (6.1): 57–63. Pridobljeno dne 2007-07-11. ; reprinted in Williams, Buddhism, volume I; NB in the online transcript a little text has been accidentally omitted: in section 4, between "... none of the other contributions in this section envisage a date before 420 B.C." and "to 350 B.C." insert "Akira Hirakawa defends the short chronology and Heinz Bechert himself sets a range from 400 B.C."
Davidson, Ronald M. (2003). Indian Esoteric Buddhism: A Social History of the Tantric Movement. New York: Columbia University Press. ISBN 0-231-12619-0. 
de Give, Bernard (2006). Les rapports de l'Inde et de l'Occident des origines au règne d'Asoka. Les Indes savants. ISBN 2-84654-036-5. 
Donath, Dorothy C. (1971). Buddhism for the West: Theravāda, Mahāyāna and Vajrayāna; a comprehensive review of Buddhist history, philosophy, and teachings from the time of the Buddha to the present day. Julian Press. ISBN 0-07-017533-0. 
Mircea Eliade (1996): Zgodovina religioznih verovanj in idej, DZS, Ljubljana. (COBISS)
Embree, Ainslie T. (ed.), Stephen N. Hay (ed.), Wm. Theodore de Bary (ed.), A.L. Bashram, R.N. Dandekar, Peter Hardy, J.B. Harrison, V. Raghavan, Royal Weiler, and Andrew Yarrow (1958; 2nd ed. 1988). Sources of Indian Tradition: From the Beginning to 1800 (vol. 1). NY: Columbia U. Press. ISBN 0-231-06651-1.
Rupert Gethin (1998). Foundations of Buddhism. Oxford University Press. ISBN 0-19-289223-1. 
Gombrich, Richard F. (1988; 6th reprint, 2002). Theravāda Buddhism: A Social History from Ancient Benares to Modern Colombo (London: Routledge). ISBN 0-415-07585-8.
Henepola Gunaratana (2002). Mindfulness in Plain English. Wisdom Publications. ISBN 0-86171-321-4.  Also available on this websites: saigon.com urbandharma.org vipassana.com
Gyatso, Geshe Kelsang. Introduction to Buddhism: An Explanation of the Buddhist Way of Life, Tharpa Publications (2nd. ed., 2001, US ed. 2008) ISBN 978-0-9789067-7-1
Harvey, Peter (1990). An Introduction to Buddhism: Teachings, History and Practices. Cambridge University Press. ISBN 0-521-31333-3. 
Hawkins, Bradley K. (1999). The Pocket Idiots Guide: Buddhism. Laurence King (Penguin, Alpha). ISBN 0-02-864459-X. 
Hill, John E. (2009) Through the Jade Gate to Rome: A Study of the Silk Routes during the Later Han Dynasty, 1st to 2nd Centuries CE. BookSurge, Charleston, South Carolina. ISBN 978-1-4392-2134-1.
Juergensmeyer, Mark (2006). The Oxford Handbook of Global Religions. Oxford Handbooks in Religion and Theology. Oxford University Press. ISBN 978-0-19-513798-9. 
Keown, Damien and Charles S Prebish (eds.) (2004). Encyclopedia of Buddhism (London: Routledge). ISBN 978-0-415-31414-5.
Kohn, Michael H. (trans.) (1991). The Shambhala Dictionary of Buddhism and Zen. Shambhala. ISBN 0-87773-520-4. 
Lamotte, Étienne (trans. from French) (1976). Teaching of Vimalakirti. trans. Sara Boin. London: Pali Text Society. XCIII. ISBN 0-7100-8540-0. 
Lowenstein, Tom (1996). The Vision of the Buddha. Duncan Baird Publishers. ISBN 1-903296-91-9. 
Morgan, Kenneth W. (ed), The Path of the Buddha: Buddhism Interpreted by Buddhists, Ronald Press, New York, 1956; reprinted by Motilal Banarsidass, Delhi; distributed by Wisdom Books
Nattier, Jan (2003). A Few Good Men: The Bodhisattva Path according to The Inquiry of Ugra (Ugrapariprccha). University of Hawai'i Press. ISBN 0-8248-2607-8. 
Prebish, Charles S. (1993). Historical Dictionary of Buddhism. Delhi: Sri Satguru Publications. 
Walpola Rahula (1974). What the Buddha Taught. Grove Press. ISBN 955-9219-19-7.  ISBN 0-8021-3031-3.
Ranjini. Jewels of the Doctrine. Buddhist Stories of the Thirteenth Century (Sri Satguru Publications). ISBN 0-7914-0490-0. 
Robinson, Richard H. and Willard L. Johnson (1970; 3rd ed., 1982). The Buddhist Religion: A Historical Introduction (Belmont, California: Wadsworth Publishing). ISBN 0-534-01027-X.
Ito, Shinjo (2009). Shinjo:Reflections. Somerset Hall Press. ISBN 1-935244-00-0. 
Sinha, H.P. (1993). Bhāratīya Darshan kī rūprekhā (Features of Indian Philosophy). Motilal Banarasidas Publ. ISBN 81-208-2144-0. 
Skilton, Andrew (1997). A Concise History of Buddhism. Windhorse Publications. ISBN 0-904766-92-6. 
Smith, Huston; Phillip Novak (2003). Buddhism: A Concise Introduction. HarperSanFrancisco. ISBN 978-0-06-073067-3. 
Thanissaro Bhikkhu (2001). Refuge: An Introduction to the Buddha, Dhamma, & Sangha (3rd ed., rev.). 
Thich Nhat Hanh (1974). "The Heart of the Buddha's Teaching". Broadway Books. ISBN 0-7679-0369-2. 
Robert A. F. Thurman (translator) (1976). Holy Teaching of Vimalakirti: Mahayana Scripture. Pennsylvania State University Press. ISBN 0-271-00601-3. 
White, Kenneth (2005). The Role of Bodhicitta in Buddhist Enlightenment Including a Translation into English of Bodhicitta-sastra, Benkemmitsu-nikyoron, and Sammaya-kaijo. The Edwin Mellen Press.  ISBN 0-7734-5985-5.
Williams, Paul (1989). Mahayana Buddhism: the doctrinal foundations. London: Routledge. ISBN 0-415-02537-0. 
Williams, Paul (ed.) (2005). Buddhism: Critical Concepts in Religious Studies, 8 volumes, Routledge, London & New York.
Williams, Paul with Anthony Tribe (2000). Buddhist Thought (London: Routledge). ISBN 0-415-20701-0. Retrieved 29 Nov 2008 from "Google Books".
Yamamoto, Kosho (translation), revised and edited by Dr. Tony Page. The Mahayana Mahaparinirvana Sutra. (Nirvana Publications 1999-2000).  CS1 vzdrževanje: Večkratna imena: authors list (link)
Yin Shun, Yeung H. Wing (translator) (1998). The Way to Buddhahood: Instructions from a Modern Chinese Master. Wisdom Publications.  ISBN 0-86171-133-5.
Zürcher, E. (1972). The Buddhist Conquest of China. Leiden. E. J. Brill. First published in 1959.
Berzin, Alexander (november 2001). "Historical Sketch of Buddhism and Islam in Afghanistan". Berzin Archives. 
Wei, Wei Wu (1960). "Why Lazarus Laughed: The Essential Doctrine Zen-Advaita-Tantra". Routledge and Kegan Paul Ltd., London. Sentient Publications. Pridobljeno dne 2010-11-10. 
K. Sri Dhammananda (2002). "What Buddhists Believe" (PDF). Buddhist Missionary Society of Malaysia]. Pridobljeno dne 2010-11-10.
"Buddhism — objects, art and history". Asia. Victoria and Albert Museum. Pridobljeno dne 2007-12-06. 

Čagatajski kanat (mongolsko: Цагадайн улс, turško: Çağatay Hanlığı) je bil mongolski, kasneje jezikovno poturčeni kanat, kateremu je vladal drugi Džingiskanov sin Čagataj kan in njegovi nasledniki. Na začetku je bil del Mongolskega cesarstva, kasneje pa je postal popolnoma samostojen. Svoj višek je dosegel konec 13.stoletja, ko se je raztezal od Amu-Darje južno od Aralskega jezera do gorovja Altaj na današnji meji med Mongolijo in Kitajsko.Kanat je takšni ali drugačni obliki obstajal od leta 1225 do poznega 17. stoletja, čeprav je zahodna polovica kanata v 60. letih 14. stoletja pripadla Timurju Lenku. Vzhodni del kanata je ostal pod oblastjo čagatajskih kanov, ki so bili občasno zavezniki, občasno pa nasprotniki Timurjevih naslednikov. V 17. stoletju so preostala ozemlja kanata pripadla Apak Hodži, verskemu in političnemu vodju Kašgarije v današnjem južnem Xinjiangu.
Džingiskan je še pred smrtjo razdelil svoje ogromno cesarstvo svojim sinovom in zvestim generalom. Njegov naslednik je postal tretji sin Ögedej, ki je dobil ozemlje vzhodno od  Balhaškega jezera do Mongolije. Najmlajši sin Toluj je dobil severni del Mongolije, Čagataj pa Transoksanijo med Amu-Darjo in Sir Darjo v današnjem Uzbekistanu in ozemlje okrog Kašgarja. Čagataj je za glavno mesto izbral Amarik v bližini današnjega mesta Kuljdža (Yining) severozahodni Kitajski.Mongolsko cesarstvo so poleg nasledstva in dedovanja ogrožale tudi velike kulturne in etnične razlike med Mongoli in njihovimi večinoma muslimanskimi turškimi podložniki. 
Ögedej je umrl še preden mu je uspelo osvojiti celo Kitajsko. Oblast je leta 1241 prešla na sina Gujuka, ki je naslednjih pet let vladal pod regentstvom Ögedejeve žene Töregene.  Ko so prenos oblasti na kurultaju  končno prenesli na Gujuka, na zboru ni bilo Batu kana, neodvisnega kana Zlate horde. Po Gujukovi smrti je Batu kan na kurultaj poslal Berkeja, ki je spletkaril s Tolujevo vdovo, tako da je na naslednjem kurultaju leta 1253 oblast prešla z Ögedejeve linije na Tolujevega sina Mongkeja, ki je bil naklonjen nestorijanskemu krščanstvu.  Ögedejevo ozemlje se je nato razkosalo. Nekaj manjših fevdov so dobili samo tisti člani njegove družine, ki niso takoj prešli v opozicijo.
Čagataj je umrl leta 1242, kmalu za bratom Ögedejem. Čagatajski kanat je bil naslednjih dvajset let skoraj v celoti odvisen od osrednje mongolske vlade, ki je po svoji volji imenovala in odstavljala čagatajske kane. Mesta v Transoksaniji, ki so ozemeljsko sicer spadala v čagatajski kanat, so bila administrativno neposredno odgovorna velikemu kanu.Popolna podrejenost osrednji vladi se je končala med vladanjem Čagatajevega vnuka Alguja (1260-1266), ki je izkoristil državljansko vojno med Kublaj kanom in Arikbekom. Algu se je Arikbeku uprl, osvojil nova ozemlje in pridobil lojalnost kaganovih oblasti v Transoksaniji. Podobno se je obnašal tudi njegov naslednik Barak (1266-1271), ki je izgnal Kublaj kanovega guvernerja Xinjianga.Barak se je kmalu zatem sprl s Kajdujem, ki je dobil podporo Zlate horde in napadel Čagatajide. Baraka so konfinirali v Transoksanijo in ga prisilili, da postane Kajdujev vazal. Barak je bil sprt tudi z Abaka kanom in perzijskega Ilkanata. Ko ga je napadel, ga je ilkanatska vojska porazila in ga prisilila k umiku v Transoksanijo. Kmalu zatem je umrl.Naslednjih nekaj čagatajskih kanov je imenoval Kajdu, ki je obvladoval kanat do svoje smrti. Njegov zadnji izbrani kan je bil Barakov sin Duva (1282-1307), ki se je udeležil Kajdujevih vojn s Kublaj kanom in njegovimi nasledniki iz dinastije Yuan.  Oba vladarja sta bila v stalnih sporih tudi z Ilkanatom. Po Kajdujevi smrti v prvem desetletju 13. stoletja je Duva njegovemu nasledniku odrekel  svoje fevdne dolžnosti, sklenil mir z dinastijo Yuan in začel yuanskemu dvoru plačevati davke. Čagatajski kanat je bil do njegove smrti navidezno neodvisna država.
Duva je imel mnogo sinov, od katerih so mnogi postali kani. Med njima sta bila najpomembnejša  Kebek in Tarmaširin. Kebek, ki je vladal leta 1309 in 1310 in nato še od 1318 do svoje smrti, je standardiziral kovani denar in ustanovil stalno prestolnico Karši v Uzbekistanu. Tarmaširin, ki je vladal od leta 1326 do 1334, je prestopil v islam in napadel Delhijski sultanat v Indiji. Prestolnico kanata je prestavil na zahod v Transoksanijo in nato zatrl upor plemen v vzhodnih provincah, ki je zelo destabiliziral državo. 
Med uporom leta 1346 je plemenski poglavar Kazagan ubil čagatajskega kana Kazana. Kazanova smrt je pomenila konec vladavine Čagatajeve dinastije v Transoksaniji. Državna uprava cele regije je prešla v roke poglavarjev lokalnih plemen, ki so bila večinoma turškega in turško-mongolskega porekla in so bila med seboj zelo ohlapno povezana. Kazanovi nasledniki so se pomočjo Džingiskanove cesarske hiše sicer obdržali na oblasti, vendar so bili samo marionete. Razpad kanata je izkoristil Džanibek kan iz Zlate horde, ki je Čagatajskemu kanatu vsilil prevlado  Džočidov in poskusil združiti tri mongolske kanate v eno državo. Džanibek je kmalu zatem izgubil oblast v Azerbajdžanu, Čagatajidi pa so po njegovi smrti  leta 1357 iz države izgnali njegove državne uradnike.Edini resni poskus ponovne vzpostavitve oblasti Čagatajidov v Transoksaniji je naredil mogulski kan Tugluk Timur (1329/30-1363), ki je dvakrat napadel Transoksanijo in poskušal uničiti moč lokalnih plemen. Njegova poskusa nista uspela, Tugluk pa je kmalu zatem umrl. Ko je njegova vojska zapustila Transoksanijo, sta za oblast začela tekmovati plemenska poglavarja Emir Husein, ki je bil Kazaganov vnuk, in Timur Lenk. Timur je nazadnje premagal Emirja Huseina in leta 1369 prevzel oblast v Transoksaniji.
Timur se je obnašal podobno kot njegovi predhodniki in je na prestolu Čagatajskega kanata vzdrževal marionetne kane, ki so uzakonjali njegovo oblast. Kani niso bili iz Čagatajeve temveč iz Ögedejeve dinastije. Timur Lenk je naslednja tri desetletja izkoriščal ozemlje Čagatajskega kanata za izhodišče svojih obširnih vojaških osvajanj, v katerih je osvojil Herat v Afganistanu, Širaz v Perziji, Bagdad v Iraku in Damask v Siriji. Po porazu Osmanskih Turkov v bitki pri Ankari je leta 1405 na pohodu proti Kitajski umrl. Njegovi nasledniki Timuridi so imeli v Čagatajskem kanatu  svoje kane vse do sredine 15. stoletja. 
Nekaj čagatajskega izročila se je kljub propadu kanata ohranilo: Timurjevi vojaki so se imenovali Čagatajci,  knjižni jezik, ki so ga uporabljali Timuridi in njihovi vzhodni sosedje Moguli, pa se je imenoval čagatajska turščina. Čagatajska turščina je kot knjižni jezik izginila. Zelo sorodni sta ji današnji ujgurščina in uzbeščina.
Sredi 14. stoletja je na ozemlju okrog reke Ili nastal nov kanat, ki je bil nekakšna nomadska plemenska zveza, kateremu je vladal član Čagatajeve družine. Novi kanat se ima za nadaljevanje Čagatajskega kanata, čeprav ga imajo nekateri za mogulski kanat, ker so pripadnike plemen imeli za čiste Mogule (Mongole), v nasprotju s pretežno turškimi in  poturčenimi mongolskimi prebivalci Transoksanije.Vzhodni deli Čagatajskega kanata so bili v zgodnjem 14. stoletju naseljeni s številnimi mongolskimi nomadskimi plemeni. Ta plemena so zamerila kanu Tarmaširinu njegov prestop v islam in stalno naselitev v Transoksaniji in so sprožile upor, ki se je končal s Tarmaširinovo smrtjo. Eden od njegovih naslednikov, Čangši kan, je bil antiislamist in je bil naklonjen plemenom na vzhodu.V 40. letih 14. stoletja se je za oblast v Transoksaniji borilo več nepomembnih kanov, ki so Čagatajidom na vzhodu posvečali bolj malo pozornosti, tako da so bila plemena praktično samostojna. Najmočnejše pleme, Duglati, ki so obvladovali obsežno ozemlje v Mogulistanu in zahodnem Tarimskem bazenu, so se leta 1347 odločili imenovati svojega kana in so na prestol postavili Čagatajida Tugluk Timurja.Tugluk Timur (1347-1363) je tako postal vodja plemenske zveze, ki je vladala Tarimskemu bazenu in stepskim področjem Mogulistana. Njegovo vladanja je sovpadalo z vladanjem vrste marionetnih kanov v Transoksaniji in hkrati pomenilo, da so Čagatajidi zdaj vladali v kar dveh kanatih: zahodnemu s središčem v Transoksaniji in vzhodnemu s središčem v Mogulistanu. Tugluk Timur je bil, za razliko od kanov na zahodu, močan vladar. Leta 1354 je prestopil v islam in poskusil zmanjšati moč Duglatov. Leta 1360 je izkoristil nerede v Transoksaniji in svojo upravičenost do nasledstva. Napadel je Transoksanijo, prevzel oblast in začasno združil oba kanata. Leta 1361 je še enkrat napadel in za guvernerja Transoksanije imenoval svojega sina Iljasa Hodža, svojih ozemelj pa kljub temu ni uspel obdržati in Emir Husein je kmalu zatem izgnal Mogule iz Transoksanije.Vladavino Čagatajidov v Mogulistanu je za nekaj časa prekinil državni udar duglatskega emirja Qamarja ud-Dina, ki je verjetno ubil Iljasa Hodža in več drugih Čagatajidov. Moguli, ki so mu ostali pokorni, so bili v stalnih vojnah s Timurjem. Timur je poskušal ponovno priti na oblast in je večkrat napadel Mogulistan, vendar prebivalstva ni mogel prisiliti k pokorščini. Čagatajidi so ponovno prišli na oblast v 80. letih 14. stoletja, Duglati pa so kljub spremembi oblasti obdržali  pomembnem položaj v kanatu in so v naslednjih štiridesetih letih ustoličili več kanov po svoji izbiri.Oblast Čagatajidov je prekinil Uvais kan (1418-1428), goreč musliman, ki je bil v pogostih vojnah z Oiradi (Zahodnimi Mongoli) s področij vzhodno od Balhaškega jezera. Oirad Esen Tajiši ga je večkrat porazil in dvakrat celo ujel, vendar je vedno dosegel svojo izpustitev. Uvais kanu je sledil Esen Buka  (1428-1462), ki je pogosto napadal cesarstvo Timuridov. Njega je nasledil brat Junus kan (1462-1487), ki je porazil Uzbeke in vzdrževal dobre odnose s Kozaki in Timuridi, zaradi upora Duglatov pa je izgubil Tarimski bazen. Leta 1484 je zavzel Taškent, ki je bil v posesti Timuridov.V 15. stoletju so se mogulski kani vedno bolj poturčevali. Junus kan je nekoč celo izjavil, da je bolj podoben Tadžiku kot Mongolu. Med preprostim prebivalstvom poturčevanje ni bilo tako opazno, ker je v primerjavi s kani in emirji islamizacija potekala počasneje. Kani so tudi opustili stari mongolski zakonik Jasa in prevzeli islamsko šeriatsko pravo.Po Janus kanovi smrti sta si njegovo ozemlje razdelila njegova sinova. Ahmed kan (1487-1503)  je dobil vzhodni Mogulistan in Ujguristan, se večkrat uspešno vojskoval z Oiradi, izvedel plenilen pohod na Kitajsko in poskušal prisvojiti zahodni Tarimski bazen, kateremu so vladali Duglati. Leta 1503 je odšel proti zahodu na pomoč bratu Mahmud kanu (1487-1508), vladarju Taškenta in zahodnega Mogulistana, ki se je vojskoval z Uzbeki Mohameda Šajbanija. Uzbeki so oba brata ujeli in ju nato izpustili, Taškent pa je ostal v njihovih rokah. Ahmed kan je kmalu zatem umrl. Nasledil ga je sin Mensur kan (1503-1545), ki je leta 1513 osvojil kitajsko odvisno državo Hami. Mahmud kan je več let poskušal ponovno vzpostaviti svojo oblast v Mogulistanu. Poskuse je nazadnje opustil in se vdal Mohamedu Šajbaniju, ki ga je dal usmrtiti.Mensur kanov brat Sultan Said kan (1514-1533) je leta 1514 osvojil zahodni Tarimski bazen in za prestolnico izbral Kašgar. Od takrat dalje je bil Mogulski kanat stalno razdeljen, čeprav je bil sultan Said kan uradno vazal Mensur kana iz Turpana. Po Said kanovi smrti je prišel na prestol Abdurrašid kan (1533-1565), ki je svojo vladavino začel z usmrtitvijo člana družine Duglatov. Nečak ubitega emirja, Mirza Mohamed Haidar Duglat, je pobegnil v Mogulsko cesarstvo v Indiji in osvojih Kašmir, kjer je napisal zgodovino Mogulov. Abdurrašid kan se je bojeval tudi s Kirgizi in Kozaki za prevlado v Mogulistanu, vendar je vojno z njimi izgubil. Mogulistan je bil za vedno izgubljen in od takrat dalje je bila oblast Mogulov omejena samo na Tarimski bazen.
V poznem 16. in zgodnjem 17. stoletju je Mogulski kanat v Kašgariji prešel v obdobje decentralizacije. Iz njega so nastali številni podkanati s središči v Kašgarju, Jarkandu, Aksuju in Kotanu. Vzporedno z decentralizacijo je naraščala posvetna moč hodž, dokler niso v Kašgariji postali vladajoča elita. Hodže so bili razdeljeni v dve sekti: Ak Taglik in Kara Taglik. Takšno stanje je trajalo do 1670. let, v katerih so mogulski kani poskusili ponovno vzpostaviti svojo oblast z izgonom vodje sekte  Ak Taglik.  Sekta Ak Taglik je za pomoč zaprosila Džungarce, ki so bili pripadniki plemena Oiradov. Džungarci so napadli Kašgarijo, ujeli kana in na oblast postavili sekto Ak Taglik. Zatem so porazili še sekto Kara Taglik v Jarkandu. Malo kasneje so Džungarci osvojili  še mongolska kanata Turpan in Hami.  Tarimski bazen je bil zdaj v popolni oblasti Džungarcev in je ostal v njihovih rokah vse do sredine 18. stoletja, ko so ga zasedli mandžurski cesarji Kitajske.

Čarobna gora (v izvirniku nemško Der Zauberberg) je leta 1924 nastali razvojni roman pisatelja Thomasa Manna. Med svojim sedemletnim prostovoljnim bivanjem v zaprtem svetu nekega sanatorija v visokogorju sreča mladi Hans Castorp od sveta odmaknjene osebnosti, ki ga soočijo s politiko, filozofijo, toda tudi z ljubeznijo, boleznijo in smrtjo.
Hans Castorp, edinec iz hamburške trgovske družine, po smrti svojih staršev najprej odrašča pri svojem dedu, nato pa pri svojem stricu Tienappelu. Pozneje študira ladjegradnjo. V starosti 24-ih let, pred načrtovanim nastopom službe pripravnika pri ladjedelnici, odpotuje v poletnih mesecih v švicarske Alpe, da bi tam v sanatoriju »Berghof« v bližini Davosa obiskal svojega bratranca Joachima Ziemßena. 
Prvotno namerava ostati le tri tedne. Vendar pa ozračje sanatorija, ki ga vodita dvorni svetnik Behrens in za neko popularno obliko psihoanalize zainteresirani dr. Krokowski, navda Castorpa s svojevrstno fascinacijo. Pri kosilu sreča bolnike, hropeče od težke sape in kašljajoče kri, na nadaljnjem sprehodu pa Hermino Kleefeld, ki ji zaradi pnevmotoraksa piska iz pljuč. Dobi vtis, da bolezen ljudi poduhovi in oplemeniti, medtem ko se ljudje robustnega zdravja nagibajo k neki določeni preproščini. Temu ustrezno se mu zdi odbijajoča kombinacija »bolan in neumen«, kakršno najdeva pri »morilsko neizobraženi«, k neprestanim lapsusom nagnjeni Karoline Stöhr.
Kmalu Castorp spozna literata Lodovica Settembrinija, humanista, prostozidarja in »individualistično naravnanega demokrata«, ki mu postopoma postane prijatelj. Skozi številna poučevanja o filozofskih in političnih vprašanj vseh vrst nastopa Italijan kot pedagoški pokrovitelj Castorpa. Slednjega mešanica južnjaškega videza in ponošenih oblačil spominja na italijanskega »lajnarja«. Humanist, čigar zvezdo vodnico predstavlja »sonce razsvetljenstva«, odobrava, časti, ljubi telo, »lepoto, svobodo, vedrino, užitek«. Samega sebe vidi kot prvoborca za »interese življenja« proti »sentimentalnemu begu iz sveta« in vsakršnem romantiziranju. Posledično se mu glasba kaže kot »politično sumljiva«, ker vnema samo občutje, ne pa razuma in se tako nagiba k temu, da uspava duha. Čeprav je sam »ljubitelj glasbe«, jo ima »na sumu za kvietizem« in jo obravnava zato kot skrajno nevarno. Dva principa naj bi se nahajala v večnem boju za svet, »moč in pravica, tiranija in svoboda, vraževerje in znanje«, ostajanje na mestu in napredek, Azija in Evropa. V skladu s svojo družinsko tradicijo se Settembrini angažira v duhu »razsvetljenstva, razumskega izpopolnjevanja«. Analiza je sicer uporabna kot »orodje razsvetljenstva in civilizacije«, v kolikor »omajuje neumna prepričanja, razblinja naravne predsodke in spodkopava avtoriteto« s tem ko »osvobaja, rafinira, počlovečuje in napravlja hlapce zrele za svobodo«. Vendar naj bi bila škodljiva, »neužitna stvar«, »v kolikor preprečuje dejanje, škoduje življenju pri koreninah«. Zato Settembrini odločno posvari svojega varovanca, naj se ne pusti impresionirati morbidnemu čaru bolnišnične ustanove, in ga večkrat sili k odhodu.
Že takoj na začetku svojega bivanja sreča Castorp tudi privlačno 28-letno Rusinjo Madame Clawdio Chauchat, »kirgiziškooko« (kirgisenäugigen) soprogo visokega uradnika iz Dagestana. Čeprav je poročena, ne nosi nobenega poročnega prstana, saj ima ta vendar »nekaj odvračajočega in streznitvenega« in je »simbol podložnosti«. Ob kosilu redno izstopa s svojim zamujanjem, glasnim loputanjem vrat, svaljkanjem krušnih kroglic in podobnimi sproščenostmi.
Od prvega srečanja dalje Castorp kaže do Rusinje radovedno zanimanje, ki si ga sprva tudi sam ne more razložiti. Šele kasneje spozna, da ga mlada dama nezavedno spominja na nek zgodnejši »mladostni greh«, na sošolca Přibislava Hippeja. O njej se da izčrpno poučiti od sosede pri mizi, gospodične Engelhart. Že ob pogledu na njeno negotovo zdravstveno stanje (»medla, vročična in notranje črviva«) vidi v svojem »tihem odnosu« (do nje) v začetku le »počitniško prigodo, ki pred sodiščem razuma ne more obstati«. Vendar pa se zelo kmalu okrepi afektirana udeleženost v morbidni zaljubljenosti, da, v podložnosti. Castorpovo poželenje pa vrh vsega podžge še neka določena ljubosumnost na dvornega svetnika Behrensa, kateremu gospa Chauchat »skoraj dnevno« pozira kot model za njegove oljne slike.
Settembrini ga odločno posvari pred tem, da bi podlegel njenim čarom. V njej vidi utelešenje z njegove strani zaničevane Azije, domovanja napredku sovražnih »Partov in Skitov«. Čutna nasladnost, ki je vladala v sanatoriju, se mu je zdela na ozadju dekadentne lenobe naravnost zločinska. Na primeru Madame Chauchat vidi potrditev svoje teze, po kateri bolezen ni le posledica razpuščenosti, pač pa neka oblika le-te.
Med pustnim praznovanjem prosi Castorp, že nekoliko opijanjen, gospo Chauchat pri neki risalni igri za svinčnik. Ta mu izroči »majhno srebrno barvico«, tanko in krhko in zato »za resno dejavnost neuporabno« - vzporednica in kontrast s svinčnikom, ki si ga je Castorp nekoč v mladosti izposodil od svojega homoerotično občudovanega (tudi krigizijskega videza) sošolca Přibislava Hippeja: to je bilo »posrebreno pisalo z obročem, ki ga je človek moral potisniti navzgor, da se je s tem iz kovinskega tulca dvignil rdeče obarvan svinčnik«, kar je nedvoumen falični simbol. Potem ko je gospa Chauchat naznanila svojo skorajšnjo vrnitev v Dagestan, ji Castorp v emocij polnem, skoraj izključno v francoščini potekajočem prizoru, prizna svojo ljubezen. Temu sledeča ljubezenska noč je s strani pripovedovalca le nakazana: po eni strani Clawdia ob koncu srečanja opozori, naj ji Castorp ne pozabi vrniti njen svinčnik in ga s tem posredno povabi na obisk v njeno sobo; na drugi strani pa je Castorp kot »zastavo« po tej noči prejel »notranji portret« (to je rentgensko sliko) Clawdie Chauchat, ki ga je ta po lastnem pojasnilu dotlej hranila v svoji sobi.
Nenazadnje tudi ob pogledu na zunanjo rutino urejenega življenja v sanatoriju s svojimi trdno določenimi časi za vstajanje, obroke, preiskave in počitek zaznava Castorp čas subjektivno na drugačen način; nanj učinkuje kot »brezrazsežnostna sedanjost«. Najprej ima sebe za popolnoma zdravega, ocena, ki je vodstvo klinike ne deli. Po nasvetu dvornega svetnika Behrensa zaenkrat ostane na Berghofu in se vse bolj udeležuje terapevtskih ukrepov kot so ležalne kure. Castorp – ki se že od začetka svojega bivanja tukaj počuti vročičnega - začne bolehati za prehladom. Odločna glavna sestra Adriatica von Mylendonk mu proda toplomer, da si lahko, tako kot drugi prebivalci Berghofa, večkrat na dan izmeri svojo temperaturo. Naposled se v okviru po dvornem svetniku izvedene preiskave odkrije v Castorpovih pljučih »vlažno mesto«, kar se pozneje potrdi še pri rentgenski preiskavi. Tako postane Hans Castorp redni pacient sanatorija. Dnevni red bolnikov mu začne privzemati »v njegovih očeh značaj sveto-samoumevne neomajnosti«, tako da se mu je življenje spodaj v nižavi »kazalo skoraj kot čudaško in napačno.«
Pozneje obišče niz psihoanalitičnih predavanj dr. Krokowskija, katerih osrednja teza izhaja iz tega, da so bolezenski simptomi »prikrita ljubezenska dejavnost in vse bolezni preobražena ljubezen«. In navsezadnje se Castorp še loteva različnih avtodidaktičnih študij denimo na medicinskem in psihološkem področju.
Settembrini, neozdravljivo bolan, zapusti Berghof, da bi se preselil v bližnjo vas Davos. Naseli se v stanovanje v hiši »kramarja z začimbami«, v kateri biva tudi njegov intelektualni nasprotnik, asketski jezuitski učenjak Naphta, v katolicizem spreobrnjeni galicijski Jud z razgibano preteklostjo. Naphta je briljanten, retorično nadarjeni in sofistični logiki zavezan intelektualec, od čigar vplivov Settembrini zaman poskuša odtegniti svojega mladega prijatelja Castorpa. V anarho-komunistični tradiciji Naphta stremi k ponovni vzpostavitvi »začetnega rajskega stanja brez sodstva in v neposrednem stiku z bogom«, stanja »brez države in sile«, kjer »ni bilo ne gospostva ne služenja, ne zakona ne kazni, nobene krivice, nobenega mesenega združevanja, nobenih razrednih razlik, nobenega dela, nobene lastnine, pač pa enakost, bratstvo, moralna popolnost.« Po odpravi »grozot modernega trgovstva in špekulantstva« in »satanskega gospostva denarja, kupčije« bi bilo treba vzpostaviti totalitarno, na teror oprto božjo državo; načelo svobode naj bi bil preživeti anahronizem. Med Settembrinijem in Naphto prihaja posledično vedno znova do silovitih razprav o filozofskih in političnih vprašanjih, pri katerih Castorp kot poslušalec kaže impresioniranost nad tem, kako se Naphta postavlja po robu njegovemu dosedanjemu učitelju.
Za razliko od Hansa Castorpa njegov vojaški bratranec Joachim Ziemßen teži za tem, da zapusti Berghof, da bi zopet aktivno živel in opravljal svojo vojaško službo. V nasprotju z zdravniškim nasvetom zapusti Berghof, vendar mora po kratkem služenju uvideti, da se njegova bolezen poslabšuje, in se vrniti nazaj v sanatorij. Po njegovi smrti v okviru ene od spiritističnih seans dr. Krokowskega prikličejo njegovega duha iz kraljestva mrtvih.
Med smučarskim izletom v visokogorje, ko Hans Caastorp lahkomiselno vzame nevarnost v »belem niču« snežne pokrajine, se znajde v življenjsko nevarnem snežnem viharju. Z zadnjimi močmi se mu uspe rešiti v zavetrje senene kopice in tam, izčrpan od nevajenega napora, zaspi. V sanjah najprej vidi »čudovito lep zaliv v južnem morju«, z »razumno-vedrim, lepim mladim človeštvoma«, z »otroci sonca in morja«, ki drug drugega obravnavajo »s prijaznostjo, spoštljivostjo in obzirnostjo«. V ozadju te blažene scenerije pa se odvija nekaj nadvse strašnega: dve čarovnici raztrgata in požreta nad plapolajočim ognjem majhnega otroka. Na pol buden in vzporejajoč obe sanjski sliki Hans Castorp spozna, da sta človeška oblika in omika na koncu obvladanje strašnega in surovega v nas. Sedaj začne dvomiti ne samo v svoja enostransko razmišljajoča mentorja Settembrinija in Naphto, ampak tudi v pare nasprotij smrt / življenje, bolezen / zdravje in duh / narava. Človek naj bi bil imenitnejši od njih in ker obstajajo le skozi njega, naj bi bil gospodar teh nasprotij. Iz sočutja do človeškega rodu Hans Castorp sklene, da vedenja o smrti sicer ne bo potlačil, ampak si bo odslej vzel k srcu naslednje vodilo: Zavoljo dobrote in ljubezni naj človek smrti ne prizna gospostva nad njegovimi mislimi. Hans Castorp bo to maksimo kmalu pozabil, potem ko je še pravočasno ubežal snežnemu viharju. Dejansko je to, kar se izraža v tem osrednjem poglavju, predvsem lastni credo Thomasa Manna.
Po dveh letih se Clawdia Chauchat vrne v Berghof v spremstvu svojega ljubimca, nizozemskega pridelovalca kave, Mynheerja Pietra Peeperkorna. Ne glede na svoje ljubosumje kaže Hans Castorp impresioniranost nad močnimi nastopi »kralja kave«. Njegova osebnost napravi, da intelektualca Naphta in Settembrini postaneta v primerjavi pritlikava. S »pegasto kapitansko roko z zašiljenimi nohti« pije Peeperkorn vino iz kozarcev za vodo, eksperimentira s kačjimi strupi in drogami ter na življenje gleda kot na »zleknjeno žensko, s tesno skupaj nabrekajočimi prsmi«, ki »v sijajnem, posmehljivem izzivanju terja našo največjo gorečnost, ves napon naše moške sle, ki pred njo obstane ali propade.« 
Peeperkorn lahko le malo dobi od intelektualnih disputov med Settembrinijem in Naphto. Njegove pripombe se pogosto omejujejo na nejasno približnost, njegovi stavki ostajajo često nedokončani. On prepriča edino s silo svoje osebnosti. Hans Castorp osupel izkusi, kaj karizmatična avra lahko doseže. Toda Peeperkornova malarija, za katero trpi, že ko prvič nastopi, in jo poskuša zdraviti z kininom, se vidno poslabšuje. Ker se boji izgube svojega življenjske in moške sile, se ubije s strupom, ki si ga sam vbrizga s posebej izdelano pripravo, ki spominja na »kobrino čeljust«. Po njegovi smrti Madame Chauchat za vedno zapusti Berghof.
Proti koncu romana uplahni dejavnost večine prebivalcev Berghofa, ljudje se dolgočasijo ali pa zapravljajo čas s polaganjem pasjanse, zbiranjem znamk, fotografiranjem, uživanjem čokolade in s spiritističnimi seansami, na katerih se »prikaže« že pokojni Joachim Ziemssen. Castorp se z veseljem posveti novi pridobitvi v sanatoriju, gramofonu, na katerem med drugim posluša Schubertov samospev Lipa (Der Lindenbaum). Na splošno se med prisotnimi osebami razvijejo »prepirljivost, nevarna razdraženost in brezimena nestrpnost«. Med Settembrinijem in Naphto že od nekdaj tleči svetovnonazorski spor se stopnjuje in naposled konča s strelskim dvobojem, pri katerem Settembrini zavrne, da bi streljal v Naphto, nakar se ta iz jeze in obupa sam ustreli.
Prvotno načrtovano trotedensko bivanje v sanatoriju se za Castorpa podaljša na sedem let. Šele izbruh prve svetovne vojne predstavlja nepričakovani »grom«, ki izstrga domnevno »dokončnega prebivalca« iz pasivnega življenja v odmaknjenosti Berghofa. Mednarodna združba bolnikov se hitro vrne v svoje izvorne države, med njimi tudi Hans Castorp, čigar nagla pot domov ga sooči s povsem spremenjenim, razmeščanjenim svetom: s Schubertovo Lipo na ustnicah gre v vojno. Kot navaden vojak kopenske vojske v vrvežu spopadov sodeluje v enem izmed številnih napadov na zahodni fronti. Tam naposled prispe izven vidnega polja pripovedovalca. Njegova usoda ostaja negotova, njegovo preživetje v metežu krogel ni verjetno.
Čarobna gora je v mnogih ozirih parodija klasičnega nemškega razvojnega romana. Tako kot običajni protagonisti le-tega tudi Hans Castorp zapusti očetovo hišo in je soočen z umetnostjo, filozofijo, politiko in ljubeznijo. Posebej v pogovorih s svojima mentorjema Settembrinijem in Naphto spozna vrsto različnih ideologij. Drugače kot v tradicionalnem razvojnem romanu pa njegova pot ne vodi ven v svet, pač pa gor v odmaknjeno gorsko scenerijo, v hermetično bolniško ustanovo. »Vzgoja« na tej čarobni gori torej ne služi več temu, da bi Hansa Castorpa preoblikovala v sposobnega in samozavestnega člana meščanske družbe. Prej vodi njegov osebni razvoj v prazno, v svinčeno nevihto prve svetovne vojne, ki izničuje sleherno individualnost. 
Po avtorjevem pričevanju je bila prvotno kot novela zasnovana Čarobna gora najprej mišljena kot vedro-ironični pendant, kot »satirska igra« k noveli Smrt v Benetkah, dokončani leta 1912. Njena atmosfera naj bi bila »mešanica smrti in zabave«, ki jo je Thomas Mann spoznal ob obisku svoje žene v sanatoriju v Davosu. »Fascinantnost smrti, zmagoslavje ekstatičnega nereda nad najvišjemu redu posvečenim življenjem, ki je naslikano v Smrti v Benetkah, naj bi bilo prenešeno na humorističen nivo.« In tako Čarobna gora v mnogih ozirih predstavlja antitezo k imenovani noveli: uveljavljenemu pisatelju Gustavu von Aschenbachu tu stoji nasproti mlad, neizkušen inženir, lepemu poljskemu dečku Tadziu »asiatsko-mlahava« Rusinja Madame Chauchat, zamolčani koleri v Benetkah pa odkrito na ogled postavljena tuberkuloza v sanatoriju.
Navezave romana na njegov naslov so večplastne: Čarobna gora kot kraj ugrabitve je motiv v nemški literaturi najkasneje od Piskača iz Hamelina (Rattenfänger von Hameln) dalje. V Eichendorffovi zgodbi Marmorna podoba (Das Marmorbild) takoj na začetku izrecno nastopi opozorilo pred »Čarobno goro«, kamor se zvablja mlade ljudi in od koder »se nihče ni vrnil«. Zgodba sama izrecno obravnava zapeljivo močjo propada v obliki na vzpetini ležečih razvalin gradu, v katerih je varan čut (za realnost kot tudi za čas).
Prizorišče dogajanja, sanatorij Berghof, ne leži le geografsko odročno v visokogorju, ampak tudi predstavlja, kakor Čarobna gora v starih pesnitvah, zaprt svet zase. Njegova odmaknjenost omogoča koncentracijo reprezentativnih značajev, katerih ravnanje in nuce odseva socialne, politične in intelektualne konflikte pred prvo svetovno vojno. Gore vrhu tega predstavljajo nasprotje Castorpovi domovini, stvarno-praktičnemu svetu trgovcev na severnonemški »ravnini«. Šele tukaj, ko se povzpne v višje sfere, se more duhovno dvigniti nad svoj meščanski izvor in se naposled v »snežnem snu« upreti skušnjavi hrepenenja po smrti.
V tisti groteskni, »Walpurgina noč« naslovljeni pustni sceni, se sanatorij, medtem ko Castorp, ohrabren z alkoholom, izpoveduje Madame Chauchat svojo ljubezen, spremeni v goro Blocksberg, na kateri se v prvem delu Goethejevega Fausta zberejo čarovnice in hudiči k obsceno-peklenskem praznovanju. Tukaj, na sredini romana, zazveni v Settembrinijevem citatu Goetheja posredno prvič tudi naslov romana: »Samo pomislita! Gora je danes čarobno blazna« (»Allein bedenkt! Der Berg ist heute zaubertoll«, Valpurgina noč, Faust I).
Poleg tega spominja sanatorij na Venerino goro (Venusberg), razširjen motiv nemške literature, ne nazadnje poznan tudi iz opere Tannhäuser Richarda Wagnerja, neke vrste »peklenski raj«, kraj poželenja in razvrata. Tam čas teče drugače: obiskovalec misli, da je na Venerini gori preživel le nekaj ur. Če pa je našel pot ven, potem je minilo že sedem let - kot pri Hansu Castorpu, kjer prvotno načrtovani trije tedni na Berghofu na koncu prav tako pristanejo pri celih sedmih letih. 
Tudi drugod v Čarobni gori so namigi na pravljice in mitologijo vsepovsod prisotni:
Settembrini primerja dvornega svetnika Behrensa s sodnikom mrtvih Radamantisom in sanatorij Berghof s kraljestvom senc, v katerem Hans Castorp gostuje kot kakšen Odisej.
Hans Castorp ob tem prevzame tudi vlogo Orfeja v podzemlju: Berghof s svojimi »horizontalnimi ležalnimi kuram«i in podhlajenimi temperaturami, na katerem vlada dvorni svetnik Behrens z »modrimi lici«, je podobno Hadu. V poglavju »Obilje blagoglasja« je prav posnetek kankana iz Offenbachove opere Orfej v podzemlju tisti, ki kot prvi zaigra na novem gramofonu, in Hansu Castorpu uspe, s predvajanjem arije iz Gounodove Margarete med neko spiritistično seanso v sobi dr. Krokowkega, priklicati duha Joachima Ziemßena in ga za kratek čas iztrgati onostranstvu – podobno kot Orfej s svojim petjem izposluje dovoljenje, da si lahko vzame Evridiko iz kraljestva mrtvih.
Z snežnim snom v poglavju »Sneg« Thomas Mann seže po »nekyiji«, to je vrsta mita, v katerem se božanstvo, junak ali človek spusti v svet mrtvih, da bi tam dobil napoved prihodnosti ali strl moč smrti (npr. Odisej, Tezej, Heraklej, Enej, Orfej, Alkestis).
Behrens primerja bratranca s Kastorjem in Polideukom, Settembrini pa samega sebe s Prometejem.
Neizobražena gospa Stöhr privede na plano, čeprav ju pomeša, Sizifa in Tantala.
Trmasto iskanje osebnega imena madame Chauchat, ki ga izvaja gospa Engelhart, spominja na pravljico Špicparkeljc (Rumpelstilzchen).
Castorp ne nosi le istega osebnega imena kot pravljični lik Hans im Glück (sl. Srečni Janezek), ampak si z njim deli tudi svojo naivnost. Na koncu ta, tako kot oni, izgubi plačilo sedmih let, saj se bo njegov večplastni proces zorenja na Čarobni gori domnevno končal v nesmiselni smrti na bojišču.
Končno se pojavi tudi motiv sedmih spečih (nem. Siebenschläfer) (krščanska legenda o sedmih kristjanih, ki se pred preganjanjem poganskega rimskega cesarja umaknejo v votlino in tam zaspijo, nato pa se zbudijo nekaj stoletij pozneje, ko je krščanstvo že zmagalo), ko izbruhne prva svetovna vojna in je v prispodobi »groma, ki razdene Čarobno goro in sedmerospečneža (Siebenschläfer) nemilo postavi pred njena vrata« prvikrat in edinkrat dobesedno omenjen naslov romana.
Pravljično število 7 se pojavlja na način lajtmotiva v številnih povezavah tega sedemdelnega romana. Če omenimo samo najbolj izstopajoče: Castorp preživi na Berghofu sedem let. Groteskno pustovanje, eden od vrhuncev romana, se zgodi po sedmih mesecih. Točno sedem minut morajo vsi pacienti večkrat dnevno pod jezikom držati toplomer. Poleg tega pravljično število predstavlja tudi število miz v jedilnici kakor tudi vsota števk v številki Castorpove sobe - 34, skrito je celo v letu 1907 (začetek pripovednega časa). Settembrinijevo ime vsebuje to število po italijansko (sette). Ko Mynheer Peeperkorn s patetično ceremonijo zapečati svojo odločitev za samomor, je navzočih sedem oseb. Joachim Ziemssen umre ob sedmi uri. Madame Chauchat stanuje v sobi številka 7.
Bolezen in smrt spadata med osrednje teme romana, o katerih se izčrpno razpravlja v metafizičnih pogovorih med Settembrinijem in Naphto. Skoraj vsi protagonisti bolehajo v različnem obsegu za tuberkulozo, ki obvladuje tudi dnevno rutino, misli in pogovore (»društvo pol pljuč«). Bolniki vedno znova umirajo za to boleznijo, kot denimo »gosposki dirkač« Fritz Rotbein, mlada Leila Gerngroß, »prenapolnjena« gospa Zimmermann, lepi Lauro, ruski popotnik Anton Karlowitsch Ferge, štirinajstletni Teddy, »ognjevita« Natalie Mallinckrodt, siromašna Karen Karstedt ali Barbara Hujus, ki bralcu ostane v spominu po mračni sceni s poslednjo popotnico, in nenazadnje Castorpov bratranec Ziemßen, ki »junaško« kot antični junak odide iz življenja. Poleg z boleznijo pogojenih smrtnih primerov nastopi še več samomorov (Peeperkorn, Naphta), dokler se roman nazadnje ne konča z morilsko vojno narodov, »svetovnim slavjem smrti«.
V zvezi s smrtjo in boleznijo v svojem romanu je Thomas Mann komentiral takole: »Kar se on [mišljen je Hans Castorp] nauči razumeti, je, da je morala vsaka višja oblika zdravja iti skozi globoke izkušnje bolezni in smrti [...]. K življenju, je dejal enkrat Hans Castorp Madame Chauchat, k življenju vodita dve poti: ena je navadna, neposredna in poštena. Druga je huda, vodi preko smrti, in to je genialna pot. Ta predstava o bolezni in smrti, kot o nujnem prehodu do vedenja, zdravja in življenja, napravlja Čarobno goro za iniciacijski roman.« V poglavju »Sneg« doseže Castorp, s tem ko premaga zapadlost smrti, odločilen korak v svojem duhovnem razvoju. V ironičnem izkrivljanju tam pridobljene, do življenja prijazne maksime, dovoli avtor svojem protagonistu šele v zadnjem poglavju, da ravna po tem spoznanju in zapusti (sploh ne prostovoljno) svet Čarobne gore.
S tematiko življenja in smrti je prepleten tudi pojem časa, še en osrednji motiv v Čarobni gori. Čeprav je roman zgrajen skorajda kronološko, poteka dogajanje - začenši s prihodom Hansa Castorpa na postajo Davos v začetku avgusta 1907 in končavši z izbruhom prve svetovne vojne natanko sedem let kasneje – ne z enakomerno hitrostjo, pač pa se čedalje bolj pospešuje. Prvih pet poglavij, nekako polovica besedila, opisuje od Castorpovih sedmih let na Čarobni gori, v počasnem posnetku in detajlno, le prvih sedem mesecev, ki protagonistu dnevno prinašajo nove, zanimive stvari in ki v »Valpurgini noči« hkrati pridejo do svojega vrhunca in konca.
Obe zadnji poglavji pa stiskata, strnjujeta in zgoščujeta časovno obdobje šestih, za Castorpa z rutino in enoličnostjo zaznamovanih let; Mann pri tem, ko prikliče filozofsko temo z njegove strani občudovanega Arthurja Schopenhauerja, obdela »brezčasni zdaj« (zeitlose Jetzt, latinsko nunc stans). Asimetrija v zgradbi romana odgovarja na pripovedni ravni popačenemu zaznavanju časa s strani samega protagonista.
Končno se v romanu nenehno razpravlja o fenomenu časa tudi na teoretski ravni: denimo o vprašanju, v kolikšni meri »zanimivost in novost vsebine preganjata čas, to se pravi skrajšujeta, enoličnost in praznota pa medtem njegov tek otežujeta in zavirata«. Obravnava se tudi problem »pripovedljivosti« (Erzählbarkeit) časa, povezave med trajanjem poročila in dolžino obdobja, na katerega se to poročilo nanaša.
V znamenju simbolnih povezav stoji edini konkretni datum v zgodbi romana, pustni torek iz leta 1908, ki ga slika poglavje »Valpurgina noč«. Avtor postavi ta zadnji dan pustovanja – ki je, pozor, tudi dan pred pepelnično sredo, ta pa opominja k pokori in mementu mori – na 29. februar. Ko ga Peeperkorn kasneje (v sedmem poglavju) z izjavo: »Bili ste Clawdijin ljubimec« potisne v kot, Hans Castorp najde eleganten izgovor, da je bil ta pustni torek »večer, ki je bil nekaj povsem izrednega in skorajda ni sodil v koledar«, posebna noč, prestopna noč »in da bi bila zato le na pol laž, če bi zanikal vašo ugotovitev«. Še ena poanta leži v tem, da 29. februar 1908 v resnici sploh ni padel na pustni torek, ampak na predhodno soboto, to zelo simbolno predatiranje gre torej pripisati pesniški svobodi, ki si jo je avtor tu vzel iz zgoraj navedenih razlogov.
Protagonist Hans Castorp si z avtorjem deli biseksualno orientacijo. Tako po eni strani strastno ljubi Rusinjo Clawdio Chauchat. Njegova homoerotična usmerjenost pa pride do izraza v njegovi naklonjenosti do svojega prijatelja iz otroštva Přibislava Hippeja, toda tudi v fascinaciji, s katero učinkuje na Castorpa vitalni svetovljan Peeperkorn. Oba aspekta njegove seksualnosti se povezujeta skozi simbol pisala: tako od Přibislava kot od Clawdie si izposodi barvico. Medtem ko je slednja "tanka in lomljiva", postane ona od njegovega sošolca za doraščajočega Castorp skoraj relikvija in vzbuja s svojo velikostjo in obliko falične asociacije. Z nostalgijo ljubljeni Přibislav poleg tega nosi še »govoreče« ime, kajti »Hippe« v nemščini pomeni tudi »kosa« in ta postane v koščeni roki smrti, ponazorjeni kot žanjec, zelo pomenljiv atribut, ki poudarja tesno povezavo med Erosom in Tanatosom v svetu Čarobne gore.Tekom romana ja ta tematika večkrat ironično prekinjena: v Castorpovih ljubezenskih zaprisegah ob pustnem rajanju, ki nikakor niso proste komičnosti, v rentgenskih posnetkih, ki jih dvorni svetnik Behrens kaže Castorpu v »študijske namene« (»... ženska roka, to vidite po njeni ljubkosti. S tem objemajo človeka pri ljubezenskih uricah.«) in končno v nenavadnem ljubezenskem trikotniku, ki povzroči, da Castorp in Clawdia postaneta skupna občudovalca Peeperkorna.
Prav tako je treba omeniti homoerotičen interes gospodične Engelhart za Madame Chauchat. Ta se namreč solidarizira s Castorpom v skupnem čaščenju oboževane, da bi tako kot nekakšna prisklednica postala udeležena pri bolj realnem odnosu. Med pustovanjem išče Castorpove bližine, da bi Clawdijin pogled, ki opazuje Castorpa, padel tudi na njo.
Naposled sodi v to povezavo tudi na Platona se sklicujoči »pedagoški Eros« Settembrinija, katerega ljubeča, popolnoma aseksualna naklonjenost svojemu učencu Castorpu popolnoma ustreza od Settembrinija oznanjani humanistični predstavi o človeku.
Kot pogosto pri Thomasu Mannu - denimo v Buddenbrookovih ali še posebej v Doktorju Faustusu - tudi v Čarobni gori igra glasba odločilno vlogo. Glasba tukaj predstavlja s strani Hansa Castorpa naposled premagano »simpatijo do smrti« (formulacija skladatelja Hansa Pfitznerja, po kateri je Thomas Mann pogosto posegel). V poglavju »Obilje blagoglasja« Thomas Mann podrobno govori o petih skladbah: Aida Giuseppeja Verdija, Preludij k Favnovem popoldnevu Clauda Debussyja, Carmen Georgesa Bizeta, Faust Charlesa Gounoda in Lipa Franza Schuberta. Predvsem ta zadnji samospev postane utelešenje romantičnega hrepenenja po smrti, preseženje katerega je konec koncev velika tema Čarobne gore. Ni naključje, da Hans Castorp v zaključnem prizoru knjige na bojiščih prve svetovne vojne brunda predse samospev Lipa. Tukaj je romantični kult smrti, kot ga denimo najdemo v – s strani Thomas Manna zelo cenjeni - operi Tristan in Izolda Richarda Wagnerja, drastično parodiran.
Večina oseb večplastnega kozmosa Čarobne gore ima reprezentativno funkcijo in uteleša različne psihologije in različne tokove predvojnega časa.
Hans Castorp, po avtorjevih lastnih besedah, »iskalec grala« v tradiciji Parsifala, »brezmadežen bedak«, ostane medel in povprečno orisan. Ponazarja nemško meščanstvo, ki se zna, medtem ko ga vleče sem in tja med nasprotujočimi si vplivi, po eni strani vzpeti do najvišjih humanističnih dosežkov, po drugi strani pa postati plen topo filistrske sovražnosti do kulture ali radikalnih ideologij. Kot je pogosto pri Thomasu Mannu, se tudi tu v izbiri imena skriva globlji pomen. »Hans« po eni strani predstavlja običajno nemško ime kot tako. Veliko pravljičnih oseb prav tako nosi to ime, denimo že omenjeni Hans im Glück (Srečni Janezek). Poleg tega je pomembna tudi biblična konotacija: Hans kot kratka oblika imena Johannes (slovensko Janez) nakazuje na Jezusovega najljubšega učenca, kot tudi na evangelista, ki prejme razodetje. Vplive, ki delujejo na Castorpa, ponazarjajo nadaljnje ključne osebe tega dela, ki so predstavljene spodaj.
Settembrini predstavlja intelektualno razsvetljenstvo in afirmacijo življenja. Biti dejaven je zanj etična vrednota. Postavi se za Castorpovega mentorja in vzgojitelja. V tej vlogi ga opozarja na absurd, ki tiči v Castorpovi fascinaciji nad boleznijo in smrtjo. Svari ga tudi pred nemarno-lenobnim značajem Rusinje Clawdie Chauchat, v katero se je Hans Castorp za dolgo časa zaljubil.
V enem od prizorov Thomas Mann simbolno ponazori Settembrinijevo razsvetljensko funkcijo, ko ta v temi naleti na Hansa Castorpa in pred začetkom pogovora prižge stropno luč. Settembrinijev spoštovani vzor Carducci je napisal himno na čast nekemu drugemu, strašljivemu prinašalcu luči, na čast Luciferju, »la forza vindice della ragione« (maščevalna sila razuma). Settembrini samega sebe primerja s Prometejem, ki je ljudem prinesel ogenj kot dosežek v tehničnem napredku. Settembrini se v Čarobni gori da prepoznati Hansu Castorpu kot prostozidar.
Njegov nasprotnik Naphta Settembrinija zasmehuje kot »civilizacijskega literata« (nem. Zivilisationsliterat) – Mannova novoskovanka iz njegovega eseja P»remišjevanja nekega nepolitičnega človeka« (Betrachtungen eines Unpolitischen). Dejansko je ta Italijan in intelektualec mišljen kot karikatura zahodno usmerjenega, liberalno-demokratičnega pisateljskega tipa, kot ga je utelešal brat Thomasa Manna in njegov pisateljski rival Heinrich Mann.
Vzporedno z nastajanjem romana se je vršil Mannov naporen obrat k demokraciji in Weimarski republiki. V lastnih pričevanjih se je Thomas Mann skeptično izrazil o skrajnih stališčih antagonistov Settembrinija in Naphte, vendar pa pristavil, da mu je lik Settembrinija bližje kot doktrinarni terorist Naphta.
Zunanji videz Settembrinija se ravna po italijanskem skladatelju Ruggieru Leoncavallu.
Ime Settembrini je aluzija na literata in prostozidarja Luigija Settembrinija, ki je bil tudi mojster stola v prostozidarski loži.
Naphta predstavlja razkrajajoče sile, ekstremizem z obeh polov, kot se je vedno bolj uveljavljal v Weimarski republiki, in samouničevanje, ki naj bi vodili v totalitarni sistem. Njegova iz radikalno-ideoloških klišejev vseh vrst heterogeno oblikovana kolektivistična predstava o svetu nosi tako komunistične, anarhistične kot tudi fašistične poteze. V tem smislu njegova religioznost ni samo krščansko, temveč, na primer, tudi panteistično usmerjena. Osrednje verske in filozofske vrednote so skozi briljantno, hladno inteligenco in sofistično retoriko oropane svojega smisla in privedene do absurda, »kot da bi hotel trditi, da se Sonce vrti okoli Zemlje«. Naphta pooseblja protihumani, protirazsvetljenski miselni svet. S Settembrinijem tekmuje za naklonjenost vedoželjnega učenca Hansa Castorpa, čigar naivno poveličevanje bolezni sam podpira: »v bolezni je človekovo dostojanstvo in njegova imenitnost; z eno besedo, človek je toliko bolj človek kolikor bolj je bolan«, samo bolezni naj bi se imeli zahvaliti za vsakršen napredek.
Castorp v poglavju »Sneg«, ko oba svoja mentorja razkrinka kot »klepetača«, sicer prizna, da mu Settembrini vendarle hoče dobro, a na kocu spozna, da v besednih spopadih med obema nasprotnikoma večinoma prevladuje jedka sofistika. Spor med njunima nespravljivo nasprotujočima si svetovnima nazoroma preraste v strelski dvoboj. Zagotovo ni naključje, da Naphta v Mannovi prvotni zasnovi romana ni bil predviden, temveč da je bil vključen šele pozneje. Izstopa dejstvo, da Thomas Mann ravno Judu daje zastopati predfašistične in protihumane ideje - tako kot sicer pozneje tudi v Doktorju Faustusu, kjer fašistično mišljenje predstavlja Jud dr. Chaima Breisacher.
Clawdia Chauchat v romanu pooseblja erotično zapeljevanje, četudi v njegovi morbidni, v »asiatsko mlahavost« degenerirani obliki. Predvsem Castorpova zaljubljenost je vzrok, da se na Čarobni gori zadrži dlje kot je bilo načrtovano – čutna naslada, ki zavira moško željo po udejstvovanju. Seznam literarnih vzorov sega od Kirke do nimf v Wagnerjevi Venerini gori. Izstopa mačja simbolika, ki pride večkrat do izraza in spominja na znamenito Baudelaireovo pesem iz zbirke Rože zla (Les Fleurs du Mal, verjetno gre za 34. pesem iz te zbirke z naslovom »Maček«, francosko »Le Chat«): Rusinja je označena kot »kirgiziškooka«, njen priimek spominja na francoski »chaud chat«“, torej »vroča mačka«. V osebnem imenu se pojavljajo kremplji, angleško »claws«. V liku Clawdije naj bi Thomas Mann literarno obdelal neko sopacijentko svoje žene po imenu Clawelia.
Mynheer Peeperkorn, ki šele pozno nastopi, novi ljubimec Madame Chauchat, šteje med najbolj markantne osebe romana. Od Settembrinija zasramovan kot »neumen starec«, vidno spominja na tiste dvoznačne figure iz Mannovih prejšnjih del, katerim avtor ali njegov vsakokratni protagonist zaradi njihove naivno-vitalne sile izkazujeta v enaki meri občudovanje, zavist in prezir. Posebej gre navesti gospoda Klöterjahna iz novele Tristan in vitalnega prijatelja Tonia Krogerja, Hansa Hansena. Toda medtem ko sta ta dva prikazana trezno in stvarno, Peeperkorn nosi s svojim grobim kultom vitalnosti groteskne poteze. Postane karikatura dionizičnega. Nasprotni značaj pooseblja Joachim Ziemßen, ki mu manjka vsakršna bistvena poteza dionizičnega. Peeperkorn in Ziemßen na koncu propadeta zaradi svoje enostranskosti – ne pa tudi »povprečni« Hans Castorp. V času svojega bivanja na Čarobni gori mu uspe premagati nasprotji apoliničnega in dionizičnega.
Model za Peeperkorna je bil Mannov pisateljski kolega Gerhart Hauptmann, ki se je ob branju prepoznal. Tudi Max Liebermann je ob branju takoj prepoznal predlogo za to pripovedno karikaturo.
Bratranec Joachim Ziemßen se kaže kot predstavnik vojaško zvestega izpolnjevanja dolžnosti. Lik, ki si - četudi le površno – zastavlja življenjske izzive in se skozi aktivno dejavnost z njimi sooča. Kljub domnevni drugačnosti obstajajo med Joachimom in njegovim bratranecem Hansom vsekakor duševno sorodnosti. Dvorni svetnik Behrens na to namiguje, ko bratranca šaljivo imenuje »Castorp in Pollux«. Med obema prevladuje zgovorni molk - pomembno je ravno to, kar ni odkrito povedano. Vzporedno se odvijata tudi ljubezenski zgodbi obeh bratrancev. Toda medtem ko se Hans vsepreveč voljno preda svoji zaljubljenosti v Madame Chauchat, si Joachim, sam prav tako močno zaljubljen v rusko sopacijentko Marusjo, prepove svojim čustvom pustiti prosto pot. Namesto tega on, ki je enako ogrožen kot njegov bratranec, naredi vse za to, da zapusti hermetični mikrokozmos Čarobne gore in svojo telesno, predvsem pa duševno morbidnost - le da se potem umirajoč vrne. S svojim vselej taktnim obnašanjem, s svojo skromnostjo in vedno mirnim, zadržanim slogom si Joachim že od samega začetka pridobi simpatije bralca. Temu ustrezno je ganljivo poglavje »Kot vojak in junaško« (citat vrstice iz Goethejevega Fausta), ki opisuje njegovo resignirano vrnitev, njegovo tiho trpljenje in obvladano umiranje. Lik »pogumnega Joachima« vzbuja asociacijo na v Mannovih delih večkrat povzeti motiv svetega Sebastijana. Odločenost, da težko usodo častno prenaša, spominja na druge poznane etike dejanj kot sta Gustav von Aschenbach ali Thomas Buddenbrook, ki na koncu, tako kot Joachim, propadeta vsled samonaložene nepopustljivosti.
Vodja klinike dvorni svetnik Behrens nosi poteze zdravnika, ki je svoj čas zdravil ženo Thomasa Manna Katio. Z avtorjeve strani ni ta dr. Jessen »z bikovskim vratom« nič kaj laskavo portretiran: »izbuljenih, krvavo podplutih oči, modrih lic, topega nosu in ogromnih rok in nog«. Behrensov model naj bi govoril kot »karikatura odločnega člana študentovskega združenja«. V Behrensu je še posebej karikirano Jessenovo nagnjenje, da je svojim pacientom iz čisto ekonomskega interesa svetoval podaljšanje njihovega bivanja, ki ni bilo medicinsko indicirano. Ta zdravnik je denimo samega Thomasa Manna kot obiskovalca hotel nekoč za pol leta zadržati na kliniki zaradi neškodljivo bremenečega vnetja sluznice.
Domneva se, da za dr. Krokowskim stoji psihoanalitik Georg Groddeck, ki velja za pionirja psihosomatike. V svojem sanatoriju Marienhöhe pri Baden-Badnu je od leta 1912 dalje imel predavanja, na katerih je vzpostavljal povezave med ljubeznijo in boleznijo na podoben način kot to počne dr Krokowski na Berghofu. Svoje teze je zapisal v svoji leta 1913 objavljeni knjigi Nasamecu (natura sanat - medicus curat). V njegovi osebi je Thomas Mann združil več predlog: poleg Sigmunda Freuda dr. Edhin Krokowski predstavlja tudi Richarda von Krafft-Ebinga, čigar delo je bilo Thomasu Mannu dokazljivo poznano. Dr. Krokowski obravnava »strašne in grozljive menjave ljubezni«, in sicer v tistem »hkrati poetičnem in učenem slogu«, ki je značilen za znamenito Krafft-Ebingovo delo Psychopathia Sexualis.
Predloga za Adriatico von Mylendonk, »glavno nadzornico te palače groze« je bila Luise Jauch (1885-1933), desna roka direktorja klinike, tajnega svetnika, profesorja dr. Jessena in je z njim prišla iz Hamburga v Davos, in katero Mann prav tako malo laskavo portretira kot samega profesorja Jessena: »Izpod strežniške čepice so se ji kazali redki rdečkasti lasje, vodeno modre, vnete oči, katerih eno je imelo povrhu še ječmen, že zelo močno razvit, so gledale z begajočim pogledom, nos je bil privihan, usta žabasta in spodnja ustnica je vrh tega poševno štrlela naprej, ki jo je pri govorjenju premikala kot lopato.« Luise Jauch je obvladala vse vrste iger s kartami, kadila cigare in gojila »kasarniški ton« (Kasernenton).
Nastanku lika neizobražene gospe Stöhr, ki zamenjuje tujke kot sta »kozmično« in »kozmetično« in govori »dezinfiscirati« namesto »dezinficirati«, je botrovala še ena od Katjinih sopacientk, neka gospa Plür. Njeno ime je bilo izbrano zaradi sledečega dvojnega pomena: edini »zaklad njene izobrazbe« je poznavanje precejšnjega števila (28) receptov za ribje omake (kot je npr. jeseter, po nemško Stör). Po drugi strani pa lahko človek njeno obnašanje pri mizi - kot je nepovabljeno vmešavanje v pogovore - označi tudi kot motnjo, nemško Störung.
Zunanji povod za to delo je bilo zdraviliško bivanje žene Thomasa Manna Katie leta 1912 v »Waldsanatoriumu« v mestni četrti Davos Platz. V mnogih, danes ne več ohranjenih pismih je poročala svojemu možu o vsakdanjem življenju v zdraviliški ustanovi. Med tritedenskim obiskom ga je Thomas Mann spoznal tudi iz osebne izkušnje. Prvotno je imel namen tam zbrane vtise obdelati v okviru novele; iz teh naj bi nastal (glej zgoraj pod poglavjem »Interpretacija«) »neke vrste humoren, celo grotesken pendant«, neka »satirska igra« k leta 1912 nastali noveli Smrt v Benetkah in naj bi bil objavljen v literarni reviji Neue Rundschau.
Že leta 1913 je Thomas Mann začel z zapisovanjem in je v ta namen prekinil delo na Felixu Krullu. Leta 1915 ga je izbruh prve svetovne vojne prisilil k premoru. Delo je zopet nadaljeval šele leta 1920, potem ko so v vmesnem času med drugim nastali Gospod in pes (Herr und Hund), Spev otročiča (Gesang vom Kindchen) in Razmišljanja nekega nepolitičnega človeka (Betrachtungen eines Unpolitischen). Prvotno načrtovana novela se je med tem razrasla v roman v dveh zvezkih, v »razširjeno kratko zgodbo«, kot je Thomas Mann kasneje hudomušno komentiral. Leta 1924 je delo izšlo pri založbi S. Fischer.
Vzor in vir motivov je med drugim predstavljal filozofsko obarvani roman Francoza Henrija Barbussea z naslovom Pekel (L'Enfer, izšlo v Parizu leta 1908).Nekateri v Čarobni gori uporabljeni motivi in aluzije so anticipirani že v leta 1903 objavljeni Mannovi pripovedi Tristan: Anton Klöterjahn pripelje svojo na pljučih obolelo ženo gospo Gabriele v gorski sanatorij. Tam spozna pisatelja Detleva Spinella. Ta jo pripravi do tega, da zaigra na klavir odlomek iz Wagnerjeve opere Tristan in Izolda, čeprav so ji zdravniki prepovedali vsakršen napor.
Pri občinstvu je Čarobna gora takoj naletela na velik odmev in je že po štirih letih dosegla naklado 100.000 izvodov. Sledili so prevodi, doslej v 27 jezikih, med temi vsi večji evropski. V angleščini obstaja celo pet različic, v japonščini dve.
Roman pa je izzval znatno jezo pri celi vrsti sodobnikov, ki so bili v Čarobni gori karikirani, še posebej pri starem Gerhartu Hauptmannu, ki je – v krogu Haupmannovih znancev na prepoznaven način – služil kot zunanji zgled za lik pijanega, antiintelektualno orisanega uživača Mynheera Peeperkorna. Kljub gostobesednemu pismu z opravičilom z dne 11. aprila 1925, v katerem Thomas Mann priznava, da se je »pregrešil«, je imelo trajati do Goethejevega leta 1932, predno je Hauptmann dokončno odpustil svojemu mlajšemu kolegu. Po neki drugi verziji ni bil literat Hauptmann sam tisti, ki se je na ta portret odzval odklonilno in z začasnim distanciranjem, ampak zgolj njegova žena.
Užaljenega se je pokazal tudi Dr. Jessen, davoški interni zdravnik v bolnišnični ustanovi, ki je 1912 zdravil ženo Thomasa Manna Katio, in se je brez težav prepoznal v »poslovno spretnemu« cesarskem svetniku, profesorju Behrensu. V krogih kolegov mu je bilo predlagano, naj toži avtorja, pri čemer je utegnilo igrati vlogo tudi pričakovanje določene publicitete za kliniko in kraj Davos. Vendar je Jessen na koncu zadevo pustil pri miru. Tudi v preostalem delu zdravništva je Čarobna gora naletela na precejšnjo kritiko. S strokovno-medicinskega vidika opisu delovanja sanatorija vendarle ni bilo moč ugovarjati. Walther Amelung je o tem napisal: »Thomas Mann je zelo pravilno zapopadel bolnišnično okolje. Napadi zdravnikov so bili neupravičeni. Avtor se je zelo inteligentno branil leta 1925 v Deutsche Medizinische Wochenschrift; Hans Castorp s svojim postankom v Davosu pride v višavo, ne pa, da se spusti.« Podobno pozitivno je roman presodil priznani direktor bolnišnice za tuberkulozo Waldhaus Charlottenburga, Hellmuth Ulrici, ki je stopil v pisemsko korespondenco z avtorjem.Turistični urad v Davosu je pri Erichu Kästnerju leta 1936 naročil »veder roman o Davosu«, ker »je Čarobna gora Thomasa Manna spravila kraj v zdravstvenem oziru na slab glas«. Kästner je napisal roman v fragmentu Čarovnikov vajenec, ki se dogaja v Davosu, z motivom dvojnika in z Zeusom, ki meče strele.
V literarni stroki pa je Čarobna gora doživela večinsko pozitiven odmev. Arthur Schnitzler denimo, čeprav sam zdravnik, ni delil zadržkov svojih kolegov do romana. Naklonjeno so sodili tudi György Lukács (ki se na Mannovo začudenje ni našel v liku Lea Naphte), André Gide in Ernst Robert Curtius. Bolj kritično pa so izpadli glasovi Carla Sternheima, Alfreda Döblina in še posebej Bertolta Brechta, ki je Manna označil kot »vladi zvestega plačanega pisarja buržoazije«. Utemeljitev Stockholmskega odbora za Nobelovo nagrado v letu 1929 se je zaradi odklonilnega odnosa člana žirije Fredrika Bööka do Mannovega tretjega romana sklicevala predvsem na Buddenbrookove.
Nacisti so napadali Čarobno goro kot sramotitev z njihove strani propagiranega »vojaškega junaštva« in kot »hvalnico dekadence«. Kljub temu se delo ni znašlo na črnem seznamu Goebbelsovega Državnega ministrstva za ljudsko prosveto in propagando.
Po svoji smrti je Thomas Mann kot »velemeščanski« avtor s svojim delom Čarobna gora prihajal čedalje bolj pod udar kritike v levičarskih literarnih krogih kot je Skupina 47 (Gruppe 47). Kritika, zaznamovana z gibanjem 68. leta, je dosegla vrhunec v Mannovem letu 1975. Od tedaj dalje pa je opaziti renesanso Thomasa Manna, ki jo gre nenazadnje zvesti nazaj na delovanje vplivnega kritika Marcela Reich-Ranickega, ki je v nekem intervjuju priznal, da ne pozna »nobenega boljšega« nemškega romana kot sta Goethejeva Izbirne sorodnosti in Čarobna gora.
Roman Castorp poljskega pisatelja Paweła Huelleja govori o študiju protagonista Čarobne gore v Gdansku, kjer naj bi ta, glede na namig v Mannovem romanu, preživel štiri leta na politehniki. Roman je bil objavljen v nemščini leta 2004.
Prvo filmsko upodobitev predstavlja televizijska produkcija v črno-beli tehniki javne radiotelevizije Sender Freies Berlin pod režijsko taktirko Ludwiga Cremerja. Datum premiere v Nemčiji: 4. januar 1968. Igralci: Folker Bohnet, Heinz Klevenow, Michael Degen und Curt Bois.
Naslednje filmske upodobitve, to pot v barvah, se je upal lotiti münchenski producent Franz Seitz leta 1981, pri čemer je režijo vodil Hans W. Geißendörfer. Nemško-italijansko-francoska koprodukcija je leta 1982 prišla v kino v dve in pol urni verziji, trodelna televizijska različica pa je bila več kot dvakrat daljša. Igralci so bili: Christoph Eichhorn kot Castorp, Rod Steiger kot Peeperkorn, Marie-France Pisier kot Clawdia Chauchat, Hans Christian Blech kot Hofrat Behrens, Flavio Bucci kot Settembrini, Charles Aznavour kot Naphta, Alexander Radszun, Margot Hielscher, Gudrun Gabriel, Ann Zacharias, Irm Hermann, Kurt Raab, Rolf Zacher in Tilo Prückner.
Slovensko narodno gledališče v Ljubljani v koprodukciji z Slovenskim stalnim gledališčem s Trsta izvedlo dramatizacijo romana leta 2014. Režiserka je bila Mateja Koležnik, avtorica dramatizacije Katarina Pejović, prevajalka Aleksandra Rekar, igrali pa so Aljaž Jovanović (Castorp), Romeo Grebenšek  (Joachim Ziemßen), Igor Samobor (Lodovico Settembrini), Marko Mandić (Leo Naphta), Vladimir Jurc, Aleš Valič, Luka Cimprič, Nataša Barbara Gračner, Ivo Ban, Silva Čušin, Patrizia Jurinčič, Gašper Jarni, Saša Mihelčič, Iva Babić, Lovro Finžgar, Sabina Kogovšek, Nina Valič.
Kölnski tehno glasbenik Wolfgang Voigt je leta 1999 v okviru projekta „Gas“ objavil album „Zauberberg“, ki se v imenu (in posredno v temačnih zvočnih kompozicijah) navezuje na Mannovo delo.
Opera Zauberberg po romanu Thomasa Manna. Skladatelj: Robert Grossmann, libreto: Rolf Gerlach. Praizvedba: 26. september 2002, Stadttheater (mestno gledališče), Chur (Švica).
Opera Zauberberg po romanu Thomasa Manna. Skladatelj: Gregory Vajda, libreto: Bettina Geyer. Naročeno delo v okviru 25. Davoškega festivala. Praizvedba: 30. julij 2010, Hotel „Schatzalp“, Davos.
Balet Čarobna gora. Skladatelj: Lepo Sumera, koreografija: Wang Xinpeng, koncept in scenarij: Christian Baier. Praizvedba: 8. november 2014 v Dortmundu.
Der Zauberberg. Große kommentierte Frankfurter Ausgabe / Der Zauberberg – Kommentar, herausgegeben und kommentiert von Michael Neumann. Band 5 / 1 – 2. Teil, S. Fischer, Frankfurt am Main 2002, ISBN 3-10-048323-5. (sl. Čarobna gora. Velika komentirana frankfurska izdaja / Čarobna gora – Komentar, izdal in komentiral Michael Neumann. 5. zvezek / 1. in 2. del)
Der Zauberberg. 18. Auflage. Fischer-Taschenbuch, Frankfurt 1991, ISBN 3-596-29433-9. (sl. Čarobna gora. 18. izdaja.)
Delo je v slovenščino prevedel Janez Gradišnik. Do sedaj je izšlo v dveh izdajah:
Čarobna gora. Zbirka Veliki večni roman, 2 zvezka. Mladinska knjiga, Ljubljana 1997. ISBN 86-11-14985-8 (del 1), ISBN 86-11-15118-6 (del 2).
Jacques Darmaun, Thomas Mann, Deutschland und die Juden. Niemeyer, Tübingen 2003. ISBN 3-484-65140-7.
Helmut Gutmann: Das Musikkapitel in Thomas Manns „Zauberberg“. V: The German Quarterly 47. 1974, strani 415–431.
Nadine Heckner, Michael Walter: Thomas Mann. Der Zauberberg. (= Königs Erläuterungen und Materialien, Band 443). Hollfeld, 2006, ISBN 3-8044-1828-7.
Eckard Heftrich: Zauberbergmusik. Klostermann, Frankfurt am Main 1975, ISBN 3-465-01120-1 / ISBN 3-465-01119-8 (= Über Thomas Mann, Band 1).
Dirk Heißerer: Thomas Manns Zauberberg. Piper, München / Zürich 2000, ISBN 3-492-23141-1; pregledana, posodobljena in dopolnjena izdaja: Thomas Manns Zauberberg. Einstieg, Etappen, Ausblick. Königshausen & Neumann, Würzburg 2006, ISBN 3-8260-3171-7.
Rudolf Kassner: Geistige Welten. Ullstein, Frankfurt am Main 1958, strani 85–90.
Hanjo Kesting: Krankheit zum Tode. Musik und Ideologie. V: Text + Kritik. Sonderband Thomas Mann. München 1976, strani 27–44.
Borge Kristiansen: Zu Bedeutung und Funktion der Settembrini-Gestalt in Thomas Manns Zauberberg. V: Gedenkschrift für Thomas Mann. Text und Kontext, Kopenhagen 1975, ISBN 87-980394-1-5, strani 95ff.
Hermann Kurzke: Wie konservativ ist der Zauberberg? V: Gedenkschrift für Thomas Mann. Text und Kontext, Kopenhagen 1975, ISBN 87-980394-1-5, strani 137ff.
Daniela Langer: Erläuterungen und Dokumente zu Thomas Mann: Der Zauberberg, Reclam, Stuttgart 2009, ISBN 978-3-15-016067-1.
Herbert Lehnert: Leo Naphta und sein Autor. V: Orbis Litterarum. Blackwell, Oxford 37.1982, ISSN 0030-4409, strani 47ff.
Michael Maar: Geister und Kunst. Neuigkeiten aus dem Zauberberg. Hanser, München / Wien 1995, ISBN 3-446-23431-4 (Hkrati tudi disertacija na univerzi v Bambergu 1994).
Hans Mayer: Thomas Manns Zauberberg als Pädagogische Provinz. V: Sinn und Form – Beiträge zur Literatur. Aufbau, Berlin 1.1949, ISSN 0037-5756.
Lotti Sandt: Mythos und Symbolik im Zauberberg von Thomas Mann. Haupt, Bern 1979, ISBN 3-258-02854-0.
Erik De Smedt: Struktur und Funktion der Gespräche in Thomas Manns Zauberberg V: Germanistische Mitteilungen. H. 6/1977, strani 11–27.
Heinz Saueressig: Die Entstehung des Romans „Der Zauberberg“. Zwei Essays und eine Dokumentation. Biberach an der Riss 1965.
Günther Schwarberg: Es war einmal ein Zauberberg. Steidl, Göttingen 2001, ISBN 3-88243-775-8 (Knjiga ne ponuja navedbe virov za citate; manjkajo biliografija, seznami in navedba virov za slike).
Eva Wessell: Der Zauberberg als Chronik der Dekadenz. V: Thomas Mann – Romane und Erzählungen. Reclam, Stuttgart 1993, strani 121ff, ISBN 3-15-008810-0.
Birte vom Bruck: Davos/Schweiz. Alexander Spengler – Pionier der Klimatherapie. V: Deutsches Ärzteblatt. 101.2004,6(06.02.), S. A-357 (Kratek sestavek vsebuje informacije o tedanji terapiji za tuberkulozo, o Waldsanatoriumu (fotografija iz leta 1920) in o bivanju zakoncev Mann).
Carsten Könneker: Raum der Zeitlosigkeit. Thomas Manns 'Zauberberg' und die Relativitätstheorie. V: Thomas-Mann-Jahrbuch Band 14. 2001, ISBN 3-465-03123-7, strani 213–224.
Martin Swales: The Story and the Hero. A Study of Thomas Mann’s ‘Der Zauberberg’: V: DVjs. 46 (1972), strani 359–376.
Björn Weyand: Herme(neu)tischer Zauber: Markenwaren als Leitmotive, Fetische und Archivalien wider Willen in Thomas Manns ,Zeitroman‘ „Der Zauberberg“ (1924). V: isti avtor: Poetik der Marke. Konsumkultur und literarische Verfahren 1900–2000. De Gruyter, Berlin 2013, strani 97–167, ISBN 978-3-11-030117-5.