
Evropa skupaj z Azijo sestavlja eno samo celino, ki po površini (54 milijonov km²) prekaša vse druge in jo označujemo kot Evrazijo. Delitev te ogromne celine na Evropo in Azijo se je uveljavila v preteklosti predvsem zaradi drugačnega kulturnega, gospodarskega, socialnega in političnega razvoja obeh delov. Evropa je kontinent, ki ga na severu omejuje Arktični ocean, na zahodu Atlantski ocean in na jugu Sredozemsko in Črno morje. Na vzhodu preide v Azijo. Dogovorjena meja poteka od juga proti severu prek Kavkaza, Kaspijskega morja, reke Ural in gorovja Ural. Otoki in polotoki segajo globoko v morja, morje pa se s svojimi zalivi globoko zajeda v kontinent. Več kot polovica evropskega ozemlja je manj kot 300 km daleč od najbližjega morja.
Naravnogeografsko delimo Evropo na vzhodni in zahodni del, ki polagoma prehajata drug v drugega. Vzhodni del (Vzhodna Evropa) je širok celinski trup z zelo enoličnim, predvsem nižinskim svetom, ki se proti vzhodu na široko naslanja na Azijo. Zahodni del (Zahodna Evropa) je sicer manjši, toda zelo pester in razgiban. Sestavljajo ga gorovja, hribovja in nižavja in je razčlenjen v številne zalive, polotoke in otoke. Obliva ga Atlantski ocean s svojimi stranskimi morji. Ta del ima dejansko podobo velikega močno razvejanega polotoka.
Relief je zelo pomemben geografski dejavnik ne samo v Evropi temveč povsod na Zemlji. Močno vpliva na lego naselij, gostoto poselitve, lego industrijskih objektov, vpliva na razvoj turizma, na potek prometnic, ... po rečnih dolinah so že davno v zgodovini potekale vse pomembnejše prometnice, na drugi strani so bila visoka slemenasta gorovja (npr. Alpe) vedno velika prometna ovira (še posebno v zimskem času), ki jo je človek premagal šele v modernejšem delu zgodovine z izgradnjo predorov (npr. predor pod Mont Blancom, predor Karavanke, predori na Turski avtocesti v Avstriji, ...) 
Ruska plošča pokriva celotno Vzhodno Evropo in je znana kot ena izmed najstarejših plošč na Zemlji. Skoraj v celoti zavzema Vzhodnoevropsko nižavje, ki se le ponekod dvigne v nekoliko višji svet (Srednjeruske višine, Privolške višine). Stara kristalinska osnova tu le ponekod prihaja na dan, večinoma je prekrita z mlajšimi, nenagubanimi plastmi. Te plasti so tem mlajše, čim bolj gremo proti jugo-vzhodu. Na današnji izgled Vzhodnoevropskega nižavja so močno vplivale tudi reke, ki so nižavje razrezale v rahlo valovit svet, na razgibanost reliefa pa je vplivala tudi pleistocenska poledenitev.
Stara evropska grudasta gorovja so bila nagubana s kaledonskim gubanjem v silurju in predstavljajo severni reliefni pas Zahodne Evrope. Najbolj izrazita grudasta gorovja v Evropi so: Skandinavsko gorovje, Škotsko višavje in Peninske gore v Angliji. Značilno za stara grudasta gorovja je, da niso pretirana visoka, so pa pomembna zaradi bogatih rudnih nahajališč (premog in železova ruda). Vzhodni del tega pasu na Švedskem in Finskem je nižji svet Baltskega ali Fenoskandijskega ščita.
Pas nasutih nižin (Nemško-poljsko nižavje) se v Evropi vleče od francoske atlantske obale, ob Severnem morju in Baltiku do Vzhodnoevropskega nižavja na vzhodu. Nižavje prekrivajo morski in rečni in tudi ledeniški sedimenti. Pod sedimenti so stara grudasta gorovja (gre za nadaljevanje gorovij iz Severne Evrope), katere so zunanje ali eksogene sile znižale in uravnale.
Pas grudastih sredogorij so mlajša gorovja, ki so bila nagubana s hercinskim gubanjem v karbonu. Značilno za sredogorja je, da so močno razdrobljena, razkosana in zelo različno visoka. Vlečejo se od Centralnega masiva v Franciji, preko Ardenov, Vogezov ter Nemškega in Češkega sredogorja do Malopoljskih višin na jugu Poljske. Tod najdemo številne ugreznjene višine, sredogorja pa so znana tudi po bogatih rudnih nahajališčih (predvsem po premogu).
Mlada alpidska slemenasta gorovjaso reliefno najvišji pas Evrope. Od sredogorij na zahodu jih loči tektonski jarek (Ronsko-Saonski tektonski jarek), drugod pa globeli zapolnjujejo mlajši sedimenti ali pa so se izoblikovale nižje planote (Švicarska, Bavarsko-Avstrijska). Med mladimi alpidskimi gorovji so se udrle kotline s prostranimi nižinami (Padska, Panonska, Vlaška), ki so gosto poseljene in pomembne za promet in industrijo. Mlada alpidska slemenasta gorovja se vlečejo od Kantabrijskih gora v Španiji, preko Pirinejev, Alp, Apeninov, Karpatov v Malo Azijo in naprej do Kavkaza. Med mladimi gorovju so ujeta tudi nekatera starejša hercinska gorovja (Rodopi, Sardinske gore, Meseta)
Večji del Evrope je podnebno pod vplivom zahodnih vlažnih zračnih gmot z Atlantskega oceana. Zmerno toplo, vlažno podnebje proti notranjosti dobiva izrazitejše celinske poteze (manj padavin, hladnejša zima in toplejše poletje). Primorski deli Norveške na severozahodu celine so zaradi vpliva toplega Zalivskega toka (Severno atlantskega toka) toplejši, zato ima ta del Evrope precej blažje podnebje kot kraji podobne geografske širine, ki niso pod tem vplivom. Primorski deli Južne Evrope imajo sredozemsko podnebje s toplim, suhim poletjem in blago, deževno zimo.
Na podnebje vplivajo tudi vremenotvorna središča. Januarja je močno izoblikovano islandsko območje nizkega tlaka, ki prinaša zahodni, srednji in južni Evropi vlažno in hladno vreme. Poleti se okrepi azorsko območje visokega zračnega tlaka. Njegov vpliv se razširi na sever in severovzhod do Srednje Evrope in prinaša jasno, suho in vroče poletje. Pozimi se oblikuje izrazit anticiklon nad Sibirijo, ki zaradi shladitve celene prinaša jasno, ostro in suho zimo.
Atlantsko ali oceansko klimatsko območje obsega dolg in relativno ozek pas od severozahodne Portugalske, zahodne Francije, Britanskega otočja do zahodnih obal Severnega morja v Skandinaviji.
Vetrovi na celino prinašajo blag zrak pozimi iz JZ smeri, poleti pa hladen zrak iz SZ
Srednjeevropsko prehodno klimatsko območje zavzema vzhodno Francijo, Srednjo Evropo, džele okoli Baltskega morja in brez ostre meje prehaja proti vzhodu.
Sredozemsko klimatsko območje obsega obale Sredozemskega morja in marsikje sega v notranjost.
Kontinentalno klimatsko območje obsega Moldavijo, Belorusijo, Ukrajino in del Rusije.
Razporeditev prsti in rastja v Evropi je pogojena na eni strani z zgradbo in reliefom Evrope, na drugi strani pa z lego in podnebjem. V primorskih predelih Južne Evrope prevladujejo rastlinske vrste, ki so prilagojene poletni suši in revni prsti. Rastlinske vrste so večinoma zimzelene. Razširjeno je grmičasto rastlinstvo (makija). V vlažnejših zahodnih in srednjih delih celine tla porašča listopadna vegetacija, na mrzlem severu pa se širijo iglavci. V vzhodnih celinskih delih je zastopano gozdno-stepno in stepno rastlinstvo. V najsevernejših delih celine je podnebje subpolarno, tu se širi tundra z lišaji, mahovi in nizkimi, zakrnelimi grmi. 
Naravni tipi rastja pred poselitvijo Evrope so bili: tundra, gozd, travinje, močvirja, stepa ter mediteransko grmovno rastje. Človek je v zahodni, srednji Evropi in Sredozemlju izkrčil gozd in z izkoriščanjem in izsekavanjem dobil pašnike in goli kras. Pri tem je naravni mešani in listnati gozd nadomestil iz gospodarskih razlogov z iglavci. Močvirja in stepe je marsikje z melioracijo in umetnim namakanjem spremenil v kulturne površine. Mnoge države so uveljavile zaščitena območja, kjer ohranjajo naravno rastje.
Pas tundre zajema ozko območje vzdolž rusko-finske zaledenele obale in nekatere površine ob skandinavskih fjordih. Zamrznjena tla se odtajajo samo poleti, pa še to samo na površju.
Listnati in mešani gozd segata od severnega dela Britanskega otočja, severne Francije, južne Skandinavije, severne Nemčije, Poljske do srednje Rusije.
Pas stepe je zaradi poljedelstva zelo zmanjšan. Gozdna stepa, kjer je še veliko padavin, je spremenjena v kulturno stepo.
Sredozemsko rastje se proti severu zaključuje z gorami, ki so ostra vegetacijska meja.Tipi prsti: 
Tundrska tla so peščena in šotna tla, ki vsebujejo nerazkrojene organske elemente (na obalnih območjih severne Rusije in severne Skandinavije).
Podzoli - to je svetla, izprana, s hranili osiromašena prst pepelnate barve. Večino pokrajine prerašča gozd (obsežna območja severne in vzhodne Evrope).
Rjave in sivorjave stepske prsti - to so manj izprana tla s toplimi poletnimi padavinami. Na njih so velike travnate površine (zahodni in srednjeevropski gozdnati deli).
Rjave in sive stepske prsti nimajo dosti humusa, ampak veliko mineralnih snovi in soli. Z umetnim namakanjem lahko postanejo rodovitne (obala Črnega in Kaspijskega morja).
Gorska tla so kamnita tla, ki imajo malo prepereline (nagubana gorovja in višji deli grudastih gorstev).
Rendzine so rjave in temnorjave prsti, pomešane s kamenjem in so nastale na apnencu (apneniške Alpe in Jura).
Terra rosa ali jerina je rodovitna prst, pogosto naplavljena v dolinah in kotanjah. To so prsti toplejših podnebij z veliko primesi železovih oksidov (na sredozemskih kraških območjih).
Islandija, Ferski otoki, Velika Britanija, Irska, Otok Man, Rockall, preostali Britanski otoki, del Azorov, Madeira, Balearski otoki, Korzika, Sardinija, Sicilija, Malta, Jonski otoki, Kreta, Egejski otoki, Ålandsko otočje, Gotland, Saaremaa, Hiiumaa, Jan Mayen, Kanarski otoki in Svalbard
 Švica, Lihtenštajn, Avstrija, Češka, Slovaška, Madžarska, Srbija, in Makedonija predstavljajo stične države (osem) v osrednji Evropi in na Balkanu, ki potekajo od Ženeve pa vse do Grčije
 Vse ostale kopenske države (Luksemburg, Andora, Vatikan, San Marino, Belorusija, Moldavija in Kazahstan) so »samostojne« kopenske države, in ne mejijo na drugo Evropsko državo  (Kazahstan meji na Turkmenistan, Uzbekistan, in Kirgizistan, ampak te imajo ozemlja v Aziji)
Evropa je poleg Azije najgosteje poseljena celina, le da v primerjavi z Azijo skoraj ni slabo poseljenih predelov. Najslabše sta poseljeni Severna (22 ljudi/km²) in Vzhodna (33 ljudi/km²) Evropa. Najgosteje poseljeno je območje v trikotniku London-Pariz-Ruhr, kjer živi več kot 400 ljudi/km². Povprečna gostota naseljenosti v Evropi je 60 prebivalcev na km².
Prebivalstvo Evrope je začelo hitro naraščati v zadnjih desetletjih 18. stoletja. Hitra rast prebivalstva je vplivala na preseljevanje na druge kontinente. Da v Evropi prebivalstvo ni številčnejše, je pripisati velikim izgubam med I. in II. svetovno vojno. Med vsemi kontinenti narašča prebivalstvo Evrope najpočasneje, kar je rezultat starostne razporeditve prebivalstva in urejenih družbenih in socialnih razmer. V Evropi zelo hitro narašča prebivalstvo v mestih in njihovi okolici. 
Prebivalstvo Evrope je po svoji narodnostni sestavi zelo pestro. Narodi govorijo svoje jezike in imajo svoje narodne običaje in navade. Velike razlike se kažejo tudi v narodnostni in verski sestavi prebivalstva. V Evropi je velika večina ljudi krščanske vere. Protestanti so predvsem v Severni Evropi, pravoslavna vera pa na Balkanskem polotoku in na vzhodu.
Vsepovsod pa na gostoto poseljenosti največ vplivajo klimatske, vodne in reliefne razmere.
V Evropi imamo danes 165 mestnih aglomeracij z več kot 200000 prebivalci in velika večina teh mest leži v Srednji Evropi. Megalopolis evropskih mest se vleče od Velike Britanije do Lombardije, njegovo jedro pa je med obalo Severnega morja in Kölnom ter Bonnom. To ogromno mestno območje Evrope ima svoj izvor v gospodarski moči in postaja glavno trgovsko območje Evrope.
Drugo veliko urbanizirano območje nastaja na jugu Evrope. Nastaja zaradi hitre rasti števila prebivalcev ter zaradi pomoči, ki jo je za razvoj tega območja namenila Evropska unija. Na tem območju najdemo nekatera pomembna evropska mesta kot so npr. Genova, Lyon, Milano, Benetke.
Preostala mesta na atlantski obali veljajo za izolirana in so med seboj nepovezana (nihajo med svojo tradicionalno navezanostjo na morje in med novimi vezmi v z notranjostjo Evrope). Mesta se seveda razvijajo tudi v drugih delih Evrope, vendar so zaenkrat še premalo aktivna (kar je seveda tudi posledica njihove usmeritve v skoraj petdesetletnem obdobju po drugi svetovni vojni). Gre večinoma za glavna mesta držav, za industrijska mesta (v večini je industrija v krizi), za mesta z večjim številom prebivalstva in majhno gospodarsko aktivnostjo ter za mesta, ki so močno odvisna od drugih večjih centrov.
Obseg prometa je v devetdesetih letih v Zahodni Evropi hitro rasel. V Srednji in Vzhodni Evropi ter v državah VEKSA se je v prvi polovici navedenega desetletja zmanjšal, potem pa spet začel rasti. Prispevek tega sektorja k onesnaževanju zraka se je po vsej Evropi precej zmanjšal zaradi mešanice na strategiji temelječih tehnoloških izboljšav, obnove voznega parka in zmanjšanega obsega prevoza. Na evropskih cestah je leta 2000 umrlo več kot 100000 ljudi. 
V Zahodni Evropi je postal prometni sektor drugi največji porabnik energije (30 % celotne porabe energije) in je zato pomemben vir emisij toplogrednih plinov. V državah Srednje in Vzhodne Evrope ter v državah VEKSA je prometni sektor sorazmerno manj pomemben porabnik energije (22 % oz. 17 %).
Tako kot obseg prevoza se v regijah precej razlikujejo tudi deleži cestnega in železniškega prevoza, prevoza po plovnih poteh ter zračnega prevoza. Skozi več desetletij je v Zahodni Evropi vedno bolj prevladoval cestni prevoz, medtem ko sta državah Srednje in Vzhodne Evrope na začetku devetdesetih let prevladovala železniški in javni prevoz, zdaj pa se na račun železniškega prevoza hitro povečuje delež cestnega.
Letalstvo je način prevoza, ki raste najhitreje, in njegov tržni delež na področju potniškega prevoza v EU (5 %) bo kmalu prehitel tržni delež železnice. Delež letalskega prometa je v drugih regijah precej manjši.
Obseg tovornega prometa v državah Srednje in Vzhodne Evrope se je od sredine devetdesetih let spet povečeval, potniški promet pa je znova dosegel raven iz leta 1990 in hitro narašča.
Lastništvo avtomobilov se je v od leta 1990 do leta 1999 v državah Srednje in Vzhodne Evrope povečalo za 61 %, v državah VEKSA pa za 20 %, kljub temu pa število avtomobilov na 1000 prebivalcev v državah Srednje in Vzhodne Evrope dosega polovico števila lastnikov v Zahodni Evropi in v državah VEKSA manj kot eno šestino tega števila.
Druga svetovna vojna je razdelila Evropo na vzhod in zahod. Ideja evropske združitve je nastala zaradi strahu pred ponovnim spopadom. Tako je leta 1949 nastala mednarodna organizacija Svet Evrope, katere cilj je kulturni, gospodarski in socialni napredek držav članic in povezuje vse države Evrope. Pod njegovim okriljem so bile sklenjene številne konvencije z vseh področij družbene problematike.
Evropska unija je bila ustanovljena zaradi ideje po trdnejši naddržavni integraciji Evrope.
Evropske države, ki iz političnih ali ekonomskih zadržkov niso postale članice EU, so organizirane na nižji stopnji gospodarskega sodelovanja. Tako je bila leta 1960 ustanovljeno Evropsko združenje za svobodno trgovino (EFTA).
Na pobudo majhnih držav je prišlo leta 1975 do Konference o evropski varnosti in sodelovanju v Helsinkih.
V Evropi poteka sodelovanje med državami po več vzporednicah, na državni in regijski ravni. Tako imamo organizacijo podonavskih držav, ki ureja promet po Donavi, in Srednjeevropsko pobudo, katere cilj je ekonomsko in politično sodelovanje držav nekdanje vzhodne Evrope z nekaterimi državami zahodne Evrope.
V sedemdesetih in osemdesetih letih so nastala številna regionalna združenja, ki so posamezne regije pričela trdneje povezovati - medregionalno sodelovanje delovnih skupnosti osrednjih Alp (Arge Alp 1972), Alpe Jadran (1978), Zahodnih Alp (1982), Pirenejev (1983) in Jure.
Okolje Evrope: tretja presoja, Zbirno poročilo - Evropska agencija za okolje, 2003 - ISBN 92-9167-571-7

Geografíja Rúsije (rusko геогра́фия Росси́и) opisuje geografske značilnosti Rusije, ki se s 17.098.242 km2 celokupne površine uvršča na prvo mesto na lestvici svetovnih držav po površini ter s približno 143,5 milijoni prebivalcev na deveto mesto na lestvici svetovnih držav po prebivalstvu. Zajema približno tretjino površine Evrazije ter devetino celotne površine Zemlje. Meja med evropskim (okoli 24 % celotne površine) ter azijskim delom Rusije oz. Sibirijo (okoli 76 % celotne površine) je obenem tudi meja med Evropo in Azijo, poteka pa po Uralskem gorovju, nato po reki Ural (ki sicer teče deloma skozi Kazahstan), preko Kaspijskega jezera, zatem pa se obrne proti zahodu in teče ob gorovju Kavkaz, po Maničkem podolju ter preko Črnega morja.Rusija zaradi svoje velikosti izkazuje tako enoličnost kot raznolikost v reliefu, podnebju ter rastlinstvu in živalstvu. Evropski del države in zahodni del Sibirije je pretežno nižinski, medtem ko vzhod Sibirije sestavljajo planote, višavja in gorovja. V večini države se pojavlja celinsko podnebje z dolgimi in mrzlimi zimami ter kratkimi poletji z majhnimi in slabo porazdeljenimi padavinami. Temu ustrezno je tudi rastlinstvo, ki ga v večini države, predvsem v Sibiriji, predstavljajo nepregledni iglasti gozdovi, imenovani tajga, na južnih delih pa mešani gozdovi. Na jugu evropskega dela Rusije prevladuje stepa z vlažnim celinskim podnebjem, kjer se nahaja zelo rodovitna prst, imenovana černozjom ali stepna črnica, zaradi česar so velike površine travnate stepe obdelane, gojijo pa predvsem žitarice. Severni deli države, predvsem v Sibiriji, niso primerni za kmetijsko obdelavo zaradi stalno zamrznjenih tal, tj. permafrosta.
V Rusiji se nahajajo ogromne zaloge fosilnih goriv ter rudna bogastva, zaradi česar sodi med vodilne proizvajalke nafte in zemeljskega plina ter rudnin in kovin na svetu. Kot vsaka industrializirana dežela se tudi Rusija spopada s problemom onesnaževanja zraka in vode, poseben problem je tudi radioaktivno onesnaženje zaradi jedrskih elektrarn in poskusov z jedrskim orožjem v obdobju bivše Sovjetske zveze. Kljub temu se stanje v zadnjih letih izboljšuje zaradi modernizacije elektrarn in tovarn ter zmanjšanja industrije v 90-ih letih 20. stoletja.UNESCO je do sedaj uvrstil 41 območij v Rusiji med biosferne rezervate. Nekatera območja, kot so Komski pragozd, ognjeniki na Kamčatki in Bajkalsko jezero, so razglašena tudi za Unescovo svetovno naravno dediščino.
Rusijo sestavljajo štiri velike pokrajinske enote, tj. Vzhodnoevropsko nižavje in Zahodnosibirsko nižavje ter Srednjesibirsko višavje in Vzhodnosibirsko višavje.
Vzhodnoevropsko nižavje zavzema večino evropskega dela Rusije. Nižine so deloma močvirnate, med njimi se pojavljajo prostrana in neizrazita hribovja, kot so Severnoruske višine. Na severu se nižavje navezuje na Baltski ščit (Karelija in polotok Kola), na jugu pa prehaja v Kaspijsko kotlino, ki jo izpolnjuje Kaspijsko jezero. Med Kaspijskim jezerom in Črnim morjem poteka mlajše gorovje Kavkaz, kjer se nahaja tudi najvišja gora v Evropi, tj. Elbrus (5.642 m n. m.). Na vzhodu je nižavje omejeno s pogorjem Ural, ki se razteza od Karskega morja na severu, kjer ga podaljšuje otok Nova dežela, do Kaspijske kotline na jugu. Na omenjenem nižavju, blizu meje s Finsko, se nahajata tudi največji evropski jezeri, tj. Ladoško in Oneško jezero. Najdaljše reke, ki tečejo po nižavju, so Volga (najdaljša reka v Evropi), Ural, Kama, Don in Pečora.
Vzhodno od pogorja Ural se vse do reke Jenisej razteza Zahodnosibirsko nižavje, z okoli 3 milijoni km2 največje nižavje na svetu z obsežnimi močvirnatimi področji. Največji vodotok je reka Ob s pritokom Irtiš. Vse glavne reke se izlivajo v Karsko morje. Na jugu nižavje omejujeta gorovji Altaj in Sajan. Na južnem delu tega nižavja se v porečju rek Ob in Irtiš nahaja redko poseljeno Vasjugansko barje, ki je s 53.000 km2 največje barje na svetu.Proti vzhodu se med rekama Jenisej in Lena razteza skoraj povsem neposeljeno Srednjesibirsko višavje s površino okoli 1,5 milijona km2, ki ga sestavljajo obsežne planote s povprečno nadmorsko višino od 500-700 m. Na severu se višavje spušča v Severnosibirsko nižavje, ki sega do polotoka Tajmir. Na slednjem se pokrajina zopet vzpenja v Birangsko hribovje. Na jugozahodu višavje omejuje vzhodni del gorovja Sajan, na jugovzhodu pa Bajkalsko in Transbajkalsko gorovje, med katerima se nahaja Bajkalsko jezero, najgloblje jezeru na svetu.
Vzhodno od Lene se razteza Vzhodnosibirsko višavje, ki ga sestavlja več gorskih verig. Na jugu se Transbajkalsko gorovje razteza preko Stanovojskega gorovja do Ohotskega morja, od tod pa proti jugi ob reki Amur Burejsko gorovje in nato še gorovje Sihote-Alin do Japonskega morja. Na severnem delu višavja se proti vzhodu vrstijo Verhojansko gorovje, gorovje Čerskega in Kolimsko nižavje, ki se zopet vzpne kot Kolimsko pogorje. Proti severu se dviga Anadirsko višavje, proti jugovzhodu pa Korjaško višavje, ki se nadaljuje kot Osrednje gorovje na polotoku Kamčatka, kjer se nahajajo številni ognjeniki, od katerih jih je vsaj 30 aktivnih. Omenjeno gorovje skupaj s Kurilskimi otoki spada v t. i. Pacifiški ognjeni obroč. Obala ruskega Daljnega vzhoda je gorata in močno razčlenjena, največji med otoki pa je Sahalin.
Skrajna severna točka Rusije je Rt Fligeli na Rudolfovem otoku, ki pripada Deželi Franca Jožefa, skrajna vzhodna točka je Ratmanov otok v Beringovem prelivu. Na kopnem je sicer skrajna severna točka Rt Čeljuskin na Tajmirskem polotoku, skrajna vzhodna pa Rt Dežnjev na Čukotskem polotoku. Skrajna južna točka se nahaja jugovzhodno od gore Bazardüzü, na meji med Dagestanom in Azerbajdžanom. Skrajna zahodna točka se nahaja v Kaliningradu, Kaliningrajska oblast, ki pa je ruska eksklava; glavni del Rusije se začenja na obali reke Pededze v Pskovski oblasti, ki meji na Estonijo. Geometrično središče Rusije se nahaja v Krasnojarskem kraju, na jugovzhodni obali jezera Vivi.Celotna dolžina vseh mej Rusije znaša nekaj več kot 60.000 km, pri čemer približno dve tretjini predstavljajo meje z morji na severu in vzhodu. Na zahodu meji z Norveško, Finsko, Estonijo, Latvijo, Litvo, Poljsko, Belorusijo in Ukrajino, na jugu pa z Abhazijo, Gruzijo, Južno Osetijo, Azerbajdžanom, Kazahstanom, Mongolijo, Kitajsko in Severno Korejo. Na vzhodu meji z Japonsko in Združenimi državami Amerike, meja poteka po morju.
Vzhodnoevropska in Sibirska plošča, ki sestavljata večino današnje Severne Evrazije, sta stari več kot 1.700 milijonov let. Združili sta se pred približno 500 milijoni let v obdobju kambrija, gorovje Ural pa je nastalo pred približno 220–280 milijoni let, tj. v obdobju triasa oz. perma. Na Vzhodnoevropski plošči se danes nahaja večina evropskega dela Rusije ter Ukrajine. Polotok Kola in območje do Sankt Peterburga se nahaja na Baltskem ščitu, na katerem so najstarejše kamnine stare okoli 2 milijardi let. Sibirska plošča se nahaja med Jenisejem ter Leno in jo tako danes predstavlja Srednjesibirsko višavje. Na severnem delu Sibirije se nahaja Anabarski ščit, na jugovzhodnem delu pa Aldanski ščit, na katerih so nekatere kamnine stare tudi do 3 milijarde let; nekatera najbolj znana nahajališča zlata in diamantov se nahajajo ravno na omenjenih ščitih. Vzhodno od Urala se nahaja Zahodnosibirsko nižavje, ki je nastalo iz morskih usedlin v obdobju jure in krede, ko so bivali dinozavri in uspevale velike tropske rastline. Zaradi tega so v omenjenem nižavju velike zaloge nafte in zemeljskega plina, odkriti so bili tudi številni fosili dinozavrov.
Gorovji Altaj in Sajan sta nastali sredi paleozoika pred okoli 450 milijoni let, Sihote-Alin in ostala gorovja na ruskem Daljnem vzhodu pa so nekoliko mlajša, okoli 225 milijonov let. Gorovja Kavkaz ter Pamir in Tienšan v Srednji Aziji, ki spadajo v alpsko-himalajsko gorsko verigo, so zelo mlada in so v glavnem nastala pred 10-15 milijoni let.V obdobju med 2,4 milijoni let in 10.000 let v preteklosti so imele ledene dobe močan vpliv na izoblikovanje površja Severne Evrazije. Za razliko od Severne Amerike ledeni pokrov ni pokrival celotnega območja, pač pa le predel Skandinavije ter območje do vzhodne obale Belega morja, Ural in Putoransko planoto, vmesni deli vse do ruskega Daljnega vzhoda pa so bili zaradi majhne vlažnosti praktično brez ledenega pokrova. Zaradi velike količine vode, vezane v led, in posledično nižje morske gladine je bila Evrazija povezana s Severno Ameriko preko Beringovega kopenskega mosta, Sahalin pa z Japonsko in glavno celino, podobno tudi arktični otoki. Ledene dobe so za seboj pustile številne sledi, kot so Valdajsko višavje, številna jezera v Kareliji, Oneško in Ladoško jezero ter številne ledeniške vzpetine, drumline in ostale formacije na severu evropskega dela države. Zaradi finega vetrnega sedimenta iz ledenikov je na jugu evropskega dela nastala zelo rodovitna stepna črnica oz. černozjom.
Rusija ima več kot 120.000 rek, daljših od 10 km, v skupni dolžini 2,3 milijona km. 54 % rek se izliva v Arktični ocean, 15 % v Tihi ocean, 8 % v Atlantski ocean preko Črnega in Baltskega morja, 23 % (med drugim tudi Volga) pa se jih izliva v Aralsko-Kaspijsko kotlino.Volga je s svojimi 3.690 km najdaljša reka v Evropi. Njen najdaljši desni pritok je Oka, levi pa Kama. Povprečni letni pretok znaša 253 km3. Ostale večje reke v evropskem delu so še Pečora (1.790 km) in Severna Dvina (1.310 km), ki se izlivata v Arktični ocean, ter Don (1.950 km), ki se izliva v Azovsko morje. Ural (2.428 km), ki teče deloma po Rusiji, deloma pa po Kazahstanu in se izliva v Kaspijsko jezero, ima poseben status, saj je celotna reka naravna meja med Evropo in Azijo. Volga in Don sta močno izkoriščeni za potrebe hidroelektrarn. Zaradi hidroelektrarn, industrije, namakalnega poljedelstva in porabe v gospodinjstvih se je pretok Volge v zadnjih 100 letih zmanjšal za petino; 7 % letnega pretoka odpade na človeško dejavnost.Največje sibirske reke se stekajo v Arktični ocean, z izjemo Amurja (4.060 km), ki se steka v Tihi ocean. Ob in njen glavni pritok Irtiš sta s 5.400 km peti najdaljši rečni sistem na svetu in sta močno izkoriščena za potrebe hidroelektrarn. Ostale večje reke v Sibiriji so še Jenisej s pritokom Angaro (5.940 km), Lena (4.270 km), Kolima (2.600 km) in Katanga (1.510 km). Sibirske reke pogosto poplavljajo, saj se pomladne temperature pojavijo prej na južnih delih, zaradi česar se led prične topiti, medtem ko so reke na svojih severnih delih še vedno zamrznjene.
Bajkalsko jezero je najstarejše (okoli 25 milijonov let) in s 1.620 m globine najgloblje jezero na svetu. Njegova površina znaša 31.500 km2, vsebuje pa okoli 23.600 km3 sladke vode, kar je petina celotne zaloge sladke vode na svetu. V jezero se steka okoli 300 rek in potokov, največje med njimi so Selenga, Barguzin in Zgornja Angara, edini iztok iz jezera pa je Angara, ki je že pri izstopu široka skoraj kilometer. V jezeru se nahaja več deset otokov, največji med njimi, Olhon, pa je s 730 km2 hkrati največji »jezerski« otok na svetu. Rusiji pripada tudi severozahodna obala Kaspijskega jezera, ki je s 371.000 km2 površine največje jezero na svetu. Njegova slanost znaša tretjino tiste v oceanih.V evropskem delu se severovzhodno od Sankt Peterburga nahajata Ladoško jezero, ki je s 17.700 km2 površine največje evropsko jezero, ter Oneško jezero, ki je za polovico manjše od prvega. Obe jezeri sta nastali v času zadnje ledene dobe pred približno 10.000 leti, podobno kot Velika jezera v ZDA.
Rusija premore 37.000 km obal, s čimer se glede tega uvršča na tretje mesto v svetu, za Kanado in Indonezijo. Večina obal meji na Arktični ocean. Ta je znaten del leta zaledenel vse do obal, zaradi česar je pomorski promet lahko zelo otežen. V evropskem polarnem delu se pomembno pristanišče nahaja v Murmansku, saj Barentsovo morje zaradi vpliva toplega severnoatlantskega toka ne zmrzne. Problem za promet sicer predstavljajo Karska vrata med južnim delom Nove zemlje in otokom Vajgač, saj se led na morju stopi le v juliju in avgustu. S pomočjo jedrskih ledolomilcev je prehod odprt okoli 4 mesece, predvidevajo pa, da se bo ta čas znatno podaljšal v prihodnjih desetletjih zaradi globalnega segrevanja. Baltsko morje ob Sankt Peterburgu, ki leži mnogo južneje, navkljub svoji legi zmrzne pozimi. V evropskem polarnem delu sta največji otočji Nova zemlja in Zemlja Franca Jožefa, v sibirskem polarnem delu pa Severna zemlja in Novosibirski otoki.V evropskem delu sta pomembni pristanišči še Kaliningrad, ki je obenem generalštab Baltiške flote Ruske vojne mornarice, ter Astrahan na obali Kaspijskega jezera.Drugi največji delež obal meji na Tihi ocean. Najpomembnejša pristanišča so v Magadanu, Južno-Sahalinskem, Petropavlovsku, Vladivostoku in Nahodki. Vladivostok je največje pristanišče na Ruskem daljnem vzhodu, hkrati pa je generalštab Pacifiške flote Ruske vojne mornarice. Čukotski polotok ter Sahalin in Kurilski otoki so pomembni tako zaradi ribolovnih območij kot tudi zaradi strateških vojaških razlogov (npr. namestitev protiraketnih obrambnih sistemov). Kurilski otoki se v več kot 1.000 km pasu raztezajo od Kamčatke do japonskega Hokaida. Zadnji štirje najbolj južno ležeči otoki so še vedno predmet ozemeljskega spora med Rusijo in Japonsko.
Rusija sodi med najbolj severno ležeče in najbolj mrzle države na svetu. V splošnem ima večina države celinsko podnebje z dolgimi in mrzlimi zimami ter kratkimi poletji z majhnimi in slabo porazdeljenimi padavinami. Zaradi podnebnih omejitev je tako za kmetijstvo na voljo le okoli 7–12,5 % celotne površine države (tj. 125-225 milijonov hektarjev), od tega je okoli 60 % zemljišč obdelanih.Podnebje je v splošnem odvisno od naslednjih dejavnikov:
Zemljepisna širina oz. oddaljenost od ekvatorja; dlje kot se območje nahaja od ekvatorja, hladnejše podnebje ima, saj je manj neposredno osvetljeno s sončno svetlobo. Celotna Rusija leži na severni polobli, več kot polovica države nad 60° zemljepisne širine.
Nadmorska višina; višja kot je lega območja, hladnejše je to območje. Večino Rusije bolj ali manj predstavljajo nižavja in planote, zato gorovja nimajo velikega vpliva na podnebje, z izjemo Kavkaza in srednjeazijskih ozemelj (npr. ob gorovju Altaj).
Bližina oceanov; voda se namreč počasneje ohlaja in segreva, kar zmanjšuje temperaturne razlike okolja, proti notranjosti pa postajajo sezonske razlike vse bolj očitne. Oceani na Severno Azijo, tj. na Rusijo, le malo vplivajo. Arktični ocean je povečini zamrznjen ob obalah vsaj pol leta, zaradi česar praktično deluje kot veliko zasneženo območje, kjer je vlage razmeroma malo. Atlantski ocean vpliva na polotok Kola, zaradi česar so temperature tam v povprečju višje, kot pa bi pričakovali glede na veliko zemljepisno širino. Tihi ocean vpliva na ruski Daljni vzhod in prinaša monsunska obdobja, vendar je ta vpliv omejen zaradi pretežno zahodnih vetrov, ki nekaj vlage odnašajo stran od obale.
Oceanski tokovi; mrzli tokovi povzročajo na priobalnih območjih hladno in suho podnebje, topli tokovi pa toplo in vlažno podnebje.
Pozicije območja ob gorovju; privetrna območja načeloma dobijo več dežja, zavetrna pa manj dežja, po drugi strani pa gorovje lahko ščiti območje pred mrzlimi severnimi vetrovi ali pa povzroča nastanek padajočih vetrov oz. gornikov, ki s seboj prinašajo padavine.
Globalno segrevanjePo Köppnovi podnebni klasifikaciji razdelimo podnebja v Rusiji na polarna, celinska, zmerno topla in suha (polpuščavska) podnebja. Tropskega podnebja v Rusiji ni.
Polarno podnebje se v Rusiji pojavlja v glavnem nad severnim tečajnikom, predvsem na priobalnih območjih in na otokih v Arktičnem oceanu. Tipičen primer je severni del Nove zemlje, kjer so temperature večine mesecev blizu zmrzišča ali pod njim (povprečna letna temperatura (MAT) je –9,7 °C), povprečne letne padavine (MAP) pa so zmerne, tj. okoli 500 mm. Trdožive rastline rastejo le v kratkotrajnem obdobju od julija do avgusta, ko se temperature dvignejo nad zmrzišče, vendar ne nad 10 °C. Ocean ima zmeren vpliv na tamkajšnje podnebje, saj so najnižje izmerjene temperature –40 °C, medtem ko so v notranjosti Sibirije –60 °C in več.Narjan-Mar, priobalno mesto na kraju, kjer se reka Pečora izliva v Barentsovo morje, ima nekoliko toplejše povprečne letne temperature (okoli –3,5 °C), sezona rasti je tudi nekoliko daljša, tj. 3,5 mesece. Najnižje temperature so –50 °C, poletja pa so sveža (julija okoli 15 °C), čeprav se temperature lahko povzpnejo do več kot 30 °C. Zime so tudi tukaj dolge s kratkimi dnevi, saj mesto še vedno leži nad severnim tečajnikom. Sneg je prisoten večino leta, tj. okoli 220 dni.
Celinsko podnebje je najbolj razširjen tip podnebja v Rusiji, saj se pojavlja na približno 80 % celotne površine države. Temperatura v najbolj mrzlem mesecu je vedno pod zmrziščem, vendar so temperature v najtoplejšem mesecu navadno nad 10 °C. V Rusiji ločimo tri glavne podtipe celinskega podnebja:
celinsko subpolarno podnebje ali podnebje tajge s svežim poletjem (Dfc), ki se pojavlja na severu evropskega dela in na zahodu Sibirije;
celinsko subpolarno podnebje z zelo hladnimi zimami (Dwd in Dfd), ki se pojavlja predvsem na vzhodnem delu Sibirije, in
vlažno celinsko podnebje s toplim poletjem (Dfb), ki se pojavlja v osrednjem evropskem delu, na južnih delih Zahodnosibirskega nižavja in ponekod na ruskem Daljnem vzhodu.Podnebje tajge se kaže npr. pri mestu Siktivkar s povprečno letno temperaturo 0,3 °C in povprečnimi letnimi padavinami 492 mm. Sezona rasti je tukaj daljša kot pri tundri, okoli 5-6 mesecev, snežna odeja pa se zadrži okoli 180 dni. Zime so lahko zelo hladne, tudi čez –50 °C, po drugi strani pa so poletja lahko vroča, celo čez 35 °C.Na vzhodu Sibirije se pojavlja celinsko subpolarno podnebje z zelo hladnimi zimami, kjer se temperature v najhladnejšem mesecu spustijo pod –38 °C. Ostro celinsko podnebje se tako kaže v velikih temperaturnih nihanjih, kot npr. pri Ojmjakonu, kjer so poleti temperature 33 °C, pozimi pa tudi skoraj –70 °C. Drug znan kraj s podobnimi temperaturnimi nihanji je Verhojansk.Moskva je primer mesta, ki leži v vlažnem celinskem podnebju, z MAT 3,6 °C in MAP 575 mm. Štirje letni časi so jasno definirani, pri čemer so poletja topla, vendar ne vroča, s povprečno temperaturo v juliju okoli 18 °C. Zime so dokaj hladne, s povprečno temperaturo v januarju okoli –10 °C in trajajo 5 mesecev. Moskva ima razmeroma veliko število meglenih dni, kar je deloma posledica vpliva Atlantskega oceana, deloma pa tudi onesnaženosti zaradi močno razvite industrije (smog). Temperature v mestu so za 2–3 °C višje kot v podeželski okolici.
Tovrstno podnebje se pojavlja samo v ozkem pasu ob Črnem morju ter ob Kaspijskem jezeru. Temperature se v najhladnejšem mesecu nikoli ne spustijo pod temperaturo zmrzišča, kar je pomembno za določene rastline, ki ne prenesejo mraza. Okolica mesta Soči, ki leži ob obali Črnega morja, je namreč edino območje v Rusiji, kjer lahko uspevajo agrumi, kaki, granatno jabolko in čajevci; tukajšnje plantaže čajevcev so hkrati najbolj severno ležeče tovrstne plantaže na svetu. Obala Črnega morja ima razmeroma veliko vlage in je tamkajšnjo podnebje dokaj podobno tistemu na jugovzhodu ZDA, vendar je stopnja vlage nižja v primerjavi s Florido. Obala Kaspijskega jezera ima po drugi strani bolj sušno podnebje zaradi učinka padavinske sence.
Hladno polpuščavsko ali hladno stepsko podnebje se pojavlja ob severozahodni obali Kaspijskega jezera, predvsem v Kalmikiji, in v manjši meri ob severozahodni meji z Mongolijo. Prehod iz celinskega podnebja je neposreden, brez vmesnega zmerno toplega podnebja. Točna definicija puščavskega in polpuščavskega podnebja je dokaj zapletena, vendar v splošnem velja, da v znatnem delu leta izhlapevanje vode zaradi višjih temperatur prevladuje nad količino padavin, zaradi česar je to obdobje sušno. Primer takega mesta je Volgograd (nekdanji Stalingrad), kjer je MAT 7,7 °C ter MAP 345 mm. Poletja so lahko zelo vroča, s temperaturami tudi do 42 °C z minimalnimi padavinami, tj. 22 mm na mesec. Kljub temu so zime lahko zelo mrzle (do –35 °C) in vetrovne, kar je izkusila 6. nemška armada leta 1942 med bitko za Stalingrad. Snežna odeja se zadrži okoli 80 dni.
V Rusiji so glavni biomi tundra, tajga, listopadni gozdovi in stepa. Biomi potekajo v širokih pasovih v vzporedniški smeri, skladno s podnebnimi pasovi. Med biomi ni ostrih ločnic, pač pa se vmes pojavljajo prehodni pasovi: tako se med tundro in tajgo pojavlja pas gozdne tundre s krivenčastimi brezami, borovci in macesni, med tajgo in listopadnimi gozdovi pas mešanih gozdov ter med gozdovi in stepo pas gozdne stepe. Nekateri biomi so v določenih delih države večji oz. širši, kar je odvisno od podnebja; tako se mešani in listopadni gozdovi pričnejo pojavljati že blizu Sankt Peterburga zaradi vpliva vlažnega celinskega podnebja, medtem kot sega tajga vzhodno od Urala daleč proti jugu zaradi vpliva subpolarnega podnebja.Puščavsko rastje se v manjši meri pojavlja severno od Mahačkale in zahodno od Kaspijskega jezera, predvsem v Kalmikiji, kjer se nahaja edina prava puščava v Evropi.Poleg naštetih biomov posebne ekosisteme predstavljajo gorski predeli, priobalna področja ob Kaspijskem jezeru in Črnem morju, ki imajo subtropsko rastlinstvo, podobno tistemu z mediteranskim podnebjem (zimzeleno grmičevje in nizka drevesa), ter ruski Daljni vzhod ob Pacifiku.
Sestava in obseg različnih pasov rastlinstva v gorskih predelih je med drugim odvisna od usmerjenosti pobočja (severna pobočja so bolj mrzla) ter krajevnih podnebnih in bioloških dejavnikov. Tako se gozdna meja pojavlja v polarnem delu Urala ter v gorovjih polotoka Kola na višini okoli 300 m, medtem ko se pri Kavkazu pojavlja na višini okoli 2.500 m, proti Centralni Aziji pa se dviguje celo nad 3.000 m. V Sibiriji se v nivoju gozdne meje pojavlja povečini pritlikavi bor, medtem ko se pri Kavkazu pojavljajo bukve, breze in rdeči bor.Mešani in listopadni gozdovi na ruskem Daljnem vzhodu so pestri zaradi vpliva poletnih monsunov; na tem območju uspeva okoli 70 vrst dreves. V severnih predelih ob reki Amur uspevajo korejski bor, smreke, jelke, hrasti in javorji, medtem ko v južnejših predelih blizu Vladivostoka uspevajo npr. orehi in bresti. Najbolj znana žival je sibirski ali amurski tiger, ki je trenutno ogrožena vrsta. Ostali ogroženi vrsti sta še himalajski črni medved in amurski leopard. Na omenjenem področju bivajo tudi mnoge redke vrste ptic (npr. Bubo blakistoni, vrsta sove).
Tundra je brezdrevesna pokrajina, kjer uspevajo predvsem mahovi in lišaji, proti južnejših delih pa tudi trave, ostričevke, ločja ter nizke grmovnice. Razvoj večjega rastja namreč zavirajo stalno zamrznjena tla, tj. permafrost. V Rusiji se v glavnem nahaja nad Arktičnim krogom, tj. v evropskem delu na polotoku Kola ter v Arhangelski oblasti in Republiki Komi, v Sibiriji pa predvsem na Jamalskem, Tajmirskem in Čukotskem polotoku. Tipično favno oz. živalstvo tundre predstavljajo arktična lisica, polarni zajec, svizec, severni jelen oz. karibu (Rangifer tarandus), arktični sokol, lemingi oz. postrušniki, snežna sova, uhati škrjanec (Eremophila alpestris) ter nekatere vrste labodov (npr. C. columbianus), strnadov (Emberizidae), ščinkavcev, gosi in rac.Na skrajnih severnih otokih, kot so Vranglov otok, Severna zemlja, Zemlja Franca Jožefa in severna polovica Nove zemlje, prevladuje polarna puščava, kjer rastejo le posamezni mahovi in lišaji. Kljub temu je rastje oz. flora razmeroma raznolika, saj npr. na severnem delu Zemlje Franca Jožefa uspeva okoli 60 vrst cvetočih zeli ter preko 100 vrst mahov in lišajev. Med sesalci so pomembni polarni medvedje ter nekateri plavutonožci, kot so mroži in tjulnji. Od ptic bivajo tod nekatere vrste galebov, čiger, morskih papagajev (Fratercula) in lumen (Uria).
Ruska tajga je sklenjeno področje iglastega in v južnejših predelih tudi mešanega gozda, ki sega na zahodu od Karelije in Baltskega morja do Beringovega in Ohotskega morja na ruskem Daljnem vzhodu. S svojimi približno 6 milijoni km2 površine sodi med največje gozdove na svetu.Glede na pestrost vrst je ruska tajga dokaj siromašna oz. monotona. V evropskem delu prevladujejo navadna smreka,  rdeči bor in navadna jelka, v zahodnem delu Sibirije rdeči bor, sibirska jelka, sibirska smreka in sibirski bor, v vzhodnem delu Sibirije pa macesni. Rusko tajgo lahko razdelimo na severni, srednji in južni del; slednji ima največjo pestrost vrst, meja pa poteka od Moskve preko Jekaterinburga do Krasnojarska. Tajga raste nad dokaj nerodovitni prsti, tj. podzolu, ki ima malo rodovitnih snovi in zato ni primerna za kmetijsko obdelovanje; na malih površinah ob rekah se gojijo le nekatere odpornejše vrste žitaric, kot sta ječmen in rž. Zaradi slabe rodovitnosti je bila tajga nekdaj le redko poseljena, danes pa je izkrčena le na južnih delih na prehodu v gozdno stepo. Ogromne površine tajge so predvsem poleti še vedno zamočvirjene in zato dostopne le z letalom ali helikopterjem. Poleg tega poleti postanejo moteči roji mušic in komarjev, zato so se večja naselja razvila le ob robovih močvirij, pretežno ob velikih rečnih sistemih, ob pristaniščih, trgovskih središčih in samostanih.Od sesalcev so najpogostejši rjavi medved, volk, ris, navadna lisica (tudi t. i. srebrna lisica, črna oz. melanistična varianta), sobolj, hermelin, vapiti oz. kanadski jelen, los, rosomah, evropski bober, zajci, navadna veverica, leteča veverica, sibirski burunduk, rovke in miši. V tajgi prebiva tudi okoli 160 vrst ptic, med njimi npr. črna štorklja, črna žolna, nekatere vrste sov (npr. iz rodu Bubo), pegam in različne vrste roparic ter ščinkavcev.
Listopadni in mešani gozdovi se v glavnem pojavljajo v ozkem klinastem pasu od meje z baltskimi državami preko Urala in Novosibirska do meje z Mongolijo. V evropskem delu prevladujejo severno od Moskve borovci in smreke, južno od nje pa hrasti, bukve, breze, lipe in javorji. Za razliko od tajge so ti gozdovi bogatejši z gobami in gozdnimi sadeži. Prst teh gozdov je sicer bogatejša s hranili in manj kisla od podzolov tajge, vendar nudi le zmerne pogoje za poljedelstvo. Najpogostejši žitarici sta pšenica in rž.Sama sestava je seveda odvisna od prejšnjih posekov, požarov in poljedelstva. Na mnogih področjih so sekundarni gozdovi pretežno sestavljeni iz brez, ki so bile priljubljen motiv mnogih ruskih krajinskih slikarjev (npr. A. K. Savrasov, A. I. Kuindzhi, I. I. Levitan in V. D. Polenov). Vzhodno od Urala gozdovi prav tako prehajajo v čiste brezove sestoje. Breza je eden od ruskih nacionalnih simbolov.V omenjenih gozdovih biva večina že naštetih sesalcev iz tajge, pogosti so tudi ježi, polhi in srne. Poleg tega so listopadni in mešani gozdovi dovolj topli, da nudijo življenjski prostor raznim dvoživkam in plazilcem, predvsem žabam ter gadom in kuščarjem. Od ptic so najpogostejše žolne, sove, sokoli, orli (planinski orel je še eden od nacionalnih simbolov države), brglezi, drozgi in sinice (predvsem iz rodu Baeolophus). V evropskem delu, predvsem proti gozdnim stepam, bivajo še slavci, ki so bili pogosto opevani v delih ruskih književnikov 19. stoletja.
Prva področja gozdne stepe se pričnejo pojavljati južno od reke Oke, pri Orjolski in Tulski oblasti, medtem ko se Belgorodska in Kurska oblast nahajata že na pravi travnati stepi. V evropskem delu se razteza praktično vse do delte Volge in vznožja Kavkaza, v Sibiriji pa se pričenja ob meji s Kazahstanom in poteka do vznožja Altaja.Rast dreves omejuje predvsem manjša količina padavin. Odvisno od namočenosti tal uspevajo med travami predvsem bodalice, bilnice, pahovke in šaš. Na območju stepe se nahaja zelo rodovitna prst, imenovana černozjom ali stepna črnica, zaradi česar so velike površine travnate stepe obdelane, gojijo pa predvsem žitarice.V stepah so značilni predstavniki sesalcev stepski leming, stepski svizec, hrčki in tekunice med glodalci ter stepska lisica, volk, stepski in tigrasti dihur, jazbec in norka. Od ptic so značilne droplje, sabljarke, kragulji, orli, sokoli, legati, zlatovranke, vrane, škrjanci in prepelice in smrdokavre. Od plazilcev bivajo nekatere kače in kuščarji.
V preteklosti je bila Sovjetska zveza obravnavana kot ena od najbolj onesnaženih območij na svetu, med drugim zaradi mnogih ekoloških nesreč, kot so npr. Černobilska nesreča leta 1986 ter manj znana Kištimska nesreča leta 1957, poskusi z jedrskim orožjem na Novi zemlji in v okolici Semipalatinska, izginevanje Aralskega jezera in industrijsko onesnaženje.Pred obravnavo onesnaženja v Rusiji je treba poudariti naslednje stvari:
Porazdelitev onesnaženja v Rusiji ni enakomerna. Po eni strani so nekateri kraji močno onesnaženi, npr. mesto Dzeržinsk v Niženovgorodski oblasti, ki je v Guinesssovi knjigi rekordov navedeno kot najbolj onesnaženo mesto s kemikalijami (predvsem z obstojnimi organskimi onesnaževali, kot so dioksini), pričakovana življenjska doba pa je 42 let za moške in 47 za ženske. Po drugi strani je večina narave v Sibiriji in ruskem Daljnem vzhodu praktično nedotaknjena; nekateri največji in najčistejši potoki na svetu se nahajajo v sibirski tajgi, divjina gorovja Altaj pa je prav tako znana po svoji neokrnjeni lepoti.
Gostota prebivalstva v državah bivše Sovjetske zveze, torej tudi v Rusiji, je mnogo manjša od gostote v ZDA (manj kot četrtina vrednosti) in v ostalih evropskih državah (osmina vrednosti), z izjemo velemest, kot je Moskva.
Po razpadu Sovjetske zveze se je industrija zmanjšala, v nekaterih mestih so tovarne modernizirali ali jih zaprli, zaradi česar je okolje sedaj čistejše, ponekod pa tovarne z zastarelo opremo še vedno obratujejo, kar povzroča ekološko škodo in vpliva na zdravje ljudi. V zadnjih desetletjih se uveljavlja tudi »zahodni stil« življenja, npr. v smislu povečanja števila registriranih osebnih avtomobilov in s tem povečanja količine izpušnih plinov od cestnega prometa, povečuje se tudi gospodinjska poraba pitne vode, npr. za pranje osebnega avtomobila.
Industrija v Sovjetski zvezi je letno izpustila okoli 60 milijonov ton odpadnih snovi v zrak, današnja industrija v Rusiji pa izpusti okoli 25 milijonov ton odpadnih snovi. Za primerjavo: industrija v ZDA je leta 2005 izpustila okoli 60 milijonov ton odpadnih snovi v zrak. Zmanjšanje industrijskih emisij v Rusiji je deloma posledica razpada Sovjetske zveze (efektivna velikost Rusije je namreč manjša od bivše Sovjetske zveze), deloma pa zmanjšanja industrijske proizvodnje med letoma 1991 in 1998.Termoelektrarne, plavži in kemična industrija še vedno predstavljajo veliko obremenitev za nekatera mesta; od 200 mest na svetu z najbolj onesnaženim zrakom se jih 40 nahaja v Rusiji. V evropskem delu največji problem predstavljajo Čerepovec (kovinsko predelovalna industrija), Rjazan, Vladimir, Volgograd, Saratov (industrija strojev in kemična industrija) in Naberežnije Čelni (petrokemična industrija in proizvodnja cestnih transportnih vozil KamAZ). Na področju Urala predstavljajo problem zaradi težke industrije (kot sta vojaška in kemična industrija) Jekaterinburg, Ufa, Nižni Tagil, Čeljabinsk in Pervouralsk. V Sibiriji in ruskem Daljnem vzhodu največji problem predstavlja Norilsk (vsako leto tamkajšnja industrija izpusti v zrak okoli 500 ton bakrovih oksidov, 500 ton nikljevih oksidov in dva milijona ton žveplovega dioksida), sledijo mu Angarsk in Bratsk (aluminijevi plavži), Novokuzneck in Kemerovo (predelava premoga in kemična industrija) ter Južno-Sahalinsk, Magadan, Omsk, Blagoveščensk in Čita zaradi težke industrije, vključujoč vojaško industrijo.Dodaten problem predstavlja zračno onesnaženje iz sosednjih oz. bližje ležečih držav, predvsem iz Poljske, Romunije, Ukrajine, Belorusije, Švedske in celo Nemčije, saj imajo vse naštete države obsežno težko industrijo, poleg tega pa ležijo na območju, od koder zahodni vetrovi odnašajo zračne mase proti Rusiji. V manjši meri je podoben problem prisoten na področju gorovja Altaj zaradi industrije v vzhodnem delu Kazahstana. Kot marsikatera država z razvito industrijo se tudi Rusija srečuje še s problemom onesnaženja drugih strupenih snovi, kot so benzen, anilin, formaldehid, klorovodikova kislina, metanetiol, svinec, vodikov sulfid ipd.V zadnjih desetletjih je pomemben vir onesnaževanja zraka cestni promet. V poznih 80-ih letih 20. stoletja je bilo npr. v Moskvi registriranih okoli pol milijona avtomobilov, dandanes pa je registriranih več kot 4 milijonov avtomobilov in tovornjakov, mnogo od njih, predvsem starejši modeli Lad in Volg, nima nameščenih sodobnih katalizatorjev, ki pretvarjajo škodljive izpušne pline v manj škodljive pline. Leta 2007 je bilo registriranih 195 osebnih avtomobilov na 1.000 prebivalcev, v Moskvi 261 (za primerjavo, v ZDA je v povprečju registriranih 453 osebnih avtomobilov na 1.000 prebivalcev oz. 783 vozil, če se upošteva še terence in lahka gospodarska vozila).Ocenjujejo, da je leta 2013 celokupni izpust ogljikovega dioksida (CO2) v Rusiji znašal okoli 1.800.000 kt, s čimer se je med večjimi državami oz. političnimi unijami uvrščala na 5. mesto (za Kitajsko, ZDA, EU in Indijo), po izpustu na prebivalca pa z 12,6 t/prebivalca na 6. mesto (za Avstralijo, ZDA, Savdsko Arabijo, Kanado in Južno Korejo. Rusija je Kjotski protokol ratificirala leta 2004.
Večina pitne vode se izrablja za hlajenje termoelektrarn in v industrijske namene (okoli 60 %), ostala velika porabnika sta namakanje kmetijskih površin (okoli petina vode) in gospodinjstva. V primerjavi z nekaterimi drugimi zahodnimi državami, kot so ZDA, se v Rusiji izrablja manj vode za namakanje in za gospodinjske namene, saj se je v bivši Sovjetski zvezi večino žitaric tradicionalno gojilo z minimalnim namakanjem, mnogo gospodinjstev pa praktično do pred kratkim ni imelo svojih vrtov s travniki, katere bi bilo treba namakati čez poletja, ter svojih avtomobilov, katere bi bilo treba oprati.Vodovje v evropskem delu je načeloma veliko bolj onesnaženo v primerjavi s sibirskim delom, kjer so reke povečini čiste, isto velja za Bajkalsko jezero, nekatere reke pa niso izrabljene za namene hidroelektrarn (npr. Lena in Amur). V evropskem delu se najbolj onesnažene reke in potoki nahajajo na polotoku Kola zaradi rudnikov bakra, niklja in fosfatnih mineralov, ostale onesnažene reke so še Severna Dvina zaradi papirne industrije, Volga zaradi strojne ter (petro)kemične industrije in Don zaradi kmetijskega obdelovanja. V sibirskem delu sta najbolj onesnaženi reki Ob z Irtišem zaradi industrije v Uralu, Novosibirsku in Krasnojarsku ter petrokemične industrije v področju srednjega toka in Angara, v zadnjih letih postaja vse večji problem tudi Amur. Tipična onesnažila v vodah so naftni derivati, težke kovine, fosfati, nitrati in kompleksne organske spojine, dostikrat so prisotne kanalizacijske odplake, zaradi česar so možne okužbe.Bajkalsko jezero je kot že omenjeno minimalno onesnaženo; edini vir onesnaženja je papirna industrija na skrajnem jugu jezera. Pred leti so ruske oblasti načrtovale gradnjo naftovoda do Kitajske, v neposredni bližini jezera, vendar je zaradi protestov tamkajšnjih prebivalcev predsednik Vladimir Putin podpisal odlok, da se naftovod prestavi zunaj neposredne bližine jezera, tj. 100 km proti severu.
Radioaktivno onesnaženje lahko nastane zaradi bogatenja urana ter proizvodnje plutonija in ostalih radioaktivnih elementov, transporta in shranjevanja jedrskega goriva, odpadnega radioaktivnega materiala, nesreč v jedrskih elektrarnah ter testiranja jedrskega orožja.V Rusiji se trenutno nahaja 34 jedrskih reaktorjev, razporejenih v 10 jedrskih elektrarn, ki so leta 2014 proizvedli skupno 169 milijard kWh. Vsi reaktorji oz. elektrarne v določenem obsegu obremenjujejo okolje in predstavljajo potencialno nevarnost. Ena od najbolj znanih nesreč je Černobilska nesreča v bivši Sovjetski zvezi, zaradi katere je bila sproščena raven sevanja v okolici približno 14×1018 Bq, predvsem cezijevega izotopa 137 (137Cs) in stroncijevega izotopa 90 (90Sr), kar je enakovredno ravni sevanja, sproščenega med eksplozijo 50-megatonske Carske bombe na Novi zemlji. Onesnažena je bila okolica s površino okoli 200.000 km2; okoli 60 % skupne kontaminacije je prejela Belorusija, po 20 % pa Ukrajina in Rusija v Brjanski oblasti. Druga znana nesreča je bila Kištimska nesreča v kompleksu Majak v Čeljabinski oblasti, predelovalnem obratu in skladišču jedrskih odpadkov, ki je bil obenem glavni vir onesnaževanja okoliških rek in manjših jezer (npr. jezero Karačaj, ki naj bi bilo po nekaterih podatkih najbolj onesnažen kraj na svetu).
Poleg Nove zemlje in Semipalatinska so bili nekateri manjši poskusi z jedrskim orožjem izvedeni tudi na polotoku Kola, v okolici Krasnojarska ter v Hanti-Mansijskem avtonomnem okrožju. Zaradi predelovalnih obratov in odlaganja odpadkov so onesnažena določena območja blizu Ivanovega, na polotoku Kola in priobalnih območjih ruskega Daljnega vzhoda ter v nekdanji Permski oblasti.
Raznolikost živih bitij v Rusiji je razmeroma majhna kot pa bi pričakovali pri taki velikosti države, saj je večina rastlinstva in živalstva prilagojena tundrskemu in hladnemu celinskemu podnebju. Območja z največjo raznolikostjo sta gorovji Kavkaz in Altaj, ruski Daljni vzhod ob pacifiški obali ter ozek obalni pas ob Črnem morju.Za razliko od npr. ZDA, kjer imajo ogrožene vrste urejen pravni status z Zakonom o ogroženih vrstah (angleško Endangered Species Act, ESA), v Rusiji sloni zaščita ogroženih vrst v veliki meri na t. i. Rdeči knjigi ogroženih vrst (rusko Красная книга России), ki ima ohlapnejše pravne omejitve. Sredi 90-ih let 20. stoletja je ruski parlament oz. duma sprejel več zakonov, ki bolje urejajo pravni status redkih vrst in zaščitenih območij. Znane ogrožene vrste v Rusiji so npr. sibirski tiger, snežni žerjav, rdečevrata gos in ruski vihulj.Najvišjo stopnjo varstva in omejitev imajo t. i. zapovedniki (rusko Заповедники), ki so zvrst strogih naravnih rezervatov (ustreza Ia. kategoriji IUCN zavarovanih območij), kjer je človeška dejavnost močno omejena in kjer poteka nadzor znanstvenih inštitucij. Tovrstnih rezervatov je v Rusiji okoli 100; nekateri zapovedniki so zelo veliki, npr. Veliki arktični rezervat s površino okoli 4 milijoni hektarjev. Poleg tega se v Rusiji nahaja okoli 30 narodnih in naravnih parkov (ustreza II. kategoriji IUCN), ki se osredotočajo na turizem v naravi (npr. državni park v Ugri, Kaluška oblast), ter številni zakazniki (rusko зака́зники), ki ustrezajo IV. kategoriji IUCN oz. območju upravljanja z vrstami/habitati.
Od leta 1978 je UNESCO uvrstil 41 območij med biosferne rezervate. Nekateri rezervati so bili razglašeni za Unescovo svetovno naravno dediščino, in sicer zahodni del Kavkaza, Zlate gore Altaja, osrednji del gorovja Sihote-Alin, ognjeniki na Kamčatki, Vranglov otok, Bajkalsko jezero, Putoranska planota, Lenski stolpi in kotlina jezera Uvs Nuur.S Komskim pragozdom se po nedotaknjenosti, raznolikosti živalskih in rastlinskih vrst ter velikosti ne more primerjati nobeno območje v Evropi. Nahaja se na vzhodu republike Komi, zahodnih obronkih severnega Urala in severovzhodnem delu Vzhodnoevropskega nižavja ter obsega površino okoli 32.800 km2. Nižinski zahodni del je prepreden s številnimi rekami, ob katerih se razprostirajo močvirja in poplavljeni predeli. Uspevajo predvsem šotni mahovi in nizko grmičevje, kot so npr. borovnice. V višje ležečih predelih uspevajo grmovja in nizka drevesa, kot so razne vrste vrb, črni ribez in jerebika. Med poplavnimi predeli in Uralom raste tajga, kjer prevladujejo predvsem smreke, sibirski bori in macesni ter bele jelke. Na območju Komskega pragozda je znanih 204 vrst ptic, 43 vrst sesalcev in 16 vrst rib. Razglasitev Komskega pragozda za svetovno naravno dediščino je bilo pomembno dejanje zaradi preprečitve industrijskega izkoriščanja, saj so nekatera podjetja, tako domača kot tuja, skušala pridobiti koncesijo za sečnjo gozdov in rudarjenje zlata.V Bajkalskem jezeru biva več kot 1.500 živalskih vrst. V jezeru se zaradi starosti nahajajo številni endemiti in posebej prilagojene vrste, kot so golomjanke, ki so se hladnemu okolju prilagodile tako, da kotijo žive mladiče. V jezeru živi tudi bajkalski tjulenj ali nerpa.
Rusija sodi med vodilne proizvajalke fosilnih goriv, tj. premoga, šote, nafte in zemeljskega plina, ter rudnin in kovin, kot so apnenec, arzen, baker, boksit, diamanti, fosfatni minerali, kadmij, kalijevi minerali, kobalt, kositer, litij, magnezijev oksid, paladij, renij, silikatni minerali, titan, uran, vanadij, volfram, zlato, železove rude in žveplo. Glavna nahajališča nafte so predvsem na Uralu in v Zahodnosibirskem nižavju, nahajališča zemeljskega plina pa prav tako v Zahodnosibirskem nižavju, podnožju Kavkaza in Povolžju. V Zahodnosibirskem nižavju se pomembne zaloge nafte, zemeljskega plina in šote nahajajo predvsem v Vasjuganskem barju. Pomembna nahajališča rudnin se nahajajo na polotoku Kola (predvsem fosfatni minerali), severnem delu Kavkaza, Uralu (mdr. 96 % državnih zalog kalijevih mineralov in mnogo dragih kamnov, predvsem rubin, smaragd, ametist in safir), ruskem Daljnem vzhodu, vzhodnem delu Sibirije (mdr. 70 % državnih zalog bakra, 76 % zalog svinca in diamanti) ter območju blizu severnega tečajnika (mdr. uran). V območju Kaliningrajske oblasti se nahaja okoli 95 % svetovnih zalog jantarja.Leta 2005 je proizvodnja fosilnih goriv prispevala okoli 14 % k bruto družbenemu proizvodu (BDP), načrpano je bilo 3.500.000 sodov nafte. Druga močna veja primarnega sektorja, ki je veliko prispevala BDP-ju, je bila pridobivanje kovin oz. metalurška dejavnost; med kovinami je bilo največ pridobljenega surovega železa, in sicer okoli 50 milijonov ton. V proizvodnji fosilnih goriv ter rudnin je bilo zaposlenih okoli milijon delavcev, kar je predstavljalo 1,6 % celotne delovne sile v Rusiji.Kot že omenjeno je v Rusiji zaradi podnebnih omejitev na voljo relativno malo površine za kmetijstvo. Glavna poljedelska območja se nahajajo v evropskem delu države, predvsem na območju černozjoma proti Kaspijskemu jezeru in Črnemu morju ter v severnem podnožju Kavkaza. Na približno polovici obdelanih zemljišč pridelujejo žitarice, predvsem pšenico, ječmen, rž in koruzo, ostali delež predstavljajo sadje in zelenjava (predvsem krompir) ter sončnice. Rusija ne sodi med pomembne izvoznice hrane, pač pa celo uvažajo pridelke, predvsem žita in sladkor. Kmetijska pridelava je organizirana v razmeroma slabo produktivnih velikih državnih podjetjih s slabo mehanizacijo in drugo delovno opremo. Tako je še vedno pomembna pridelava na ohišnicah, predvsem pridelava zelenjave in živalskih produktov. Okoli 45 % države prekrivajo gozdovi, ki so v veliki meri zaradi oddaljenosti in slabe prometne povezave nedostopni, vendar ima gozdarstvo dokaj velik gospodarski pomen.
Rusijo najbolj ogrožajo potresi in ognjeniški izbruhi, predvsem na Kamčatki in Kurilskih otokih, poleg tega pa še gozdni požari in vročinski valovi ter poplave. Ognjenik Ključevskaja Sopka je najbolj aktiven ognjenik na Kamčatki, saj je v zadnjih dveh desetletjih izbruhnil vsaj 17-krat, nazadnje 1. januarja 2015; praktično vsi izbruhi so bili po eksplozivnosti nizke stopnje, nobeden pa ni povzročil smrtnih žrtev. Ostala potencialno najbolj nevarna aktivna ognjenika sta Avačinskaja Sopka in Korjakski, ki ogrožata mesto Petropavlovsk-Kamčatski.Med najhujše naravne nesreče v Rusiji v zadnjih dveh desetletjih spadajo potres v Neftegorsku na severu Sahalina leta 1995 z magnitudo 7,1 MW in skorajda 2.000 smrtnimi žrtvami, obsežni gozdni požari po celotni Rusiji leta 2010 z več kot 55.000 žrtvami zaradi posledičnega vročinskega vala ter smoga in poplave v Krasnodarskem Kraju leta 2012, ki so zahtevale več kot 170 žrtev, uničenih pa je bilo več kot 5.000 domov.Poseben primer predstavlja eksplozija meteorja nad Čeljabinskom 15. februarja 2013, pri kateri je nastal udarni val, ki je poškodoval okoli 1.200 ljudi, predvsem s steklom iz oken, ki jih je razbil udarni val, ter okrog 3.000 zgradb v šestih mestih po vsej Uralski regiji. Do podobne nesreče v bistveno večjem obsegu je prišlo tudi 30. junija 1908 na območju reke Tunguska v Sibiriji, ko je eksplozija podrla okrog 60 milijonov dreves na površini 2.150 km2.
Blinnikov, Mikhail S. (2011). A geography of Russia and its neighbors. New York: Guilford Press. COBISS 44898658. ISBN 978-1-60623-933-9. 
Kelly, Rosanna (1994). Russia. London: Flint River Press. COBISS 43264256. ISBN 1-871489-16-4. 
Lotz, Jürgen; Schütte, Hans-Wilm; Veser, Thomas (1999). Naravna in kulturna dediščina: Rusija in Vzhodna Azija. Ljubljana: DZS. COBISS 97943040. ISBN 86-341-2238-7. 
Natek, Karel; Natek, Marjeta (2012). Svet v presežnikih. Ljubljana: Mladinska knjiga. COBISS 259672320. ISBN 978-961-01-1928-9. 
Pogačnik, Aleš, ur. (2006). "Rusija - naravne razmere". Veliki splošni leksikon. Ljubljana: DZS. str. 3798–800. COBISS 224226304.

Skupna površina Združenih držav Amerike je 9.629.047 km2, kar ZDA postavlja na tretje ali četrto mesto na lestvici svetovnih držav po površini. Navedena vrednost velja za 50 zveznih držav, mesto na lestvici pa je odvisno od površine, ki je priznana Ljudski republiki Kitajski (večina virov slednjo postavlja na četrto mesto, saj ne priznavajo Republike Kitajske (bolj znana kot Tajvan), ki je odločilna za rangiranje, za del LRK). Združene države sestavlja 48 geografsko soležnih zveznih držav ter Aljaska, ki jo od osrednjih ZDA loči Kanada, in Havaji, ki so otočje v Pacifiku. Tu so še izvenozemeljski teritoriji z različnimi merami avtonomije: Puerto Rico, Deviški otoki, Ameriška Samoa in Guam.
Največja zvezna država je Aljaska, sledita ji Teksas in Kalifornija, najmanjša pa Rhode Island. Prebivalstvo šteje 303.424.093 ljudi (ocena februarja 2008), kar ZDA v svetu postavlja za Kitajsko in Indijo. Zvezna država z največ prebivalci je Kalifornija, za njo pa sta uvrščeni Teksas in New York; najmanj prebivalcev ima Wyoming. Vsaka zvezna država je razdeljena na okrožja, z izjemo Louisiane, ki ima civilne župnije (angleško parish). Velika urbana področja se nahajajo predvsem na obalah: Los Angeles v Kaliforniji, Chicago v Illinoisu in New York (kot največje mesto somestja BosWash) v državi New York.
Geografija je imela velik vpliv na razporeditev človekove poselitve ter razvoj dežele v supersilo. Prvi evropski priseljenci so živeli na vzhodnih obalah, a so se kmalu pričeli premikati preko Apalačev, kjer so našli bogato naravno okolje, sprva z reko Mississippi in Velikimi jezeri ter Velikim nižavjem; ustavili so jih sušni zahod dežele in Skalno gorovje. Selitev dalje na zahod se je nadaljevala šele v 19. stoletju pod vplivom najdišč zlata onkraj Skalnega gorovja, postopek pa je pospešilo odkritje rodovitnih grud v Kaliforniji in Oregonu. Aljaska, ki so si jo ZDA kupile leta 1867, je državi dala gorat teren in obilico naravnih bogastev, medtem ko so priključeni Havaji obogatili obseg državnih meja s tropi.
Geografsko so pomembne državne reke in jezera. Vse pomembnejše reke tečejo proti jugu, kar pomeni, da v svojem spodnjem toku niso ledene in tako lahko odnašajo material ter vodo iz zgornjega toka ter ne povzročajo poplav in nerodovitne prsti, kot se to dogaja za primer v ruski Sibiriji. Posledično je najti tudi dobre vodne poti in obilico pitne vode.
Tudi podnebje je bilo ključni dejavnik pri naseljevanju in razvoju ZDA, saj za kmetovanje primerni podnebni tipi prekrivajo več kot tri četrtine ozemlja. Zato ZDA tudi danes proizvajajo velik del svetovne hrane.
Pisana je tudi zaloga za gospodarstvo pomembnih naravnih zalog, na ribiško industrijo pa pozitivno vplivajo priobalne kontinentalne police s plitvim morjem. Vse to je dalo zagon industriji, ki se je pospešeno razrasla v 19. stoletju; ZDA so do prve svetovne vojne postale industrijska velesila. To je med drugim povzročilo hude okoljske težave, saj so naravni habitati, kakršni so gozdovi, izginili že v kolonialnih časih, v 20. stoletju pa je prišlo do hudega onesnaženja tal, zraka in voda. Povprečen Američan je v 90. letih minulega stoletja napravil 2 kilograma smeti dnevno, celotne ZDA pa proizvedejo približno 20 % svetovnih izpustov ogljikovega dioksida v ozračje.
Vzhodne Združene države pretežno sestavlja gričevje z zmernimi gozdovi, ki se preliva v nizko gorovje Apalači. Slednje je nastalo kot posledica gubanja skorje v rani geološki zgodovini, kar kaže na visoko starost in posledično nizko nadmorsko višino tega gorovja. Apalači so naravna pregrada med priatlantskim nižavjem ZDA in porečjem Mississippija oziroma Velikimi jezeri. Ta so locirana v severnem osrednjem delu celinskih ZDA, na meji s Kanado. Jugovzhodni predel države premore subtropske gozdove in nasade mangrov.
Na zahodni strani Apalačev je najti porečje Mississippija z vzhodnim pritokom dveh velikih rek, Ohio in Tennesse. Ta porečja so močno rodovitna in nekoliko gričevnata.
Nekoliko bolj na zahodu se razprostira Veliko nižavje in osrčje ZDA. Danes od tam pride večina kmetijskih proizvodov, včasih pa je bilo to ravno področje prekrito s prerijami in stepami. To je tudi področje, kjer od severa proti jugu po stotem zahodnem vzporedniku poteka t. i. mrtva črta, od katere je dalje na zahod zaradi sušnih razmer možno le namakalno poljedelstvo. Nadmorska višina se nežno dviguje od nekaj 100 metrov ob porečju Mississippija do dveh kilometrov ob vznožjih Skalnega gorovja. Pretežno uravnana in nizka topografija je prekinjena z verigama Ozark in Ouachita.
Veliko nižavje se nenadoma konča s Skalnim gorovjem, ki se s slemenitvijo od severa proti jugu razprostira iz Kanade čez celoten pas ZDA skoraj do Mehike. Z nekaj izjemami tudi Skalno gorovje nima velikih naklonov; razbito je na več hrbtov, tako da vmes nastajajo doline in kotline.
Skalno gorovje proti zahodu preide v medgorske planote, veliko suho področje, ki se nahaja med omenjenim gorovjem in pacifiško gorsko verigo ter je sestavljeno iz skalnih ravnin, porečij in več manjših verig hribovij. Jugozahodni del je nizko ležeča puščava. Tu se ZDA približajo Tihemu oceanu, in sicer s Kaskadskim gorovjem in Sierro Nevado. Obe močno izstopata iz okolice, v slednji je videti tudi najvišji vrh vseh geografsko soležnih zveznih držav, Mount Whitney. V sredini pa se nahaja Velika kotlina, ki je depresija z najmanjšo nadmorsko višino -86 metrov. Na zahodnem robu tega področja se teren spusti v doline in posamezne manjše gorske verige, kjer je, na Pacifiškem severozahodu, najti enega najbolj gostih rastlinskih habitatov izven tropov v svetu.
Aljaska je svet tundre in visokih gora, na priobalnih otokih pa se bohotijo ognjeniki. Havaji so ognjeniški arhipelag v Tihem oceanu, ki jih prekriva tropsko rastje.
V splošnem torej velja, da so vzhodne obale ZDA geološko stare nižine, medtem ko je pacifiška obala razmeroma pred kratkim doživljala tektonske spremembe in je zatorej strma.
Današnjo podobo Združenih držav Amerike so v veliki meri poleg drugih geografskih značilnosti zaznamovala tudi vodovja. Slednja so za svoje življenje izkoriščali že ameriški staroselci, tako za hrano in vodo kot za transport. Morje pa je bila prikladna pot do Amerike za prve Zahodne priseljence v 16. stoletju. Ti so se preko Apalačev selili v notranjost ob rekah Mississippi in Sveti Lovrenc, vse do Velikih jezer. Za selitev dalje na zahod je bila pomembna reka Missouri, ko so ZDA od Francije kupile Louisiano 1803. leta.
Še danes je za življenje ZDA pomemben tako rečni sistem kot obdajajoča jo oceana. Po vodah namreč potuje ves transport velikega obsega, tako za notranjo oskrbo ZDA kot za izvoz. Voda pa je pomembna tudi sama po sebi, in sicer za pitje ter druge človekove osnovne potrebe, pa tudi za namakanje in industrijske dejavnosti. Ker celotne ZDA ne ležijo v dovolj vlažnem podnebju, je voda tja dovajana po več sto kilometrov dolgih vodovodih. Na rekah ZDA je najti mnogo jezov; v zahodnem delu države so bili zgrajeni zlasti kot del sistema za namakanje, medtem ko so jezovi v Apalačih na prvem mestu namenjeni nadzoru poplavljanja. Ti jezovi pa seveda služijo tudi kot vir električne energije.
Najpomembnejši in največji porečji države sta porečje reke svetega Lovrenca in porečje rek Mississippi in Missouri. Po teh dveh rekah se vozi 75 % notranjega vodnega tovora. Prva reka namreč omogoča dostop z Atlantika do Velikih jezer, porečje Mississippija in Missourija pa vpliva na večji del osrednjih ZDA – vanj se stekajo tudi vode reke Ohio, ki teče preko severnih Apalačev, ter reke Tennessee, ki je glavna reka južnih Apalačev. Reke na zahodu so imele manjši, a takisto razmeroma velik vpliv na državo in prebivalstvo. Pomembnejša je Columbia, ki v Pacifik odvaja vode večine severozahodnega dela dežele, medtem ko pretežno sušni jugozahodni predeli dobijo vodo s tokovoma Rio Grande in Colorado. Kalifornija se zanaša na reki Sacramento in San Joaquin. Reka Jukon na Aljaski je pomembna zaradi svoje plovnosti.
Najdaljši in v mnogih pogledih najpomembnejši vodotok ZDA je Mississippi. Dolg je 3.770 kilometrov, izvira v jezeru Itasca v severni državi Minnesota, skozi rečno delto pa se izliva v Mehiški zaliv v zvezni državi Louisiana. Njegovi pritoki so Ohio, Missouri, Tennessee, Arkansas, Rdeča reka in Illinois. Ta vodni sistem odvaja vodo s pretežnega dela osrednjih ZDA. Struga Mississippija je široka do 1,6 kilometra in globoka do 7 metrov. Reka je plovna do mesta Baton Rouge v Louisiani za ladje z velikim ugrezom in do 2.900 kilometrov v notranjost za manjše ladje. Pomembna je postala, ko so se priseljenci pričeli seliti v notranjost dežele; tako se je razvil New Orleans, ki leži približno 160 kilometrov severno od ustja reke, kasneje pa je ob toku nastalo tudi več drugih mest, kot so St. Louis v Missouriju, Saint Paul v Minnesoti in Memphis v Tennesseeju.
Ohio je eden glavnih pritokov Mississippija, a je s svojimi 1.580 kilometri dokaj kratek. Kljub temu je vodotok pomemben za ZDA zaradi velike vloge pri priseljevanju v notranjost. Do odprtja kanala Erie, ki povezuje reko Hudson in jezero Erie ter tako tudi Atlantik s tem jezerom, je bila reka Ohio najvarnejši in najcenejši transport v notranjost. Takisto je bila pomembna za prevoz premoga iz Apalačev v industrijska središča. Ob reki so se razvila mesta Pittsburgh in Cincinnati v Ohiu, Louisville v Kentuckyju idr. Ker je bila reka prvotno preplitva za plutje, je zvezna vlada poskrbela za sistem 40 jezov, ki vzdržujejo vodo na dovolj visokem nivoju. Tako se industrija tudi danes zanaša na transport po tej reki.
Tennessee je pritok reke Ohio, danes s kanalom povezan z reko Tombigbee in z njo v Mehiški zaliv. Leta 1933 je bil kot odziv na veliko depresijo ustanovljen Odbor za dolino Tennessee, ki je zgradil 20 jezov in napravil področje izjemnega pomena za pridobivanje hidroelektrične energije. Ta je v regijo privlačila mnogo industrije, zaradi nadzorovanega poplavljanja pa je vzcvetelo tudi kmetijstvo.
Missouri je 3.726 kilometrov dolg pritok Mississippija, ki izvira v Montani na severu Združenih držav. Njegovo porečje prekriva severni del Velikega nižavja. Tudi ta reka je služila kot vodna pot priseljencem, danes pa je za plutje zlasti večjih plovil neprimerna zaradi nestalnih tokov in podvodnih peščenih nasipov. Kljub mnogim strategijam za izboljšanje gospodarskih koristi reke ta še vedno ostaja razmeroma malo prometna.
Reka Rio Grande izvira v Skalnem gorovju in teče na jugovzhod proti 3.100 kilometrov oddaljenemu iztoku v Mehiški zaliv. Ljudem je bila pomembna za namakanje in pitno vodo ter industrijsko uporabo v sušnih predelih. Danes mnogokrat zmanjka uporabne vode za naselja nižje ob toku, zato so bili zgrajeni jezovi za nje zadrževanje; na ta način do vode pridejo tudi prebivalci Mehike. Gospodarsko sodelovanje med ZDA in Mehiko je povzročilo razcvet več pristaniških mest ob reki, med drugim Albuquerque, New Mexico in El Paso v Teksasu.
Kolorado iz Skalnega gorovja v zvezni državi Kolorado teče 2.330 kilometrov daleč v Kalifornijski zaliv. Prečka Koloradsko planoto, kjer je v milijonih let izdolbla kanjone, med njimi Veliki kanjon, ki je ena izmed svetovno znanih geomorfoloških znamenitosti, široko do 29 kilometrov in globoko onkraj 1.600 metrov. Kolorado je predmet sporov zaradi svoje edinstvenosti v sušnem jugozahodnem delu ZDA: v prvi polovici 20. stoletja je bilo zgrajenih več jezov, a to ni zadostovalo kasnejšim potrebam; zato je bil v 30. letih 20. stoletja zgrajen Hooverjev jez, ki zadržuje vodo v umetnem jezeru Mead, enem največjih svetovnih rezervoarjev sladke vode. Iz reke so napeljali tudi več vodovodov v oddaljene sušne predele, kljub temu pa so potrebe po vodi iz Kolorada tudi danes večje od zalog.
Sacramento in San Joaquin napajata plantaže poljedelstva v kalifornijski centralni dolini, v Pacifik pa se izlivata v presledku priobalne gorske verige pri zalivu San Francisca. Ta rečni sistem je pomemben za južne predele kalifornijske doline, saj je mnogo bolj sušen kot severni. Zaradi suše v južnem delu so napravili sistem prehoda vode iz Sacramenta v San Joaquin, ki teče po južnem delu.
Columbia je osrednja reka Pacifiškega severozahoda, dolga 2.000 kilometrov. Pomemben je tudi njen pritok Snake River. Columbia poteka po meji med zveznima državama Washington in Oregon od vzhoda proti zahodu, nato pa prebija Kaskadsko verigo in se izteka v Tihi ocean. Reka ima velik strmec in pretok vode, ki ga prekašata le pretoka Mississippija in Svetega Lovrenca. Zato ima največji hidroelektrični potencial v ZDA, ki ga izkorišča 11 jezov. Ob reki sta se razvili mesti Spokane v državi Washington in Portland v Oregonu.
Jukon si lasti porečje, ki se razprostira preko večjega dela osrednje Aljaske. Izvira v zahodni Kanadi in se izliva v Beringovo morje. Iskalci zlata, ki so tja prišli po njega odkritju, so reko uporabljali za potovanje v notranjost gorate dežele. Še danes pa je Jukon pomemben za množico staroselcev, ki ga uporabljajo za prevoz in ribarjenje. Večjih urbanih središč, ki bi jih ustanovili evropski priseljenci, tam zaradi hladnega podnebja ni.
Velika jezera (Superior, Huron, Michigan, Ontario, Erie) so s svojimi 244.100 km2 glede na svojo površino, ne pa tudi prostornino, največje sladkovodno telo sveta. Ležijo na severnih mejah ZDA in se razen jezera Michigan vsa dotikajo tudi Kanade. To so ostanki pleistocenske poledenitve, ko so ledeniki oblikovali kotanje, te pa so bile po umiku ledu zalite z vodo. Jezera z Atlantskim oceanom povezuje reka svetega Lovrenca. V naravni različici je bila uporaba jezer kot transportnega sredstva omejena zaradi brzic in slapov v pretokih med njimi ter zaradi neprehodne reke svetega Lovrenca, stanje pa se je z vidika transporta za človeka izboljšalo z izgradnjo množice kanalov med jezeri in do oceana. Prvi kanal do oceana je bil kanal Erie, ki je povezoval jezero Erie z reko Hudson, ta se izteka v Atlantski ocean. Ko je bil zgrajen kanal Welland, ki potuje mimo Niagarskih slapov, so bila Velika jezera dostopna malim oceanskim ladjam preko Svetega Lovrenca. Vse to je botrovalo rasti mest ob Velikih jezerih. V 50. letih preteklega stoletja sta se vladi ZDA in Kanade odločili, da bosta uredili morsko pot Svetega Lovrenca, po kateri bodo imele dostop do jezer velike čezoceanske ladje; danes tako obstaja 720 kilometrov inženirskih popravkov, ki omogočajo pot, a 7,2 metra globok kanal še vedno ni ploven za največje čezoceanke. Morska pot je odprta le devet mesecev letno, saj je reka pozimi zamrznjena, takisto bregovi jezer. Po tej poti potuje masovni tovor, med drugim je to železova ruda, apnenec, les, premog in žito. Ob jezerih je razvitih mnogo velikih mest, pomembnejša so Chicago v Illinoisu, Milwaukee v Wisconsinu, Detroit v Michiganu, Cleveland v Ohiu in Buffalo v New Yorku.
Veliko slano jezero je kotanja v Veliki kotlini, Utah. Je ostanek jezera Bonneville, nastalega zaradi ledenikov pleistocenske poledenitve. Njegovo ime označuje veliko vsebnost soli, do katere prihaja zaradi velikega pritoka v vodi raztopljenih soli s sosednjih pobočij; ker iz kotanje ni odtokov, se sol nabira, pritoki sladke vode, ki bi razredčili jezersko vodo, pa so le občasni. Malo ljudi je ostalo v Veliki kotlini, saj so mimoidoči priseljenci potovali na zahodno obalo. Izjema je bila mormonska skupnost, ki se je tu naselila v sredini 19. stoletja, razvila kmetijstvo in ustanovila mesto Salt Lake.
Združene države premorejo 19.924 kilometrov obal. Celinske ZDA so omejene z dvema oceanoma in Mehiškim zalivom. Država si lasti pas 12 morskih milj teritorialnega morja in 200 morskih milj ekonomskega pasu.
Atlantska obala ZDA omejuje državo na vzhodni strani s 3.330 kilometrov dolgim obalnim pasom, ki sega od meje s Kanado v državi Maine do konca Floridskega polotoka. Obala leži na obalni ravnici, ki sega v notranjost vse do Apalačev. Izjema je severni konec obale, ki je skalnat in gričevnat. Zaradi ravninskega položaja je mnogokrat videti priobalna močvirja s sladko (iz ustij rek) in slano (iz morij) vodo, velik del obale pa zaznamujejo tudi zemeljske kose, tj. iz morja gledajoči nasipi peska vzdolž obale.
Atlantska obala je bila tista, na katero so prišli prvi evropski priseljenci. Na njej so ustanovili svoja naselja, začenši z Jamestownom leta 1607. Kasneje so ta mesta oskrbovala priseljence, ki so se podajali v notranjost dežele. Celotno vzhodno obalo Združenih držav dobro povezuje sistem umetnih in naravnih plovnih kanalov Atlantic Intracoastal Waterway, ki sega od Bostona do Key Westa na Floridi. Pot poteka po rekah, zalivih, rokavih in umetnih kanalih. Danes je na atlantski obali moč najti velike urbane centre, kakršen je megalopolis na severovzhodu države, med drugim obsegajoč New York, Boston, Philadelphio, Baltimore in Washington, D.C. Floridska obala je najbolj pogost cilj vodne poti latinoameriških ilegalnih imigrantov.
Obala ob Mehiškem zalivu je takisto nizka. Njena dolžina znaša 2.625 kilometrov. Na njej se v morje izliva Mississippi skozi svojo delto, sicer pa je tip obale izrazito lagunast. Opaziti je dolge zemeljske kose, največja med njimi, Padre Island v Teksasu, je s 130 kilometri najdaljši tovrstni predobalni otok na svetu. Pred obalo Mehiškega zaliva se pod morskim dnom nahajajo velike zaloge zemeljskega plina in nafte, kar je botrovalo razvoju industrijske regije v tem delu države.
Prvi evropski priseljenci tega območja so bili Španci in Francozi, ZDA pa so se tja razširile ob nakupu Floride in Louisiane. Dokončno razširitev je pomenila priključitev Teksasa leta 1845. V delti Mississippija je v 19. stoletju zrasel New Orleans, teksaški Houston pa je prestolnica naftne industrije. Prometno je pomembna vodna pot Gulf Intracoastal Waterway, ki poteka pretežno po zavetnih vodah za zemeljskimi kosami in povezuje 9 od 15 največjih pristanišč Združenih držav.
Pacifiška obala je dolga 2.081 kilometrov in se bistveno razlikuje od vzhodne po svoji razgibanosti. Iz morja se namreč razmeroma strmo dviga obalni gorski pas; edino na skrajnem jugozahodu države, ob stiku z Mehiko, je obala nekoliko bolj uravnana, v severozahodnih predelih pa se razčleni in vsebuje množico zalivov, fjordov, polotokov in otokov. Pacifiška obala je prizorišče silovitih neviht, ki prihajajo s Pacifika, in potresov, ki na tem stiku dveh drsečih plošč niso redki.
Naselja ob pacifiški obali so se pričela razvijati kot pristanišča za natovarjanje lesa na ladje, pa tudi kot ribiške naselbine. Danes se prebivalstvo teh področij veča, pa tudi pomen je narasel, ko so se ZDA obrnile stran od Evrope in pričele gospodarsko nadvladovati Azijo in Latinsko Ameriko. Največje mesto regije je Los Angeles, pomembni sta tudi San Francisco in Seattle, pa nekatera druga.
Zvezna država Aljaska si s Pacifiškim in Arktičnim oceanom deli 10.690 kilometrov meje. Je globoko razčlenjena, z velikimi fjordi, nastalimi pod vplivom pleistocenske poledenitve. Ob obali je najti množico otokov, zahodno obalo pa zaznamuje delta reke Jukon. Le severna obala je uravnana, druge obale pa so strme, njih vzpetine se spuščajo naravnost v morje. Topli vetrovi Tihega oceana povzročajo, da obale Aljaske ostanejo nezamrznjene skozi celo leto. To omogoča tako ribarjenje kot oceanski transport lesa iz pristanišč. Tudi večina naselij Aljaske je nanizana ob obalni liniji.
Obalna črta Havajev je posebna zaradi svoje lege v tropskem podnebju in v središču Pacifika, daleč od celinskega dela Združenih držav. Njena dolžina je 1.210 kilometrov. Obala tako kot preostanek otoka leži na ognjeniški kamnini, zato je ponekod najti plaže iz črnega vulkanskega peska. Pred obalami se nahajajo koralni grebeni, ki povzročajo lomljenje valov, zaradi česar so havajske obale znane po vodnih športih. Podvodni potresi sem in tja botrujejo nastanku cunamijev, ki ogrožajo obalne predele Havajev. Zaradi lege Havajev daleč v oceanu je izmed transportnih sredstev daleč najbolj razvit pomorski tovorni promet, ki povezuje otoke tako med seboj kot s celino. Najpomembnejše pristanišče je Honolulu.
Podnebni mozaik ZDA sestavlja mnogo različnih tipov podnebja. Temu je vzrok velikost dežele in odmaknjenost nekaterih regij. Tako se podnebni pasovi raztezajo vse od ostrega hladnega na Aljaski do toplega, vlažnega tropskega na Havajih. Ker vsa gorovja celinskih ZDA za razliko od Evrope potekajo v smeri sever-jug, ni pomembnejših topografskih pregrad za hladne ali tople zračne mase tropov ali arktičnih območij, kar često pomeni hitro menjavanje vremenskih pogojev.
Najbolj poznana podnebna delitev Združenih držav je na vlažni vzhod dežele in suhi zahod, ki ju ločuje črta 100° z.g.š. (mrtva črta). V prvem podnebju so padavine obilne; v severnem delu je pozimi mnogo snega in mraz, medtem ko je južni del zaznamovan z vročimi poletji in deževjem skozi vse leto. Dovolj velika stopnja vlage je tu spodbudila tradicionalno ameriško kmetijstvo, ki je iztrebilo večino nekoč mogočnih gozdov; danes so ti ponekod obnovljeni, na drugih mestih pa se je prst posledično degradirala in postala neprimerna za rast gozdov ali poljedelstvo. Temu vzhodnemu vlažnemu pasu sledi prehodni pas okoli mrtve črte, kjer tradicionalno najdejo svoje mesto visokotravne prerije, te se proti zahodu spreminjajo v stepe z nizko travo. Naravnega rastja je danes tudi tu malo zaradi gojenja kulturnih rastlin, zlasti pšenice. Suhi zahod države pa ni sposoben vzgajati kulturnih posevkov brez namakanja, saj nekateri (puščavski) predeli dobijo manj od 125 milimetrov padavin letno. V tej regiji zato med kmetijskimi panogami prevladuje živinoreja. Podnebna izjema zahodnih ZDA je Kaskadsko gorovje in Pacifiška gorska veriga, ki se napajata z zajetnimi orografskimi padavinami, izhajajočimi iznad Pacifika. Ta področja zato zaznamujejo obsežni iglasti gozdovi.
Lastnosti prsti so tesno povezane z razporeditvijo klimatskih pasov, kar še posebno velja za Združene države. Nerodovitni podzoli so prisotni v hladnih celinskih podnebnih območjih, ravno tako nerodovitne lateritske prsti je najti v bolj vlažnih in toplih podnebjih; černozjomi, ki so zelo bogati in rodovitni, pa prekrivajo tla zahodno od vlažnega vzhodnega dela države.
Najhladnejše temperature v Združenih državah so bile izmerjene v tundri Aljaske, in sicer -62 °C; najbolj topel zrak pa je bil izmerjen v sušni Dolini smrti v Kaliforniji, 56,7 °C, kar je za meritvijo v Libijski puščavi druga najvišja izmerjena vrednost na Zemlji. Najvišje svetovne vrednosti višine snežne odeje so bile izmerjene v oceanskem podnebju severozahodnih ZDA, kjer je povprečna letna višina snežne odeje na Mount Rainierju v državi Washington 17.580 milimetrov. Tamkajšnji rekord je bil izmerjen v zimi 1971-72 in je znašal 28.500 milimetrov. Snežna odeja je debela tudi v gorovju Wasatch v bližini Velikega slanega jezera in v ameriški Sierri Nevadi v bližini jezera Tahoe. Vzhod ni tako obdarjen s snegom, večina pa ga zapade okoli Velikih jezer.
Celinske ZDA prejmejo največ dežja v severozahodno locirani zvezni državi Washington, 3.480 milimetrov. V splošnem pa daleč prednjačijo Havaji, ki prejmejo 11.655 milimetrov letnega dežja in so tako ena najbolj vlažnih svetovnih regij; na drugi strani je najbolj suha regija dolina Yuma v zvezni državi Arizona, povprečna količina letnih padavin je 66,8 milimetrov.
Podnebje, ki zaznamuje vzhodne Združene države, je dveh tipov: vlažno celinsko na severovzhodu in subtropsko na jugovzhodu. Prvo je prehod med subtropskimi podnebnimi regijami ameriškega jugovzhoda in subarktičnimi regijami Kanade. Zato se na tem področju mešajo zračne mase obeh sosednjih podnebnih tipov. Opaziti je izrazito razlikujoče se štiri letne čase, pozimi se lahko sneg zadrži nekaj mesecev. Takšen podnebni tip je ustrezal evropskim priseljencem, saj je bil podoben tistemu v njihovih domovinah in posledično ugoden za nadaljevanje doma priučenega načina kmetovanja.
Vlažno celinsko podnebje severovzhoda je razdeljeno na regijo z vročimi poletji in regijo s toplimi poletji. Vlažno celinsko podnebje s toplimi poletji prekriva skrajni severovzhodni pas ZDA, od Nove Anglije poteka preko Velikih jezer v bolj zahodne predele Kanade, razteza se med 45° in 60° s.g.š. Za ta konec so značilne ostre zime, ki zadržujejo sneg do 5 zimskih mesecev, povprečne januarske temperature pa gredo pod -15 °C. Poletja so kratka, z mesečnimi povprečji do 20 °C, razlika med zimskim in poletnim povprečjem pa je znano velika, do 40 °C. Nad tališče se temperatura dvigne le v 150 dneh letno.
Povprečne padavine na leto znašajo 800 milimetrov, pozimi pretežno sneg. Nekoliko bolj sušna so zahodna področja tega pasu oziroma prerije.
Regijo večinoma prekrivajo podsoli, manj rodovitne prsti. Travišča Velikega nižavja pa rastejo na bolj rodovitnih molisolih. To je bila regija obsežnih gozdov, a so jih skrčili evropski priseljenci ter zasadili tudi nedomorodne vrste. Območje sicer nima za poljedelstvo primerne podlage (obstaja gojenje krompirja in nekaterih žitaric), a je razvilo živinorejo. Okolica Velikih jezer je tako znana po pridelavi mleka in mlečnih izdelkov.
Pas, ki leži južno od zgoraj omenjenega, ima vlažno celinsko podnebje z vročimi poletji. Nahaja se med 35° in 45° s.g.š. in se razteza južno od Velikih jezer. Zimsko mesečno povprečje je navadno pod 0 °C, medtem ko je poletno med 18 in 24 °C. Letne padavine naberejo med 500 in 1.000 milimetrov dežja, poleti lahko pride do uničujočih neviht in toče. To je področje alfisolov in molisolov, ki so rodovitne prsti, zato je skupaj s prisotnostjo vlažne klime zelo primerno za poljedelstvo. Naravna okolja so poraščena z listnatimi gozdovi in travišči, a slednjih praktično ni več zaradi kultivirane pokrajine. To je domovanje koruznega pasu ZDA.
To je podnebni pas jugovzhodnih ZDA, ki ga zaznamujejo dolga, soparna in vroča poletja. Zimsko temperaturno mesečno povprečje znaša med 4 in 10 °C, poletno pa 26 °C. Padavine v tem delu države so obilne, segajo med 760 milimetrov letno na bolj sušnem zahodu in 1.500 milimetrov na jugu. Padavine so pretežno poleti, pozimi pa kaka odcepljena polarna zračna masa lahko prinese kratkotrajen sneg.
Ultisoli, ki so prevladujoč tip prsti v teh krajih, so manj rodovitni zaradi obilice padavin, ki izpirajo hranilne snovi. Regija ima kljub temu bujno vegetacijo, bolj ali manj zimzeleni subtropski gozd. Poleg drevja je dobro razvito podrastje. Poljedelstvo v teh krajih je visoko razvito in proizvaja industrijski les ter industrijske rastline, kakršne so tobak, bombaž, sladkorni trs, agrumovci in riž.
Polsuh podnebni pas leži zahodno od mrtve črte, v Velikem nižavju. Je prehodni podnebni pas med zahodnimi puščavami in vlažnim podnebjem vzhoda Združenih držav. Ker se regija razteza čez mnogo stopinj zemljepisne širine, je opaziti tudi velike temperaturne razlike. Zima ob kanadski meji lahko povzroči temperature do -18 °C, medtem ko se ob mehiški meji v tem podnebnem pasu temperatura pozimi ne spusti daleč pod ledišče. Povprečna temperatura na severu seže do 24 °C, na jugu pa je povprečje 32 °C (Las Vegas, Nevada). Najvišja izmerjena temperatura te regije je 48 °C.
Letna višina padavin se giblje med 250 in 500 milimetri letno, kar zadostuje za življenje trav, ne pa tudi gozda. Aridisol, ki tu prevladuje, je alkalna prst, ki ima omejene zmožnosti za hranjenje posevkov. Za poljedelstvo je potrebno tudi namakanje, zato je v kmetijstvu uveljavljena reja drobnice. Polsuho podnebje je pšenični pas ZDA.
To je najbolj sušno podnebje države, ki obsega jugozahodni del ZDA. Ima manj kot 250 milimetrov letnih padavin, ki so neredne, visoke temperature pa povzročajo hitro izhlapevanje vlage iz površja. Takšno podnebje je posledica gorskih verig na zahodu, ki delujejo kot pregrada za padavine iznad oceana. To je tudi območje visokih temperatur, saj čist zrak omogoča hitro ogrevanje tal s strani Sonca, seveda pa pod večer temperature zaradi istega razloga hitro padejo. Suho podnebje ameriškega jugozahoda ima mile zime in dolga vroča poletja, kjer je povprečna temperatura med 29 in 35 °C, čez dan pa se dvigne do 43 °C. Zimski dnevni maksimum je med 18 in 24 °C, takratne noči pa so hladne, temperatura pa se spusti med 7 in 13 °C.
Značilna prst so aridisoli, humusa pa skorajda ni zaradi pomanjkanja njegovega vira, vegetacije. Obstoječa rastlinska odeja je prirejena puščavskim razmeram: kaktusi in druge mesnate rastline imajo mnogo mehanizmov, s katerimi si zagotavljajo možnost preživetja v takšnem okolju. Puščavskim razmeram so prilagojene tudi tamkajšnje živali.
Zahodni priseljenci se v pionirskih časih zaradi težkih življenjskih razmer v tem delu države niso naseljevali. Poselitev pa se je razmahnila, ko so pričeli črpati podzemno vodo, napeljavati tokove ter graditi jezove za zadrževanje vode. Današnje prebivalstvo je tako številčno in potrošno, da je oskrba s potrebno vodo danes velik problem.
Sredozemsko podnebje se v Združenih državah razprostira preko Kalifornije na zahodni obali. To je območje suhih poletij in milih deževnih zim, kakršnega je v največji meri najti v evropskem Sredozemlju. Poletne temperature sežejo med 20 in 25 °C, zimske pa med 4 in 10 °C. Velika večina padavin je koncentrirana na zimo, skupna letna povprečna mera pa je med 360 in 640 milimetrov. Tla prekriva množica različnih prsti. Tamkajšnje rastline so prilagojene sušnim poletjem, zato so med drugim veje mnogokrat razraščene nizko ob tleh. V splošnem prevladuje grmičevje in trave.
Sredozemska regija je izjemno razvita tudi na področju kmetijstva, na prvem mestu poljedelstva. To omogočajo namakalni sistemi. Znana je tudi proizvodnja vina in poljščin, nekaj je tudi živinoreje.
To je razvlečeno ob zahodni obali vse od konca sredozemskega pasu dalje v Kaliforniji preko Kanade do južnih obronkov Aljaske. Tu razlike med letnimi časi niso tako vidne, neizrazita so tako poletja kot zime. Poletno temperaturno povprečje je med 15 in 20 °C, zimsko pa med 4 in 10 °C. Pogostemu deževju in nevihtam botruje vlažen zrak, prihajajoč iznad Pacifika proti gorati severozahodni obali. Poletje je čas nekaj sončnih mesecev, vremensko podobo pa sicer bolj zaznamujeta megla in oblačnost. Večina od letnih 1.450 milimetrov padavin pade pozimi. Ta regija je domovanje iglastih gozdov, od koder so znane najvišje sekvoje sveta. Prevladujoča prst je podzol, manj rodovitna gruda, ki za omogočanje rasti tamkajšnjih vrst sadja, jagodnic in vrtnin potrebuje gnojila. Kmetijsko je pomembna tudi pridelava mlečnih izdelkov.
Združene države Amerike imajo takšen tip podnebja v notranjosti Aljaske; razteza se do 60° s.g.š. oziroma do arktičnega kroga, kjer se pokrajina spremeni v tundro. Podnebje je znano po kratkih, dva do tri mesece trajajočih poletjih, kjer povprečna mesečna temperatura ne preseže 10 °C. Zima, ki je prisotna že oktobra, spusti vrednost temperaturnega mesečnega povprečja na -15 °C. V tem pasu je padavin malo, praviloma manj od 500 milimetrov letno. Večina jih vlaži tla poleti, medtem ko so zime izredno suhe zaradi hladnih zračnih mas. To je tudi pas izrednih nihanj dolžine dneva: v zimskem obdobju je dolg do 8 ur, poleti pa traja 17 do 22 ur. Tipične prsti so inceptisoli, ki so siromašne z minerali in tako nerodovitne. Na tla pa pomembno vpliva tudi permafrost, stalno zamrznjena podlaga; poletna toplota namreč odtaja le vrhnje 3 do 4 metre podlage, spodaj pa še vedno ostaja led. Ker na površju staljena voda ne more pronicati v globino, pride do nastanka močvirij, ki so zelo primerni habitati za mrčes. Rastlinsko odejo te tajge večinoma sestavljajo organizmi, prilagojeni sušnim razmeram (kserofiti). Živali so pred mrazom zavarovane z gostimi kožuhi, kar jih dela privlačne za lov.
Človek na tem področju ni razširjen, saj regija nudi med drugim malo možnosti za agrikulturni razvoj. Kljub temu uspeva krompir in posamezne druge kulture. Večina prebivalstva pa se ukvarja s pridobivanjem lesa, ribarjenjem, rudarjenjem in lovom.
Polarni kraji se nahajajo v pasu, ki se razprostira onkraj polarnega kroga, kar za ZDA pomeni skrajni severni konec Aljaske. Zaznamovani so z izjemno dolgimi poletnimi dnevi in obratnimi zimskimi. Povprečne temperature se nad ledišče dvignejo le v 2 do 6 mesecih, a tudi takrat se v več dneh temperatura spusti pod ledišče. Poletna mesečna povprečja nikoli ne presežejo 10 °C, zimske povprečne temperature pa padejo na okoli -25 °C. Na leto se nabere manj od 360 milimetrov padavin, večina teh v mesecih kratkega poletja; zimske temperature so redke in snežne. Sneg je suh in zato kompakten, pa tudi velik del slednjega odpihnejo močni vetrovi, ki brijejo čez neporaščene planjave Aljaske. Tudi tu je v tleh prisoten permafrost, in sicer že 40 do 60 centimetrov pod površjem. Inceptisoli so nerazvite prsti, ki so v času nezamrznjenosti zamočvirjene, in ker je osuševanje tamkajšnjih močvirij malone nemogoče, je nemogoče tudi gojenje kulturnih rastlin. Naravna vegetacija pa so lišaji, mahovi, šaši in majceni grmiči. To zadostuje za hrano živalim, kot so ameriški severni jelen, mošusov bivol in navadni jelen. V morjih, ki obdajajo severno Aljasko, je moč najti tjulnje, mrože in kite, po ledenih ploščah pa se sprehajajo severni medvedi.
To je podnebje, ki zaznamuje geografske značilnosti Havajev v Tihem oceanu. Nahajajo se več kot 3.000 kilometrov stran od obal celinskih ZDA in so zato močno drugačno okolje. Tropski deževni gozd je bujen zaradi izjemno velike količine padavin, ki nastajajo orografsko, ob visokih ognjeniških vrhovih otočja. Ravno zaradi orografskega značaja prihaja do velikih lokalnih razlik v vodnem stolpcu, tako npr. mesto Honolulu, ki leži na zavetrni strani gora, prejme le 640 milimetrov dežja letno, medtem ko Mount Waialeale dobi 11.455 milimetrov in je torej ena najbolj vlažnih točk planeta. Zaradi oceanskih vetrov temperature niso ekstremne, julijsko povprečje je 21 °C, zimsko pa ni mnogo nižje. Lokalne rdeče prsti so zmerno primerne za kmetovanje, sicer pa omogočajo rast bujnih tropskih deževnih gozdov. V bolj sušnih predelih Havajev so prisotni kserofiti. Zaradi izoliranosti havajske otoške verige je tam vse polno endemitnih rastlinskih in živalskih vrst, izmed katerih jih je mnogo ogroženih zavoljo človeka in njegovega početja. Havaji so tradicionalno gojili tropske rastlinske kulture, zlasti ananas, sladkorni trs, papajo, makadamijo in kavo.
Demografija Združenih držav Amerike pozna tri glavne velike selitve znotraj države. Prva je migracija ameriških staroselcev oziroma indijancev, ki so jo prisilno povzročili priseljenci, ko so staroselce pregnali na zahod in nato v rezervate. Druga selitev je migracija pionirjev z vzhodnih obal ZDA v notranjost in proti zahodnim obalam, ki je potekala od sredine 18. do začetka 20. stoletja. Tretja pa je migracija afroameričanov, potomcev sužnjev, z ruralnih področij juga v industrijska mesta severovzhoda in srednjega zahoda med 1. svetovno vojno in v 60. letih 20. stoletja.
Tako kot v večini drugih držav sveta je tudi prebivalstvo Združenih držav pretežno razporejeno ob obalah. 38 % ljudi prebiva v priatlantskih regijah, 16 % v pripacifiških in 12 % ob obali Mehiškega zaliva. To so tudi področja največjih mest oziroma megalopolisov, znanih tudi kot stara industrijska središča ZDA. Prebivalstvo je najredkeje naseljeno med reko Mississippi in Skalnim gorovjem, zlasti v Velikem nižavju.
Splošna demografska značilnost prebivalstva ZDA je visoka stopnja mobilnosti: Američani se preselijo povprečno 13-krat v življenju, a manj kot nekoč. Za 21. stoletje je značilno povečevanje prebivalstva na jugovzhodu in ob pacifiški obali. Nekoliko drugače je bilo v drugi polovici 20. stoletja, ko so se prebivalci preseljevali v bolj južne predele države. Eden najpomembnejših razlogov za ta pojav je bila vojaška industrija hladne vojne, ki se je razvijala v južnih krajih in odprla mnogo delovnih mest, pa tudi izum klimatskih naprav ter iztrebljenje malarije, trakulje in drugih bolezni vlažnih podnebij je pripomoglo k popularizaciji tamkajšnjih regij.
Danes imajo velika mesta severovzhoda in Velikih jezer težave zaradi izgube svoje nekdanje vloge. Problem se je začel pojavljati v 50. letih, ko so se velike industrije pričele seliti v druge delež dežele ali pa celo preko nacionalnih meja. Odtod izvira tudi izraz Pas rje (angleško Rust Belt), ki označuje mesta okolice Velikih jezer ter kaže na propad mnogih industrijskih obratov. Medtem ko so ti stari industrijski centri izgubili znaten del svoje populacije, pa so nekatera druga stara mesta, kot so New York, Boston, Filadelfija, Washington, D.C. in Chicago ohranila svojo vlogo finančnih, storitvenih, izobraževalnih in kulturnih centrov. Kljub dejstvu, da je urbani pas med Bostonom in Washingtonom še vedno najbolj gosto naseljeno področje ZDA, pa je število tamkajšnjega prebivalstva upadlo ali stagnira. Del problemov starih urbanih središč predstavljajo tudi nezadostno prometno omrežje, zastareli objekti in drugo.
Največ selitev druge polovice preteklega stoletja je potekalo iz države New York na Florido, v New Jersey in Kalifornijo, iz Kalifornije v države Washington, Arizona, Teksas in Oregon, iz New Jerseya na Florido in v Pensilvanijo. Okoli 20 % teh migrantov se kasneje vrne v svojo prvotno državo. V 90. letih je tretjina Američanov živela v zvezni državi, ki ni bila država njihovega rojstva.
V svojih začetkih so bile Združene države Amerike ruralna država s 95 % kmečkega prebivalstva (cenzus 1790). Več kot 15 tisoč prebivalcev so imeli le Filadelfija, New York in Boston, medtem ko je bil jug države skoraj v celoti ruralen. Urbana področja so doživela svoj razmah po letu 1830, še večjo eksplozijo pa je povzročila visoka industrializacija po letu 1890. Tako je večina prebivalstva živela v mestih do leta 1920, do leta 1990 pa so mesta polnile tri četrtine vseh prebivalcev ZDA; urbaniziran je bil tudi jug dežele.
Ljudje Združenih držav so do 19. stoletja stremeli k prebivanju v centrih mest. Gradili so si stanovanjske objekte v bližini pristanišč, pisarn in trgovin. V okolici mestnega jedra so prebivali ljudje srednjega razreda, medtem ko so revni ljudje bivali na obrobju mesta. Naselja so imela gosto naselitev, saj je bila močna želja po bivanju blizu dogajanja, transport je bil namreč slabo razvit.
Razmere pa so se nekoliko spremenile z industrijsko revolucijo 19. in 20. stoletja, ko so se mesta povečala zaradi imigrirajočega kmečkega prebivalstva. Vabila so jih nova delovna mesta, pa tudi izboljšane prometne povezave. Ljudje zaradi istega dejstva niso bili več primorani v življenje v centru, bogatejši sloji so se tako nastanili zunaj mest. To je bil začetek oblikovanja sosesk z zanje značilnimi socialnimi razredi, saj so ljudje stremeli k življenju z ljudmi, ki so jim bili blizu tudi z družbenega vidika. V tem času so se oblikovale značilne mestne soseske, od katerih so bile nekatere stanovanjske, druge storitvene, tretje industrijske, četrte poslovne itd. Razvila so se predmestja, kjer so si premožni ljudje gradili domačije na velikih posestvih, kasneje pa je to početje postalo bolj masovno, tokrat v smislu gradenj stanovanjskih sosek s prostornimi stanovanji in širšimi ulicami. Na ta način so se praznile stanovanjske soseske v jedrih mest, od koder so odhajali ljudje srednjega razreda. Na njihova poprejšnja mesta so se priselili imigranti z dežele, ki so prišli iskat ekonomskih priložnosti, to pa so izkoristili ljudje, ki so imeli v lasti mestne objekte. Te so razdelili v več manjših prostorov, ki so jih nato najeli ti revnejši sloji.
Množice priseljencev tako z ameriškega podeželja kot iz Evrope je povzročalo hitro rast urbanih naselij med letoma 1870 in 1920, ko se je število v mestih živečih prebivalcev povečalo z 10 na 54 milijonov. Resnično pomemben je bil pritok evropskih imigrantov: leta 1890 so bile tri četrtine prebivalcev Chicaga rojene onkraj meja Združenih držav. Rast mest je zmanjšala možnost urejanja vodovodov, kanalizacije in odvoza smeti, zato se je situacija v mestih ZDA poznega 19. stoletja močno poslabšala. Ta mesta so bila nasičena s prebivalci in onesnažena, stopnja korupcije pa je bila visoka. Mnogokrat je bil za tisti čas opažen paradoks množic revežev sredi naselij, posvečenih proizvodnji bogastva. Stanje se je počasi pričelo izboljševati šele v prvi polovici 20. stoletja, reforme, ki so jemale v precep tudi to problematiko, pa so potekale tudi v njegovi drugi polovici. Mesta so doživljala tudi močan porast kriminala od poznega 19. stoletja dalje, organizirani kriminal pa se je razvil med letoma 1920 in 1933 v obdobju prohibicije. Vsi omenjeni problemi pa so predvsem v urbanih središčih prisotni še danes. Mesta se razvijajo še vedno, a so bile njihove meje bolj ali manj začrtane v zgodnjem 20. stoletju.
Predmestja Združenih držav so se pričela zazvijati v 18. stoletju, ko so se premožnejši sloji želeli umakniti iz natrpanih in onesnaženih mest. K temu so zlasti pripomogle izboljšane prometne povezave v začetku 19. stoletja. Suburbanizacija pa je svojo nikoli prej videno stopnjo razmaha doživela po drugi svetovni vojni, ko je vlada podelila olajšave vojnim veteranom. S tem so si slednji lahko kupili ali zgradili lastne hiše, kar je povzročilo poplavo skoraj identičnih hiš v predmestjih. Posamezne soseske predmestij so dajale dom razmeroma homogenim socialnim skupinam in poklicem.
Te predmestne soseske so bile gospodarsko odvisne od centrov urbanih središč in so zaradi posledične potrebe po dnevnih migracijah, ki so terjale transportna sredstva, čas in denar, ostale v domeni premožnejših družbenih slojev. Po vojni so bila predmestja zaradi močnega porasta novorojenih otrok (baby boom) polna teh, značilne pa so bile tudi prostorne hiše, vrtovi, snažnost, nizka stopnja kriminala, boljše šole, manjši davki in zasebnost (družine so bile v tem novem načinu bivanja namreč odmaknjene od svojega sorodstva).
Emigraciji prebivalstva iz mestnih jeder je sledila tudi migracija trgovin v predmestne konce, zaradi česar so nastali veliki predmestni nakupovalni centri (angleško shopping mall). Zgrajena so bila tudi blokovska naselja za ostarelo prebivalstvo, ločence in nekoliko revnejše sloje, ki so težje prišli do lastne hiše. Zatem so se zavoljo nižjih davkov, bližine delavcev in manj kriminala pričele v predmestja priseljevati tudi korporacije. Ker so bile javnoprometne povezave v predmestja iz drugih predmestij slabše kot v sama jedra, je prišlo tudi do razmaha uporabe avtomobilov za dnevni prevoz v službo. To pa danes predstavlja velike težave, saj prebivalci ZDA preživijo več in več časa za prevoze v službo ter čakanje v vsakodnevnih prometnih zamaških. Danes v predmestjih živi 59 % urbanega prebivalstva, v centrih 41 %.
Kljub temu pa mestna jedra niso ostala brez kakršnega koli namena. Tam imajo namreč še vedno svoje prostore uradi, uprava, izobraževalne ustanove in nočno življenje ter modne trgovine.
V današnjem času pa se spreminjajo tudi prvotna predmestja, saj se prebivalci teh odločajo za nova robna območja, kjer je prostora, snage in miru še več. S tem prvotna suburbanizirana območja izgubljajo prebivalstvo oziroma prejemajo povečan delež pripadnikov revnejših slojev, kar prinaša manjšo finančno stabilnost zaradi slabše razvite ekonomije in več kriminala. Ob koncu 20. stoletja so se tako tudi predmestja spopadla z mestnimi problemi, zato ima več in več najnovejših in premožnejših sosesk svoja zaključena ozemlja z ograjami in varovanjem.
Trend prihodnosti bi utegnil biti preseljevanje prebivalcev v manjša mesteca, kjer bi imeli več miru, večjo povezanost s skupnostjo in manj vsakodnevnega transporta na delovno mesto in po opravkih. To bodo po vsej verjetnosti pospešile elektronske komunikacije, ki med drugim omogočajo sodelovanje in delo na daljavo. Naproti umikanju prebivalstva iz mest pa govori strmo dvigovanje cen bencina in torej tudi vsakodnevnega transporta.
Že prvi evropski priseljenci so se zavedali velikih možnosti, ki jih ponujajo naravna bogastva te dežele. Tudi zato so se ZDA hitro razvile v vodilno agrikulturno in kasneje industrijsko silo. Tako je človek s svojim delovanjem močno preoblikoval površje, gozdove severa in severovzhoda ter prerije Velikega nižavja spremenil v polja, z lovom pa iztrebil mnogo domorodnih živali. Izjemen negativen učinek na okolje je imela tudi sprva industrijska revolucija in nato demografska eksplozija.
Prvi znaki okoljevarstvene zavesti so se v Združenih državah pojavili v drugi polovici 19. stoletja, ko je vlada vzpostavila nekaj naravnih rezervatov. Kljub temu je trajalo do 60. let 20. stoletja, preden je družba ZDA širše spregovorila o okoljskih problemih. Takrat so bile vpeljane nekatere konvencije, povečalo se je število naravnih rezervatov, deklarirano varovanje ekosistemov ipd. Kljub temu ekološke težave ostajajo tako kot v ostalem industrializiranem svetu tudi v sedanjosti problem ogromnih razsežnosti in smeri. Združene države za primer proizvedejo 20 % svetovnih izpustov ogljikovega dioksida v atmosfero, a se kljub temu nočejo zavezati Kjotskemu protokolu.
Ameriški staroselci so bili sprva nomadski lovci, seleči se sem ter tja ter izkoriščajoči lokalne dobrine za hrano. Ko so se kasneje ustalili in pričeli kmetovati, so ustanavljali male vasi. Tudi v tem obdobju so bile gomile nekaterih plemen največ, kar je dolgoročno ostalo od indijanskih naselij.
Evropejci so brž ob svojem prihodu dognali, da je nov svet okolje naravnih bogastev. Lovci, ki so bili prvi evropski popotniki v notranjost dežele z vzhodnih obal, so poročali o obilici živali, zlatu in srebru ter neomejenih planjavah, kar je privlačilo kmete. Ti so potovali po poteh lovcev in skrčili gozdove ter vzpostavili kmetijska posestva na področjih nekdanjih gozdov in prerij. Iztrebljenih ali zdesetkanih je bila množica živalskih vrst; to se je sprva zgodilo živalim z dragocenim krznom, pa tudi bizonom v Velikem nižavju. Močno so upadle količine orlov, grizlijev in volkov zaradi kmetov, ki so zavoljo varnosti svojih čred pobijali zveri. Priseljenci so takisto pustošili v priobalnih vodah, kjer je 80 % vseh svetovnih kitolovcev, kolikor jih je do sredine 19. stoletja pripadalo prebivalstvu ZDA, pripeljalo nekatere vrste kitov na rob izumrtja.
Te večajoče se težave so povzročile vzcvet zgodnjih okoljevarstvenih idej, kljub temu, da je bil to čas, ko je bila splošna družbena klima naravnana proti okolju kot proti nevarni divjini, ki jo je potrebno ukrotiti. Prvi v teh idejah so bili transcendentalisti 30. let 19. stoletja, kakršna sta bila Ralph Waldo Emerson in Henry David Thoreau. Transcendentalizem je bil protest proti takratnemu stanju družbe in kulture, njegovo prepričanje je bilo, da je vsa predmetnost svéta, in sicer tudi tista, ki je ni ustvaril človek, pač pa narava. Naslednji korak je napravil George Perkins Marsh, ki je leta 1864 objavil knjigo o uničevanju okolja Človek in narava (angleško Man and Nature), ob tem pa tudi serije fotografij iz Yellowstonea, ki so poudarjale lepote tamkajšnje narave. Tako je leta 1872 območje Yellowstone postalo prvi narodni park Združenih držav. Leta 1891 je vlada ustanovila področja nacionalnih gozdov, a so bila mnenja o tem, kaj naj bi ti predstavljali, različna. Direktor službe za gozdove ZDA je na primer menil, da so to rezervati, v katerih je shranjen komercialni les nacionalnega pomena. Ta nasprotja obstajajo tudi danes. K nastanku več drugih narodnih parkov je mnogo prispeval ameriški predsednik Theodore Roosevelt. Kasnejši razvoj okoljevarstva pa je pomembno zaznamovala ekološka katastrofa 30. let, Dust Bowl. Vlada je zato organizirala izobraževanja za kmete o kmetovanju.
Združene države kljub vsemu niso imele večjih ekoloških težav do 20. stoletja, saj je bilo prebivalstvo razmeroma majhno, industrija razmeroma slabo razvita, urbanih področij, ki so edina trpela za hudo onesnaženostjo, pa je bilo malo. Ko se je zaključila druga svetovna vojna, so Združene države šle skozi epohalni gospodarski razvoj, saj so bile ena redkih držav, ki niso utrpele velike škode pri industrijski infrastrukturi. S tem so postale največja proizvajalka in potrošniška država, svoje pa je prispeval pojav baby boom oziroma velik porast novorojenčkov po koncu vojne. Razvili so se urbani centri s koncentriranimi količinami smoga, turbopotrošnja ameriške družbe pa je producirala ogromne količine smeti; reke so postale onesnažene z industrijskimi in kmetijskimi odplakami, vse skupaj pa je bilo najhuje v visoko industrializiranem severovzhodu države.
Odgovor na hitro porajajoče se nove okoljske težave je bil porast zavesti o degradaciji okolja v 60. in 70. letih. Pomembno je na to vplivala morska biologinja Rachel Carson, ki je 1962. leta spisala delo Tiha pomlad (angleško Silent Spring) in v njej zaključila, da bodo živalske vrste v ZDA v kratkem tako razredčene (med drugim zaradi uporabe takrat izjemno priljubljenega insekticida DDT), da spomladi ne bo več slišati petja ptic. Tudi znanstvene študije so začele poročati o povezanosti onesnaženega okolja in zdravstvenih težav pri ljudeh, med drugim je bilo ugotovljeno tudi, da se v naravi odlagajoči strupi preko prehranjevalne verige znajdejo v njenem zadnjem členu, človeku. Svoje so naznanjale tudi nesreče, ki so pričale o sklopu problemov. Znan je primer »goreče reke« Cuyahoga v Ohiu iz leta 1969, po kateri so plavali oljni madeži in drugi odpadki ter se vneli.
V Združenih državah Amerike je tako prvič prišlo do obeleževanja dneva Zemlje, 22. aprila 1970, ko so posamezne skupine protestirale proti zlorabljanju okolja. Prihajajoča doba je prinesla več zakonskih ukrepov, ki naj bi peljali k varovanju okolja. Ustanovljena je bila Agencija za zaščito okolja, ki postavlja okoljske standarde, odobrava načrte, ki predvidevajo onesnaževanje, načrtuje čiščenje že onesnaženega okolja ter nadzoruje regionalne izpuste umazanije v vodovje. Uredba o čistem zraku iz leta 1970 je vzpostavila meje za izpuste plinov za industrijo in avtomobile, 1972. leta je bil sprejet akt o čisti vodi, katerega cilj je preprečitev izlivanja vseh umazanij v vse vode vključno z obalnimi, leto kasneje pa uredba o ogroženih vrstah, ki naj bi poskrbela za zaščito teh; nekatere vrste so si zatem opomogle, več izmed njih pa ne.
V 70. in 80. letih je prišlo do bolj obsežnega raziskovanja posledic onesnaževanja, kar je prineslo razkritje novih tveganj. Vnela se je vroča javna razprava o naseljevanju na območjih, ki so nekoč služila kot odlagališča za nevarne odpadke; tako kot drugod po svetu je bil odkrit kisli dež, ki nastane ob združitvi zračne nesnage z vlago ter povzroči zastrupitev vodnih teles ter škoduje življenju na zemeljskem površju; zgodila se je nesreča na Otoku treh milj v Pensilvaniji leta 1979, ko je prišlo do eksplozije v jedrski elektrarni in do izpusta količine radioaktivnega plina, kar bi kmalu vodilo do stalitve sredice in izpusta radioaktivnega materiala; ZDA so nenazadnje kot visoko razvita industrijska država v veliki meri povzročile tudi pojav tople grede in tanjšanje ozonskega plašča.
Medtem ko je bilo vse več govora o ekoloških problemih in ukrepih proti njim, so se našle skupine, ki so bile mnenja, da ekološki ukrepi omejujejo svobodo uporabe okolja in svobodo gospodarjenja. Takšno mišljenje je bilo še posebno prisotno v državah zahoda ZDA, kjer je bilo mnogo prebivalcev zaposlenih v rudarstvu in lesni industriji. Tu namreč pride do trka med idejo, da je okolje družbeni zaklad, ki ga je potrebno ohraniti za prihajajoče generacije, in idejo, da je kvalitetno življenje v materialnem izobilju (potrošništvo) ter gospodarstvu, ki stalno zagotavlja nova delovna mesta za naraščajoče število prebivalcev.
To je vodilo do organizacije gibanja Sagebrush Rebellion v poznih 70. letih, v katero so bili vključeni liberalni gospodarstveniki ter z njim stremeli k zmanjšanju vpliva zveznih oblasti na okoljsko in gospodarsko politiko. Izpostavili so dejstvo, da okoljevarstvo na eni strani pomeni zatiranje gospodarske svobode na drugi strani. Ta tabor je bil tudi pomemben pri izvolitvi konservativca Ronalda Reagana leta 1980, ki je omilil okoljevarstvene predpise in promoviral svobodni kapitalizem. Še danes prihaja do najbolj vročih razprav o okoljevarstvu nasproti gospodarstvu ob dogodkih, ko vprašanje ohranitve kake vrste prepreči gospodarski poseg v naravo.
V 80. in 90. letih 20. stoletja se je pojavila ideja o trajnostnem razvoju, ki naj bi ponudil ravnotežje med obema interesnima poloma. Ta promovira razvijajoče gospodarstvo, ki obenem skrbi za čim manjši vpliv na okolje. Udejanitev trajnostnega razvoja v ZDA in še bolj v svetu je tudi danes še daleč, saj obstajajo mnoge polemike o tem, kje je točka ravnotežja.
Združene države Amerike so se kljub velikemu onesnaževanju regionalnega in svetovnega okolja pridružile mednarodnemu sodelovanju na področju okoljevarstva. Znana je Konferenca Združenih narodov o okolju in razvoju, znana bolj kot Konferenca v Riu, 1992, kjer so se sestali predstavniki 178 držav in razpravljali o tem, kako rokovati z velikimi težavami. Združene države med drugim niso podpisale tam sprejete Konvencije o biološki raznovrstnosti, saj naj bi ta ogrožala svobodo biotehnoloških podjetij.
Navkljub mnogim prizadevanjem za preprečevanje okoljske škode se ta veča iz dneva v dan. Združene države so namreč največji porabnik fosilnih goriv, neregulirana potrošnja pa producira tudi ogromno konvencionalnih odpadkov ter krčenje naravnih bogastev. ZDA do danes še niso podpisale mnogih uredb o ekološki problematiki, med drugim Kjotskega protokola.
Ob prihodu prvih Evropejcev je bila polovica današnjih Združenih držav Amerike prekrita z gozdovi. Evropejci so jih kaj kmalu silovito skrčili zaradi potrebe po pašnih in poljedelskih površinah ter za kurjavo in industrijski les. Danes (prvotni) pragozdovi prekrivajo le 10 odstotkov svojega nekdanjega površja, uredbe pa dve tretjini današnjih gozdov (ti prekrivajo 25 % državnega površja) označujejo za komercialno dobrino. Polovica vsega industrijskega lesa pride iz pacifiških držav, to je tudi področje znanih gozdov v Kaliforniji; z Aljaske pa je znana jelka sitka. Gozdovi v manjši meri prekrivajo tudi jug države in Apalače ter dele območja Velikih jezer.
ZDA premorejo kot država celinskih razsežnosti množico mineralnih nahajališč. So največja proizvodnica fosfatov, druga na svetu po izkopu zlata, srebra, bakra, svinca, naravnega plina in premoga, tretja (za Rusijo in Saudovo Arabijo) po izčrpani nafti. Trije najpomembnejši mineralni proizvodi Združenih držav so goriva, in sicer zemeljski plin, nafta in premog. Država je 1996. leta izčrpala 23 odstotkov na svetovni ravni letno pridobljenega plina, 21 % premoga in 13 % surove nafte. Plin in nafta ležita na mnogih ležiščih v tleh Združenih držav, največ pa ju je najti na območju Teksasa in Oklahome, v Mehiškem zalivu ob obali Teksasa in Louisiane ter na severu Aljaske. Največje proizvajalke premoga znotraj ZDA so Wyoming, Zahodna Virginija in Kentucky.
Najpomembnejše domače kovine so zlato, baker, železova ruda, cink, magnezij, svinec in srebro. Ležišča bolj kakovostnih rud, kakršne so hematit, magnetit in limonit, so že izčrpana. Izmed industrijskih mineralov so najbolj uporabljani tisti v gradbeništvu: gline in ilovice, apno, soli, fosfatne kamnine, bor in kalij. Mineralna nahajališča so locirana zlasti na zahodu dežele.
Združene države so vsako leto prizorišče množice naravnih nesreč, katerih množico posredno povzroči človekova dejavnost.
Redkeje se pojavijo hude suše, a so te vseeno že večkrat zaznamovale posamezna zgodovinska obdobja ZDA. Tako Dust Bowl (slovensko prašna skleda), ki je sovpadal z veliko depresijo 30. let in je bil obdobje kronične suše ter silovitih peščenih viharjev v Velikem nižavju. Izselila se je skoraj celotna populacija, saj kmetovanje ni bilo več mogoče. V zadnjem letu je močna suša zajela južni pas države od Tihega oceana do Floride.
Tornadi mnogokrat pustošijo zemeljsko površje Velikega nižavja in srednjega zahoda. Vzrok so srečajoče se različne zračne mase, ki povzročijo vrtinčenje zraka v pomladnem in poletnem času. Območje od severnega Teksasa preko Kansasa v Tennessee je znano kot Tornado Alley (slovensko sprehajališče tornadov). Druga podobna nevarnost so orkani (angleško hurricane), ki mnogokrat pustišijo po obalah Mehiškega zaliva in južne atlantske obale, pa tudi po Havajih. Sezona orkanov se razteza od 1. junija do 30. novembra, z viškom od sredine avgusta do zgodnjega oktobra. Med najbolj uničujoče orkane sodijo orkan Galvestone 1900, Andrew 1992 in Katrina 2005. Sem ter tja udarijo po jugozahodnih obalah ZDA tudi ostanki tropskih ciklonov z vzhodnega Pacifika, kar prinese velike količine dežja.
Tudi poplave velikega obsega so redke, izjeme pa so velika poplava Mississippija 1927. leta, velika poplava 1993 in mnoge poplave ter blatni plazovi v letih 1982 in 1983 zaradi El Niňa. Večkrat pa se pojavijo, zlasti na goratem jugozahodu, lokalne poplave in blatni tokovi. Življenje nekoliko ohromijo snežni zameti, prisotni zlasti na severovzhodu države.
Zahodna obala osrednjih ZDA in deli Aljaske sestavljajo del pacifiškega Ognjenega obroča, ki je področje močnih ognjeniških in tektonskih aktivnosti ter je vir 90 % svetovnih potresov. Zato je več ognjenikov nanizanih v državah Washington, Oregon in v severni Kaliforniji vzdolž Kaskadskega gorovja. Več ognjenikov je tudi na Havajih, med njimi najvišja gora na svetu (merjeno od njenega vznožja na dnu Tihega oceana), a so človeškemu prebivalstvu razmeroma nenevarni – Kilauea sicer bruha neprestano od leta 1983, a ogrožajočega izbruha ni bilo od 17. stoletja dalje. Na drugi strani je bil rušilen izbruh Svete Helene v zvezni državi Washington leta 1980. Ognjeni obroč povzroča tudi potrese, ki zlasti prizadenejo Kalifornijo in južno Aljasko; zelo zaznamujoč je bil potres v San Franciscu leta 1906 in potres na veliki petek 1964 v Anchorageu na Aljaski.

Geografíja (iz grških besed Geo (γη) ali Gaea (γαια), oboje pomeni »Zemlja«, in grafein (γραφειν), kar pomeni »opisovati«, pa tudi »pisati« ali »kartirati«) ali zemljepís je veda in znanost o zemeljskem površju, ki raziskuje vse oblikovalne pojave in procese delovanja na to površje ali le njegov del, ter njihove medsebojne odvisnosti. Poimenovanje, ki ga je prvi uporabil Eratosten (275-195 pr. n. št.), bi dobesedno lahko prevedli kot »opisovanje Zemlje«. Geografija pri svojem raziskovanju iz sorodnih znanosti črpa le toliko podatkov, kolikor jih potrebuje za uspešno razlaganje in študije med seboj povezanih vzrokov, ki na določen način oblikujejo površje Zemlje. V splošnem spada med prostorske vede in za razliko od posebnih (sistematičnih) med kompleksne oziroma splošne znanosti.
Predmet geografskega preučevanja je zemeljsko površje, strokovneje geosfera, ki je združena celota litosfere, hidrosfere, atmosfere in biosfere. Geografija naj ne bi bila le veda, ki ustvarja prostorske opise pojavov in procesov, pač pa študija njihovih vzrokov in posledic ter njihove vloge in povezanosti v kompleksno celoto. Druge definicije zemljepis označujejo kot vedo, ki preučuje tvorne elemente pokrajine in njihovo medsebojno delovanje, pa tudi kot vedo, ki preučuje t. i. geografsko okolje, tj. naravni prostor, zaznamovan z antropogenimi elementi. Nekateri geografi zagovarjajo delitev na družbeno in fizično geografijo, drugi pa menijo, da takšna delitev ni sposobna preučevati bistvenega raziskovalnega predmeta zemljepisa.
Izraz geografija izhaja iz starega grškega jezika, v katerem hê gê pomeni Zemljo, grafein pa pisati. Avtor same besede je antičnogrški geograf Eratosten, nastala pa naj bi okoli leta 200 pr. n. št.
Zaradi svojega preučevanja neposrednega človekovega okolja je geografija družbeno zelo pomembna znanost. Sodobni svet namreč prinaša vedno večje posege človeka v geografsko okolje zlasti zaradi gospodarskega razvoja; ker geografija preučuje povezanost in pomen dejavnikov, ki oblikuje prostor, je nepogrešljiva za študijo vpliva vedno obsežnejših človekovih posegov v naravno okolje. Posledično je izjemnega pomena pri različnih vrstah gospodarskega in prostorskem načrtovanju. V povezavi s tem so v šestdesetih letih 20. stoletja nastale posamezne specializirane vede, kot je »regional science« (regijska znanost) v ZDA ali »Raumforschung« (raziskovanje prostora) v Nemčiji.
Zraven tega pa je geografija v današnjem času viden vzgojni element, ki zagotavlja boljše poznavanje sveta v več vidikih in s tem razumevanje tudi drugih civilizacij ter posledično potencialno sožitje. Njen širok spekter predmetov preučevanja omogoča poznavanje globalnega gospodarstva, političnih razmer in stanja tako naravnega kot družbenega okolja.
Zgodovina geografije se pričenja v predantičnem obdobju. Vse od takrat do današnjega časa je bilo dogajanje na področju geografske vede pestro, a do 19. stoletja večinoma omejeno na odkrivanje in popisovanje neznanih ozemelj oziroma opisovanje pokrajin ter kartografijo.
Antični Grki so prvi sistematično razvili geografijo kot znanstveno vedo. Najvidnejši predstavniki so Tales iz Mileta, Herodot, Eratosten, Hiparh, Aristotel, Strabon in Klavdij Ptolemej. Rimska kartografija novo osvojenih dežel je pridala številne nove tehnike.
V srednjem veku so arabski misleci, učenjaki, popotniki in raziskovalci, kot al-Idrizi, Ibn Batuta in Ibn Haldun nadgrajevali grško in rimsko znanje. S potovanji Marca Pola se je zanimanje za geografijo v Evropi povečalo. Še večjo potrebo po trdni teorijski podlagi pa so prinesla velika odkritja v 16. in 17. stoletju.
Bistvena delitev geografske vede je razdeljevanje na splošno in regionalno geografijo, ki se razlikujeta po prostorski razsežnosti preučevanja, ne pa tudi po njegovem predmetu. Danes najbolj razširjen sistem zemljepisnega preučevanja je sistem po nemškem geografu Alfredu Hettnerju, po katerem se geografsko okolje študira po plasteh, začenši s plastmi fizične geografije in nadaljujoč s plastmi družbene geografije. Vsaka od plasti je svoja geografska disciplina, kot npr. geomorfologija in demogeografija. Posamezne izmed teh plasti je moč opazovati od strani, medtem ko raziskovalec kompleksno sliko, skupek vseh dejavnikov, dobi s pogledom od vrha (slednje udejanja regionalna geografija).
Raziskave splošne ali obče geografije razlagajo zemeljsko površje v celoti, kar pomeni, da stremijo k postavljanju zakonov o oblikovalnih dejavnikih, ki veljajo za celotno geografsko okolje, tj. po celem svetu. V praksi preučuje pojave na določenih mestih (lokalno okolje) in jih združi v obče veljaven zakon ter ima potemtakem bolj ali manj analitičen značaj. Ker so preoblikovalni dejavniki lahko naravnega ali človeškega izvora, so ti glede na to raziskovani posebej, nato pa praviloma združeni v celoto, ki obrazloži splošno podobo vseh dejavnikov.
Fizična geografija zajema skupino zemljepisnih disciplin, ki se ukvarjajo z naravnimi oblikovalnimi dejavniki; prizadeva si za razumevanje naravne podobe geografskega okolja. Fizičnogeografske raziskave določajo vzorce rastlinskih in živalskih pasov, preučujejo procese, vezane na kamninsko zgradbo in geografsko širino, vpliv vodovja na pokrajino itd. Ta veja geografije je dodatno razdeljena na množico geografskih panog: matematično geografijo, geomorfologijo, klimatogeografijo, hidrogeografijo, pedogeografijo, fitogeografijo, zoogeografijo in nekatere druge.
Matematična geografija, ki sodi med najstarejše zemljepisne discipline in je v svojem zatonu, raziskuje Zemljo kot nebesno telo, torej izračunava fizikalne lastnosti, obliko, njeno gibanje in vrtenje ter položaje Sonca glede na Zemljo in obratno. Kljub temu, da je z naraščanjem razlagalne vloge geografije v 18. in 19. stoletju matematična geografija izgubila svoj velik pomen, je še vedno nepogrešljiva pri razumevanju množice pojavov, ki so pogojeni npr. z geografsko širino ali letnim časom. Snov matematičnega zemljepisa je dandanes bolj v domeni astronomije, geodezije in meteorologije.
Geomorfologija je v današnjem času ena bolj pomembnih fizičnogeografskih ved. Predmet njenih študij je relief Zemlje; preoblikovalni procesi, skupine reliefnih oblik in njihova prostorska razširjenost. Osredotoča se na prvem mestu na vpliv endogenih in eksogenih sil, velik del informacij pa črpa poleg geografije tudi iz geologije. Geomorfološka vedenja so uporabna pri predvidevanju geomorfoloških procesov, kakršni so plazovi, pa tudi pri varnostnih ocenah prostorskega načrtovanja in na več drugih za človeka pomembnih področjih, ki se tičejo naravnih sil. Je razmeroma mlada veda, katere začetki segajo v drugo polovico 18. stoletja.
Klimatogeografija študira podnebje in njegovo navezanost na situacijo na zemeljskem površju. Praktično je to vremensko dogajanje na določenem kraju v določenem času, ravno te podatke pa je moč s pomočjo statistike združiti v vremenske oziroma podnebne vzorce. Zanjo so pomembne lastnosti, kot so temperatura, vlaga zraka, padavine, vetrovi, zračni pritisk in osončenost. V zadnjem času pa je prišlo do porasta tolmačenja lokalnih dejavnikov, ki vplivajo na podnebje, tako npr. slemenitev gorske verige. Predmet preučevanja klimatogeografije je za geografsko znanost pomemben zaradi dejstva, da močno vpliva na podobo določene pokrajine, saj s podnebnimi pasovi zaznamuje tako razmestitev rastlinstva in živalstva kot gostoto človeških naselij in gospodarsko ter kmetijsko dejavnost. Ker se mnogo drugih značilnosti površja Zemlje navezuje na podnebje, je klimatogeografija tudi veda, ki raziskuje in postavlja modele klime v preteklih obdobjih ter s tem v veliki meri omogoča ugotavljanje pretekle podobe površja.
Hidrogeografija je veda o prostorski razmestitvi in vplivu vode na geografsko okolje. Ukvarja se z lastnostmi, gibanjem in učinki vodovja. Ker je predmet opazovanja obsežen, se strokovnjaki mnogokrat specializirajo na potamologijo, ki se bavi z rekami, limnologijo, katere področje so jezera, glaciologijo, ki razlaga ledenike, hidrogeologijo, vedo o podzemni vodi, ali oceanografijo, vedo o oceanih. Splošna praksa hidrogeografskega dela pa je dinamika vodnih mas, fizikalni in kemijski procesi v vodi, slanost, oblikovanje vodnih korit, toplotni procesi idr. Sorodna, a samostojna veda je hidrologija; od nje se hidrogeografija razlikuje po dejstvu, da slednja povezuje svoje izsledke na preostale oblikovalne dejavnike okolja in okolje samo.
Naloga fitogeografije je tolmačenje razporeditve rastlinske odeje po svetu in njenega vpliva na oblikovanje geografskega okolja. Ta zemljepisna panoga se ne ukvarja z raziskavami posameznih rastlinskih vrst, njihove sestave ali življenjskega kroga, pač pa z raziskovanjem lastnosti skupin rastlinja glede na podnebno prilagojenost, relief, prst, človekove posege ipd.
Fitogeografiji je podobna zoogeografija, le da se slednja osredotoča na razmestitev živalskih vrst po površini planeta. Njeno raziskovanje producira koristne podatke glede krčenja življenjskih okolij živali zaradi industrializacije, glede ribolova in lova, glede domačih živali idr.
Pedogeografija se bavi z razprostranjenostjo, množino in ostalimi lastnostmi prsti ter njihovimi vplivi na vegetacijo, geomorfološke procese, človekovo gospodarstvo in druge pojave. Ker je prst velikega pomena za več znanstvenih vej, med drugim za kmetijstvo, se je razvila samostojna veda, tloslovje ali pedologija.
Družbena geografija ali antropogeografija obravnava z vidika izvora popolnoma drug sklop okoljskih dejavnikov, in sicer antropogene dejavnike. Njen osnovni predmet so odnosi med človekom in naravo, ki v sodobnosti postajajo vse pomembnejši; človek se namreč na eni strani od narave oddaljuje, na drugi pa približuje, saj je njegovo gospodarstvo bolj in bolj vezano na naravne energijske in druge vire, zaradi česar prihaja do po mnenju mnogih prekomernega izkoriščanja in preoblikovanja geografskega okolja.
Antropogeografija je tesno povezana z več drugimi družbenimi vedami, ravno tako pa so v močnem sodelovanju tudi različne si družbenogeografske panoge, saj je v praksi nemogoče ločiti vzorce naseljenosti od političnih ali gospodarskih razmer in posledično demogeografijo od ekonomske in politične geografije. To je vzrok za tesnejše sodelovanje družbenogeografskih ved v primerjavi s fizičnogeografskimi.
Družbena geografija je razmeroma mlada veja, ki sta ji zasnove postavila utemeljitelja moderne geografije Carl Ritter in Alexander von Humboldt. Njeno prvo vidnejše delo je napravil Fridrich Ratzel (Antropogeographie) in v njem med prvimi zašel v geografski determinizem, ki po današnjem uveljavljenem mnenju precenjuje vpliv narave na človekov razvoj in ga označuje za tako rekoč usodnega. Za razvoj antropogeografije je bil pomemben dialektični materializem v geografiji, ki poudarja avtonomijo človeka od narave - ta naj bi bila sorazmerno naraščajoča z njegovo gospodarsko razvitostjo.
Demogeografija preučuje razširjenost, razmestitev in selitvene tokove prebivalstva po površju Zemlje. To sicer počne tudi množica drugih ved, a se od njih demogeografija razlikuje po tem, da izsledke navezuje na vse preostale preoblikovalne dejavnike. Uporabno vrednost te discipline je najti v potencialnem reševanju problemov prenaseljenosti in migracij.
Gospodarska ali ekonomska geografija raziskuje vpliv človekovega dela na pokrajino. V njeni domeni so razlaganje razporeditve proizvodnje, vpliva naravnih in družbenih dejavnikov na različna gospodarstva, teritorialne delitve dela po regijah, izmenjave in potrošnje dobrin itd. Njene poddiscipline so kmetijska geografija, industrijska geografija ter geografija prometa in izmenjave dobrin. Ekonomska geografija je tesno povezana s politično geografijo.
Izsledke geografije naselij gre povezati s tipi in razporeditvijo urbanih in ruralnih naselij. Ta so eden najbolj stalnih, neprekinjenih učinkov na obliko pokrajine. Zraven tega pa je mogoče preučevati tudi funkcijo različnih naselij, ki jo ta imajo za družbo.
Politična geografija tolmači vpliv političnih razmer na oblikovanje pokrajine. Te imajo namreč zelo velik vpliv na okolje, saj države ali imperiji in regije osnujejo različne industrijske načrte, različne družbene sisteme in raznolike druge strategije, kar vse v veliki meri vpliva na geografsko okolje. Dognanja politične geografije so bila skozi zgodovino često podlaga različnim imperialnim oziroma kolonialnim težnjam, zaradi česar se je zlasti med obema vojnama z nemškim nacizmom in italijanskim fašizmom diskreditirala. Njeno drugo ime je geopolitika.
Zgodovinska geografija ni nič drugega kot povezava zgodovine in zemljepisa; je stvaritelj rekonstrukcij zgodovinskih družbenih razmer, ki so imele vpliv na geografsko okolje. Z izjemo tega, da namesto fizičnogeografskih dejavnikov preiskuje družbenogeografske, je enaka paleogeografiji.
Regionalnogeografske raziskave se od splošnih ločijo po prostorski razsežnosti preučevanega predmeta. Preučujejo namreč določena geografska okolja in preoblikovalne dejavnike oziroma zakone, ki veljajo posebej za to okolje. Sodobna regionalna geografija stremi k sintetični obravnavi dejavnikov, torej združevanju slednjih v enotno sliko. Zraven tega je naloga pokrajinske geografije tudi smiselno razdeljevanje zemeljskega površja na regije. Zaradi lastnosti te veje zemljepisa, da dejavnike oblikovanja določenega površja obravnava dejansko kompleksno in v skupku, mnogi geografi pojmujejo regionalno geografijo kot končni smisel celotne znanosti.
Pojem regija, ki je bistveni predmet pokrajinske geografije, je v akademskih krogih tolmačen na množico načinov. Navkljub temu pa najbolj drži razlaga, da je regija del Zemljine površine, ki je glede na delovanje oblikovalnih sil zaokrožen v smiselno celoto, ta pa se po danih dejavnikih razlikuje od okoliških regij oziroma delov zemeljske površine. Regionalizacija, tj. razdeljevanje zemeljskega površja na regije, je poseben problem regionalnega zemljeslovja. Med regijami namreč ni ostrih meja, saj na njihovo podobo vpliva množica dejavnikov, izmed katerih vsi ne sodijo le v to regijo, pač pa tudi v sosednje. Ravno tako regije vplivajo ena na drugo, poleg tega pa se s časom spreminjajo in del ene regije lahko postane del druge; ta spreminjanja so mnogokrat tudi ciklične narave. Zaradi naštetega določanje regije terja privilegiran izbor posameznih dejavnikov, denimo osredotočenje na družbene ali fizičnogeografske dejavnike ali pa določeno kombinacijo teh. Tako je iz posameznih vidikov vedno moč oporekati kateremu od tipov regionalizacije (za primer, zelo uveljavljena regionalizacija, regionalizacija po celinah, je nesmiselna v primeru obravnavanja Ruske federacije, ki se s svojim ozemljem razprostira čez dve celini). Nekoliko nasprotno temu pa druge regionalizacije narekujejo posamezni geografski dejavniki, ki imajo močan vpliv na množico drugih; tako podnebje, ki se korenito spreminja z geografsko širino, narekuje tip prsti in rastlinstva, s tem pa tudi način življenja in razvitost regije; iz tega izhaja zelo jasna in znana delitev sveta na bioklimatske regije.
Spodnja regionalizacija, ki geografsko okolje razdeljuje na posamezne celine, je le ena izmed širše uporabljanih regionalizacij, a vendar ne vsestransko uporabna.
Antarktika je najbolj južna celina, katere velik del (t. j., z izjemo posameznih rtov ipd.) se nahaja pod Antarktičnim krogom. Fizičnogeografsko je deljena na dva dela z gorovjem, ki poteka od Weddellovega morja do Rossovega morja. Področje zahodno od Weddellovega in vzhodno od Rossovega morja se večinoma imenuje za Zahodno Antarktiko, preostanek pa za Vzhodno Antarktiko, vendar je takšno poimenovanje usmerjeno evropocentrično, saj je njegov temelj greenwiški ničelni poldnevnik. Celino prekriva ledeni pokrov, debel do 4 kilometre; na nekaterih mestih počiva na kamninski podlagi, ki se zaradi izostazije nahaja pod višino gladine morja. Skupna površina Antarktike je 14 milijonov km², od tega okoli 280.000 km² brez ledenega pokrova. Sicer je to najhladnejši, najbolj vetroven, suh, z 2.300 metri povprečne nadmorske višine (vštevši ledeno maso) pa tudi najvišji kontinent. Premore štiri ognjenike, ki so pojmovani kot aktivni, še več ognjenikov pa ustvarja okoliške otoke. Vpliv človeka na tej celini je zanemarljiv, saj so vsi naseljenci le znanstveniki in osebje na raziskovalnih postajah.
Afrika je po svoji površini druga največja celina sveta, saj meri okvirno 30 milijonov km². Na zahodu se pričenja z obalami Atlantika, na vzhodu pa končuje pri Indijskem oceanu. Njen severni mejnik so obale Sredozemskega morja, južni konec pa je rt Dobre nade. Večina kontinenta leži manj od 30 širinskih stopinj stran od ekvatorja. Povprečna nadmorska višina Afrike je 750 metrov, pestro razgibanost pa povzroča množica gorovij, strme nerazčlenjene obale in več velikih kotlin. Za mnogo potreb je regijsko razdeljena na severozahodno Nizko Afriko in jugovzhodno Visoko Afriko. Ker se razprostira čez več različnih bioklimatskih pasov, je na njej najti velik nabor fizičnogeografskih okolij, in sicer vse od največje puščave na svetu preko savan do tropskih deževnih gozdov. Vsled tega je težko govoriti o splošnem fizičnogeografskem značaju Afrike. V današnjem času je celina politično razdeljena na 61 držav. Njena kolonialna preteklost je pustila močan družbeni pečat, kar se danes najbolje odraža v močni zaostalosti oziroma vsestranski nizki družbeni razvitosti; pomemben dejavnik so gospodarske in politične nestabilnosti.
Azija je največja celina sveta; zaseda osrednji in zahodni del velike kopne mase Evrazije in je razširjena vkup s svojim velikim številom otokov preko 49.694.700 km². Njena meja z Afriko poteka po Sueškem prekopu, z Evropo pa večinoma po Ural, Kavkazu ter Črnem morju. Na severu jo omejuje arktično območje, na vzhodu Tihi in na jugu Indijski ocean. Izvzemši Antarktiko, ki jo prekriva več kilometrov debela plast ledu, je s svojimi 950 metri povprečne nadmorske višine Azija najvišja svetovna celina. K temu mnogo prispeva planota Tibet, katere vrhovi se vzpenjajo do največjih nadmorskih višin sveta. Premore okoli 50 državnih tvorb, med drugim največjo svetovno državo Rusko federacijo. Azija glede na gospodarsko in družbeno razvitost sodi v tretji svet, njen gospodarski razvoj pa je izjemno hiter.
Evropa je ime za zahodni konec velike kopne površine Evrazije. Na zahodu jo omejuje Atlantik, na jugu Sredozemlje, na severu Severno ledeno moerje in na vzhodu po prevladujočih pojmovanjih gorovje Ural, Kavkaz in Črno morje. Evropa je zlasti kulturno, ne pa tudi fizičnogeografsko samostojna enota, zaradi česar označevanje Evrope za celino mnogi pojmujejo kot evropocentrizem in trdijo, da je slednja evrazijski podkontinent, podobno kot Indija. Evropa je splošno močno razčlenjena: vsebuje mnogo polotokov (Skandinavski, Pirenejski, Apeninski idr.) in otokov (Islandija, Britansko otočje, Sardinija in Sicilija, Kreta idr.). Njena najvišja točka je gora Elbrus v Kavkazu, povprečna višina pa je izračunana na 340 metrov. Evropa je zibelka današnje Zahodne civilizacije in je že dolgo dom za svet zelo pomembnih kultur. Njena gospodarska razvitost je visoka.
Večina Južne Amerike leži pod ekvatorjem, njena površina pa je 17.820.900 km². Njene zahodne obale obliva Pacifiški ocean, vzhodne obale Atlantik, severne Karibsko morje, na jugu pa se končuje z rtom Horn. Celino zaznamuje drugo največje gorovje na svetu, Andi; vzhodno od njega pa je najti več višavij in največje svetovno porečje, porečje Amazonke. Različni podnebni pasovi ustvarjajo ekvatorialne gozdove, savane in pustinje, visokogorsko podnebje in pas tundre. Tudi Južna Amerika je nekdanja velika kolonialna regija, ki je danes slabo industrializirana, a ravno tako pod vplivom močnega gospodarskega razvoja. V zadnjem času so pomembne notranje migracije prebivalstva na urbanizirane robove celine.
Severna Amerika je po svoji površini tretji največji kontinent, razprostirajoč se preko 23,7 milijona km². Nahaja se med Pacifikom na zahodu, Atlantskim oceanom na vzhodu, Arktičnim morjem na severu ter na jugu Karibskim morjem oziroma Južno Ameriko. Njena obala je razmeroma razčlenjena; pestrost ustvarjajo trije izjemno veliki zalivi in množica otokov zlasti v Arktičnem morju. Celina se deli na Veliko osrednje nižavje, geološko mlado zahodno višavje, visok, a raven plato Kanadskega ščita in po obliki pester, razmeroma nizek vzhodni svet. Z vidika podnebja je pomembna t. i. mrtva črta na 100° z.g.d., na katere zahodni strani je podnebje sušno in neprimerno za poljedelstvo brez namakanja, nasprotno pa je vzhodno od tega mejnika. Ozemlje je politično razdeljeno med 10 držav, od katerih so največje Kanada, ZDA in Mehika. Severna Amerika z ZDA in Kanado predstavlja najbolj razvito gospodarstvo na svetu, kar je v velikem kontrastu s srednjeameriškimi državami na jugu regije.
Osnovni cilj geografovega dela je opisovanje in razlaganje človekovega okolja na Zemlji, zaradi česar je potrebno zbrati in preučiti oziroma prikazati za določeno študijo bistvene zemljepisne podatke. V praktičnem delu je to zbiranje neobdelanih, surovih podatkov ter nadaljnje preoblikovanje v geografske študije v obliki grafov, tabel, besedil, posebno pa zemljevidov. Osnova geografskega zbiranja podatkov je delo na terenu; zraven tega pa obstajajo tudi zelo pomembni viri iz druge roke, kot so statistični popisi, cenzusi in druge statistike, zemljevidi, fotografije idr. Druga svetovna vojna je prinesla velik napredek zračne fotografije, kar danes s pridom izkoriščajo tudi geografi za preučevanje zemeljskega površja. Najsodobnejši viri za izdelavo fotografij, kot so izdelava zračnih posnetkov s posebnimi filtri oziroma snemalnimi napravami (npr. infrardeči posnetki) ali radarsko snemanje s satelitov, so prinesli pomembne spremembe v geografskem preučevanju. Enako velja tudi za drugačne metode terenskega zbiranja podatkov, vključno z vrtanjem globokih vrtin v Zemljo in uporabo podmornic za raziskovanje podmorskega sveta.
sistematski ali analitični pristop razdeli podatke v različne kategorije, ki jih je moč obravnavati na svetovni ravni vsako zase
regionalni pristop je obravnava podatkov oziroma dejavnikov iz različnih (vseh) kategorij na določeni regiji; to je način dela regionalne geografije
opisni pristop je preprosto določanje posameznih pojavov ali njihove razmestitve
sintetični pristop je razlaganje lastnosti in vzročno-posledičnih zvez posameznih pojavov ali njihovega kompleksnega rezultata
Kartografija je veda o sestavljanju zemljevidov, ki izhaja iz geografskega in tudi drugih proučevanj terena. Zaradi obsežnosti področja se je osamosvojila v samostojno vedo; vsebuje namreč geodezijo, matematiko, psihologijo in še množico drugih ved. Kartografija je za zemljeslovje nepogrešljiva, saj upodablja sam predmet geografskega preučevanja. Karte so ravno tako podlaga za delo inženirjev, kmetijstvo in gozdarstvo, katastrsko vodenje, vse vrste prometa, vojaško strategijo, pa tudi posamezna področja ekonomije, zgodovine, geologije in drugih znanosti. Pomen kart izhaja iz omogočanja jasnega pregleda razprostranjenosti ter razporeditve različnih pojavov ali tudi intenzivnosti in povezanosti teh. Splošne karte tako dajejo splošno podobo zemeljskega površja z vsemi bistvenimi elementi, ki slednjega preoblikujejo; specialne karte pa namenoma zanemarijo nekatere elemente in se osredotočijo na bolj natančen ali večji prikaz posameznega pojava ali njih skupine. Pomemben del kartografije, ki se tiče geografskih študij, so kartogrami in kartodiagrami.
Terensko delo je osnova geografskega preučevanja, saj je za mnoge tipe podatkov edini vir podatkov iz prve roke, pri katerem je verodostojnost najmanj okrnjena. Med terensko delo sodi opazovanje različnih pojavov, risanje oziroma kartiranje posameznih procesov, merjenje različnih vrednosti (npr. temperatura vode), fotografiranje, zbiranje podatkov z anketiranjem ali pa preštevanjem. Pri tem je ključna množica pripomočkov, med katere odvisno od tipa raziskave sodijo kompas, GPS, višinomer, zaloge različnih merilnih snovi (npr. solna kislina za ugotavljanje apnenčaste sestave kamnine), kladivo itd. Večja dela na terenu pa terjajo tudi vrtalne stroje, letala, ladje, kisikove bombe in ostalo zahtevnejšo opremo.
Elektronsko obdelovanje podatkov je tako kot na drugih področjih tudi v geografiji v drugi polovici 20. stoletja napravilo revolucijo. Večina zlasti kartografskega dela je danes tako opravljena z vsaj eno ali nekaj oblikami geografskih informacijskih sistemov (GIS). To so elektronski sistemi za zbiranje prostorskih podatkov in povezanih lastnosti ter njihovo obdelovanje. Ti sistemi so dandanes najbolj široko uporabljani za izdelovanje kart, pa tudi za prostorsko načrtovanje, načrtovanje poti, upravljanje s katastrom ali strateškimi naravnimi viri.
Pri tem je najbolj zamudna preobrazba podatkov v elektronsko obliko; njihova obdelava, povezava v nove podatke, predvidevanje trendov in predstavitev pa elektronskim procesom vzamejo zelo malo časa. Druga prednost GIS je tudi dejstvo, da je klasičen kartografski prikaz na papirju statičen in ostaja neosvežen do novega izida karte, medtem ko GIS omogočajo dinamično obdelovanje in osveženo prikazovanje podatkov ter prikazovanje različnih slojev podatkov na eni kartni podlagi. Prostorska tehnologija geografskih informacijskih sistemov pa med drugim omogoča še izdelavo digitalnega modela nadmorskih višin, sistemov za prostorsko planiranje (npr. urejanje komunale naselij), načrtov za varstvo ogroženih mokrišč idr.
Laboratorijsko delo v geografiji pomeni obdelavo podatkov, navadno pridobljenih na terenu, zlasti za geomorfološke, hidrogeografske in pedogeografske analize.
Geomorfološko laboratorijsko delo obsega večinoma analizo sedimentov. Podvrženi so preiskavam, ki določijo njihovo velikost, oblikovitost, zaobljenost, temu pa sledi ugotavljanje starosti, zgradbe, podvrženosti različnim silam idr. Pedogeografske analize zahtevajo bolj zapletene postopke dela z mnogokrat manj skromno laboratorijsko opremo. Ti postopki po predhodnem pregledu slojevitosti prsti, barve in množine humusa določijo vlažnost, pH vrednost, vsebnost kalcija, zrnatost, trdnost in več drugih lastnosti. Za potrebe hidrogeografskih študij se izvaja kemična analiza vode. Iz pridobljenih podatkov, kot so količina raztopljenih snovi, vsebnost kisika oziroma kvaliteta vode, korozijska moč ali trdota vode, je mogoče sklepati o različnih procesih, ki potekajo v izvorni pokrajini.
Geografske metode zajemajo veliko mero preučevanja množičnih pojavov, te pa preučujejo kvantitativne ali statistične metode. Takšni pojavi so pojavi, katerih lastnosti ne gre odkriti s preučevanjem posamezne enote, pač pa le z analizo celotne statistične množice. Statistične raziskave so sicer pomembne za znanstveno delo, upravljanje institucij, tudi države, gospodarjenje ali strateško načrtovanje. Na področju geografije in sorodnih ved so statistične metode nepogrešljive za ustvarjanje podnebnih vzorcev, agronomske raziskave, trende rasti prebivalstva, izračunavanje gospodarske razvitosti območij ipd. Statistika je razdeljena na več vej, med katerimi kaže poudariti statistiko prebivalstva, industrijsko, obrtno, gozdarsko, kmetijsko, zdravstveno, trgovinsko statistiko, statistiko prometa, turizma in vremena.
Pod kvalitativne geografske metode se uvrščajo tehnike zbiranja kvalitativnih podatkov, ki jih za potrebe svojega raziskovanja uporabljajo tudi npr. antropologi ali sociologi. Tovrstne podatke je mogoče zbirati le na terenu in sicer z opazovanjem z udeležbo ali intervjuji. Takšnih metod se poslužujejo družbenogeografske discipline.
Sledeč med stroko uveljavljenemu mnenju, da je geografija sintetična veda, gre trditi, da slednja zbira študije množice drugih ved in jih združuje v kompleksno sliko dejavnikov oblikovanja geografskega okolja.
Za raziskave fizične geografije so zatorej poleg fizike in kemije pomembne študije astronomije, ki sama po sebi preučuje nebesna telesa; geologije, ki se ukvarja z nastankom in zgradbo Zemljine skorje ter drugih notranjih plasti, tektoniko in sorodnimi področji; meteorologije, ki raziskuje fizikalne lastnosti atmosfere, kakršni so vremenski pojavi; hidrologije, ki se bavi s kemijskimi in fizikalnimi lastnostmi voda, tj. prostorsko razmestitvijo, onesnaženostjo, kroženjem; biologije, ki preučuje živa bitja, tako rastline kot živali, pa tudi odnose med njimi v okviru ekologije; pedologije, ki se osredotoča na preiskovanje vsevrstnih lastnosti prsti in je pomembna za kmetijstvo; pa tudi geodezije, urbanizma, gozdarstva, agronomije, medicine, informatike in več drugih ved.
Za družbeno geografijo pa so pomembne študije sociologije, ki se ubada z ustrojem, odnosi, razvojem in zakoni človeške družbe ter pojavi v njej; politologije, ki je veja sociologije; ekonomije, ki preučuje družbeno proizvodnjo, menjavo in potrošnjo, delitev dela in gospodarske sisteme; zgodovine, ki preučuje človekov razvoj skozi čas; in etnologije, ki raziskuje človekovo kulturo in njen razvoj.
Slovenska geografija nosi zlasti vzgojno in znanstvenoraziskovalno vlogo. Slovenski geografi so zaposleni v pedagoških službah, hidrometeoroloških centrih, v turizmu, prostorskem načrtovanju, statistiki, novinarstvu in na več drugih področjih dela. Najpomembnejše zemljepisne organizacije v državi so Geografski inštitut Antona Melika, Inštitut za raziskovanje krasa SAZU, Oddelek za geografijo Filozofske fakultete v Ljubljani ter krovna društvena Zveza geografskih društev Slovenije. Ta znanost tudi v Sloveniji nosi velik družbeni pomen, kar je med drugim opaziti tudi iz dejstva, da je obvezna učna snov v drugi polovici osnovnega šolanja in v srednjem šolanju.
Prvi vidnejši geograf je bil Janez Vajkard Valvasor, ki je v delu Die Ehre des Hertzogthums Crain leta 1689 zapisal množico geografskih podatkov s področja družbene geografije. Prva pomembna karta Vojvodine Kranjske pa je nastala v 18. stoletju pod rokami Dizme Florjančiča. Pomemben zgodovinski prelom je pomenila ustanovitev geografskega oddelka na ljubljanski univerzi v šolskem letu 1920/21, ki ga je sprva vodil Artur Gavazzi, za njim pa vrsto let najvidnejši slovenski geograf Anton Melik. Po drugi svetovni vojni, leta 1946, pa je bil pod okriljem Slovenske akademije znanosti in umetnosti ustanovljen Geografski inštitut, istega leta pa še zemljepisni muzej. Za slovensko geografijo je pomemben tudi prispevek amaterskih raziskovalcev.
Vrišer, I., 2003. Uvod v geografijo. Ljubljana, Oddelek za geografijo Univerze v Ljubljani, 414 str.
Natek, K., 2002. Geomorfologija, študijsko gradivo za predmet geomorfologija. Ljubljana, Oddelek za geografijo Univerze v Ljubljani, 217 str.
Martin, Geoffrey J.; Thompson, John. H. Geography. Encarta Reference Library Premium 2005

Gibanje Zemlje ima več oblik in vpliva na množico pojavov, ki se zlasti tičejo površja Zemlje; tako je vzrok letnim časom, menjavanju dneva in noči ter njunim dolžinam, pa tudi različnim podnebnim pasovom, določanju časa in več drugim predmetnostim. Osnovni gibanji Zemlje sta njeno vrtenje (rotacija) in kroženje (revolucija). Prva pomeni vrtenje planeta okoli njegove osi z obodno hitrostjo na ekvatorju 465,12 m/s, kar pomeni zasuk za 360° v enem dnevu oziroma 23h 56m 4s. Neposredna posledica tega vrtenja je menjavanje dneva in noči. Kroženje Zemlje pa pomeni gibanje po tiru okkoli Sonca s srednjo hitrostjo 30,287 km/s, kar za celoten obrat traja eno leto oziroma 365,24 zemeljskih dni.
Z gibanjem Zemlje se je ukvarjala znanost večine poznanih civilizacij, kar pomeni, da je bilo predmet mnogih razprav, raziskovanj in nazadnje domišljijskih predstav. Glede na to, da opazovanje neba neposredno napeljuje na misel o nepremični Zemlji in premikanju nebesnih teles okoli nje, so bile sem usmerjene misli mnogih ljudstev.
Podatke o raziskovanju gibanja Zemlje in nebesnih teles je moč izslediti do Kaldejcev in Egipčanov, ki so verjeli, da je Zemlja nepremično telo; o enakem so bili prepričani tudi stari Grki, ki so si vzhajanje, kulminacijo in zahajanje Sonca ter drugih teles razlagali kot kroženje slednjih okoli Zemlje. O njihovem poznavanju in pojmovanju je mnogo zapisal Klavdij Ptolemej v svojem delu Velika sintaksa (Megale Syntaxis); tu je moč prebrati, da je Zemlja nepremično telo v sredini Vesolja, po krožnih poteh pa okoli nje krožijo Sonce, Mesec in planeti. Slednji naj bi potovali po majhnih krogih, središča katerih bi bila umeščena na velike kroge okoli Zemlje. V tistem času je bil Saturn zadnji poznan planet; za njim naj bi se nahajalo nebo, na njem nepremične zvezde, vse skupaj pa bi se vrtelo okoli našega planeta. Ta pogled, ki je obveljal vse do 16. stoletja kljub posameznim poprejšnjim neuveljavljenim zamislim, se imenuje geocentrični svetovni sistem.
Prelom v znanje o gibanju Zemlje je prinesel poljski astronom Nikolaj Kopernik, ki je 1543. leta spisal delo O gibanju nebesnih teles. V njem je dokazoval, da se Zemlja vkup z ostalimi planeti vrti okoli Sonca in da je premikanje nebesnih teles okoli Zemlje le navidezno, pa tudi to, da so tiri Zemlje in drugih planetov krogi, napeljani okoli Sonca, za Saturnom pa je najti kroglo zvezd stalnic, ki je nepremična. To je bilo seme za uveljavitev nazora, imenovanega heliocentrični svetovni sistem.
Ideje astronoma Kopernika sprva niso naletele na odobravanje, a so njegov pogled vendarle potrdila kasnejša raziskovanja. Tu je bilo pomembnih več znanstvenikov, med njimi Galileo Galilei in Johannes Kepler. Ta je dlje časa opazoval gibanje Zemlji bližnjega planeta Marsa in tudi na osnovi poprejšnjih ugotovitev danskega znanstvenika Tycha Braheja postavil hipotezo, da se vsi planeti gibljejo okoli Sonca po elipsah, skupno gorišče teh elips pa predstavlja Sonce; da spojnica med središčem Sonca in središčem določenega planeta v enakem času na katerem koli odseku oriše enako ploščino; in da je kvadrat obhodne dobe planeta, deljen s tretjo potenco velike polosi ekliptike, za vse planete enak. Prva izmed teh zakonov je Kepler objavil v Novi astronomiji o gibanju zvezde Mars leta 1609, zadnjega pa v knjigi Skladnost sveta deset let zatem. Ti zakoni so bili podlaga za prikaze tira in hitrosti premikanja planetov okoli Sonca.
Na tem mestu je znanost prišla do vprašanja, zakaj se takšno gibanje sploh dogaja. Tu je svojo vlogo odigral Isaac Newton z zakonom o splošni gravitaciji, ki trdi, da se dve telesi med seboj privlačita s silo, ki je premo sorazmerna njunima masama ter obratno sorazmerna kvadratu razdalje med njunima središčema. Poznavajoč ta zakon je moč sklepati tudi, da se manjše telo vrti okoli večjega. Po tem, ko je Kopernik pokazal na to gibanje, ko je Kepler prikazal njegov potek ter je Newton iznašel vzrok, je prišlo do modernega pogleda na Zemljina gibanja.
Planet Zemlja se vrti okrog svoje vrtilne osi, ki potuje skozi oba tečaja in središče. Da se enkrat zasuče okrog svoje osi od zahoda proti vzhodu za 360°, traja 23 ur, 56 minut in 4 sekunde. Točke na zemeljski površini se ne vrtijo z enako hitrostjo zaradi okrogle oblike planeta. Ker mora točka na ekvatorju v enakem času napraviti mnogo daljšo pot kot točka v bližini enega ali drugega pola, mora imeti mnogo večjo hitrost; ta znaša na ekvatorju 465,12 m/s, medtem ko je na samih polih ničelna.
Vrtenja Zemlje neposredno ni mogoče opazovati, saj se skupaj z njo premika tudi vse v njeni notranjosti in, kar je bistveno, v opazovalčevi okolici na površju. Zato se samo po sebi zastavlja vprašanje, ali se vrti Zemlja ali pa morda vse v njeni okolici. To je zmedlo mislece v starogrški družbi, ki so idejo o rotirajoči Zemlji zavrgli zaradi razmišljanja, da bi se v tem primeru zaradi ogromne obodne hitrosti kot posledice velikosti Zemlje (njeno velikost je ocenil Aristotel) vsi nepritrjeni predmeti kotalili sem in tja po njenem površju. Niso namreč še bili seznanjeni z mehanskim zakonom vztrajnosti, ki določa, da se vsako telo giblje s smerjo in hitrostjo, ki mu je bila dana v začetku premikanja, vse dokler ne pride do ovire.
Eden izmed dokazov o vrtenju Zemlje, ki so jih odkrili kasnejši znanstveniki, pa je oddaljenost Zemlji najbližje zvezde Alfa Centaurus. Ta je oddaljena 4,3 svetlobnega leta in da bi v 24 urah obkrožila Zemljo, kot se to navidezno zgodi, bi morala pri takšnem obsegu okrog zemeljskega tira potovati s hitrostjo, mnogo večjo od hitrosti svetlobe, kar pa je za obstoječo materijo nemogoče.
Pojave, ki dokazujejo vrtenje Zemlje okrog svoje osi, je moč zaslediti bodisi s poskusi na enem kraju bodisi s primerjavo opazovanj na različnih krajih zemeljskega površja.
Pri tem je pomemben pojav, ki ga je s teorijo dokazal že Isaac Newton leta 1679, s praktičnim poskusom pa je bil dokazan 1791. leta. Gre za odklon prosto padajočega telesa, ki ga spustimo s čim večje višine. Pri natančni meritvi je namreč opaziti, da je telo pristalo nekoliko vzhodneje od pričakovane točke, tj. natanko navpično pod točko spusta. Odklon se zgodi zaradi dejstva, da je vrhnja točka poti telesa, denimo vrh stolpa, bolj oddaljen od središča Zemlje in ima zato večjo obodno hitrost. Predmet, odvržen z vrha, bo tako po zakonu vztrajnosti obdržal svojo hitrost potovanja na vzhod in se bo tjakaj premikal hitreje kot točka natanko pod njim, temu primerno pa tudi pristal bolj vzhodno. Takšen odklon je majhen, saj se je pri poskusu meta krogle v rudniški jašek, globok 158,5 metra na zemljepisni širini 51°, krogla znašla 28,4 milimetra vzhodneje od navpičnice. Bolj do izraza pa bi prišel ob npr. odmetu z letala 10 tisoč metrov nad tlemi, ko bi prosto padajoče telo odvisno od zemljepisne širine zaneslo približno 7 metrov vstran.
Drugi pojav te vrste je navidezno vrtenje ravnine nihala, imenovano tudi Foucaultov poskus z nihalom. Če bi slednjega postavili nad katerega od zemeljskih tečajev tako, da bi podaljševalo vrtilno os, bi nihalo níhalo in pri tem spreminjalo smer gibanja tako, da bi projekcija njegovega gibanja v eni uri ustvarila dva kota po 15° z istim vrhom, in sicer natanko na polu. Vztrajno nihanje bi v 24 urah zarisalo projekcijo gibanja nihala na ravnino, ki bi obsegala kót 360°. Praktični preizkus takšnega pojava, ki ga je možno izvesti kjerkoli izvzemši točke na ekvatorju, je leta 1851 izvedel francoski fizik Léon Foucault v kupoli pariškega Panteona s 67 metrov dolgo kovinsko vrvjo in 28 kilogramov težko kroglo na njenem koncu, na spodnji strani krogle pa z iglo, ki je v posuti pesek risala vzorec. Njen odklon v eni uri je znašal 11° 17'. Takšen pojav se pripisuje dejstvu, da se bo nihalo vedno gibalo v prvotni smeri ne glede na premikanje točke, na katero je obešeno. Poskus pa bi ne deloval na ekvatorju, saj sta ravnina ekvatorja in ravnina meridiana za razliko od drugih lokacij enaki ves čas vrtenja Zemlje.
Posledica vrtenja Zemlje je tudi njena različna težnost, ki je odvisna od zemljepisne širine. Tako na ekvatorju izmera vrednosti zemeljskega pospeška da vrednost 978,049 cm/s², medtem ko je na obeh polih ta rezultat 983,221 cm/s². Videti je, da je težnost na polih večja od tiste na ekvatorju. Razliko gre pripisati vplivu centrifugalne sile, ki jo proizvaja ravno vrtenje Zemlje. Ta deluje v nasprotni smeri sile teže in jo zato zmanjšuje, in sicer najmočneje na ekvatorju, saj je tam obodna hitrost in z njo centrifugalna sila največja.
Ena bolj pomembnih neposrednih posledic vrtenja Zemlje pa je tudi odklon horizontalnih gibanj na površju Zemlje, imenovan Coriolisova sila po francoskem inženirju Gaspardu Gustavu Coriolisu. To je pojav, v katerem se vsa velika gibanja po površju Zemlje, kakršna so morski in zračni tok, izstreljena topovska krogla, potujoča raketa, vlak na železniških tirih in reka, odklanjajo od prvotne smeri, in sicer je ta odklon tem bolj izrazit, čim bolj vzporedno s poldnevnikom se gibanje vrši, tj. od severa proti jugu ali obratno. Tako je opaziti odklon v desno, ko preučujemo takšno gibanje na severni polobli Zemlje ter odklon v levo, ko gre za gibanje na njeni južni polovici; reke, ki tečejo po severni poluti od severa proti jugu, imajo bolj erodirane svoje vzhodne (torej leve) bregove, v nasprotnem primeru pa so razjedeni zahodni bregovi. Smer je obratna na južni polobli. Isto velja tudi za železniške tire. Efekt je, kot omenjeno, še ena izmed posledic vrtenja Zemlje okrog vrtilne osi: če se telo giblje na drugačni zemljepisni širini od tiste, proti kateri potuje (kar se najizraziteje zgodi ob gibanju od severa proti jugu ali obratno), ima tudi drugačno obodno hitrost od okolice, proti kateri se premika. Tu zopet nastopi zakon inercije (vztrajnosti), ki povzroči, da telo, gibajoče se proti ekvatorju, skuša zadržati svojo hitrost gibanja proti vzhodu, ta pa je manjša od hitrosti tal nekoliko bolj proti ekvatorju. Posledično to telo »odriva« tla pod seboj na zahod, kar je vidno v npr. bolj erodirani zahodni strani rečnega brega, katerega tok potuje proti ekvatorju. Coriolisova sila je zraven tega tudi pomemben dejavnik pri pihanju pasatov, katerih pot se začne na približno 30° severne in južne geografske širine ter je usmerjena proti ekvatorju. Ti vetrovi se počasi odklanjajo proti zahodu, tako da na severni polobli pridobijo novo smer severovzhod-jugozahod, medtem ko na južni strani ekvatorja začno potovati od jugovzhoda proti severozahodu; ko preidejo ekvatorsko črto, gre njihov odklon v drugo smer.
Pojav premikanja poti umetnih satelitov je znanost zasledila šele v obdobju potovanj v vesolje. Podlaga pojavu so umetni sateliti oziroma njihove orbite. Ti sateliti v določenem času obkrožijo Zemljo, pri tem pa presekajo ekvator vsakič v drugi točki, in sicer nekoliko zahodneje od točke, skozi katero so nad ekvatorjem potovali v prejšnjem krogu poti. Do tega pojava bi ne prišlo v primeru nerotirajoče Zemlje.
Najbolj opazna posledica Zemljinega vrtenja okrog vrtilne osi osi je menjavanje dneva in noči. V vsakem trenutku je tako osvetljena natanko polovica Zemlje, medtem ko je njena druga polovica obrnjena stran od Sonca, zaradi česar je na tem delu površja čas noči. Takšno menjavanje dneva in noči ima cel kup posledic zlasti na zemeljsko površje in posledično tudi na življenje človeka.
Tudi sploščenost Zemlje gre pripisati njenemu vrtenju. Vsako telo, ki se vrti, se namreč splošči na spodnjem in zgornjem delu, njegova sredina pa se izboči. Pri tem sta vpleteni centrifugalna in centripetalna sila, ki ju povzroča Zemljino dnevno vrtenje.
To vrtenje pa poleg množice drugih posledic povzroča skupaj z vplivom Meseca tudi plimovanje morja.
Vrtenje Zemlje je potovanje tega planeta po tiru okoli Sonca. Za to pot pri svoji srednji hitrosti 30 km/s potrebuje 365,24 zemeljskih dni. Zakone, po katerih se to gibanje vrši, je utemeljil nemški astronom Johannes Kepler.
Tir Zemlje okoli Sonca ima obliko elipse ter je nameščen na ravnini ekliptike. Njegov obseg je 939.200.000 kilometrov, dolžina velike osi elipse, ki se imenuje apsidnica, znaša 299 milijonov kilometrov, medtem ko je krajša os za samo 42.000 kilometrov krajša (zaradi majhne izsrednosti, tirnica je skoraj krožnica). Apsidnica je povezovalna črta med perihelijem, ki je Soncu najbližja točka na Zemljini poti, ter med afelijem, ki leži najdlje od Sonca glede na Zemljino pot; Sonce se namreč sicer nahaja na apsidnici, a ne na njeni sredini. Linearna ekscentričnost, ki je oddaljenost Sonca od središča apsidnice, nosi vrednost 2.504.000 kilometrov. Elipsa Zemljinega tira je precej podobna krogu, saj je njena ekscentričnost z vrednostjo 0,0167491 majhna.
Ekliptična ravnina z nebesnim ekvatorjem oklepa kót 23° 26' 42", iz česar sledi, da je Zemlja glede na ekliptiko nagnjena za tolikšen kót, velikost kota med ekliptiko in Zemljino osjo vrtenja pa znaša 66° 33' 18". Posledica te nagnjenosti so letni časi, pa tudi podnebni pasovi, dolžina dneva idr.
Na Zemljinem tiru se pojavlja več značilnih točk. Dve že omenjeni točki sta perihelij, ko je Zemlja Soncu najbližje, tj. 147 milijonov kilometrov stran, ter afelij, ko se Zemlja nahaja 152 milijonov kilometrov stran od Sonca oziroma je najdlje. Preostaneta še dve pomembni točki, katerih oddaljenost od Sonca je enaka, tj. 149.500.000 kilometrov oziroma natanko 1 astronomska enota. Druga pomembna skupina točk na apsidnici so štiri kardinalne točke, ki označujejo trenutek po dveh Sončevih obratov in enakonočij. Slednji, spomladansko in jesensko enakonočje – torej trenutek, ko se Sonce nahaja v nadglavišču (zenitu) nad ekvatorjem in ko je na vseh točkah Zemlje dolžina dneva enaka dolžini noči – povezuje ekvinokcijska črta, ki poteka skozi Sonce. Preostali dve točki, poletni in zimski solsticij oziroma Sončev obrat – trenutek, ko se Sonce nahaja v zenitu nad severnim ali južnim povratnikom in je torej najbolj odklonjeno od ekvatorja – pa povezuje solsticijska črta, ki ravno tako prebada Sonce in je na ekvinokcijsko črto pravokotna. Kót med apsidnico in solsticijsko črto v današnjem času znaša 11°, ta nagnjenost pa povzroča, da se Zemlja v zimskem Sončevem obratu znajde prej kot v periheliju in v poletnem obratu prej kot v afeliju.
Hitrost Zemljinega kroženja se skozi leto spreminja zaradi različne oddaljenosti od vira privlačnosti, tj. Sonca. Ko je Zemlja Soncu najbližje, je njena hitrost potovanja skozi vesolje največja in znaša 30,287 km/s, v trenutku največje oddaljenosti pa se hitrost spusti na najmanjšo, 29,291 km/s. Zemljina srednja hitrost je 29,87 km/s, iz tega pa je moč izpeljati, da Zemlja v enem dnevu napravi povprečno 2.580.820 kilometra.
Pojave oziroma dokaze za gibanje Zemlje okrog Sonca je za razliko od dokazov za vrtilno gibanje namesto na zemeljskem površju potrebno iskati v Vesolju, in sicer večinoma zunaj Osončja.
Eden izmed bolj znanih pojavov, ki jih povzroča Zemljino kroženje, je letna paralaksa zvezde ali spreminjanje lege zvezd na nebu, kar pomeni, da se posamezno ozvezdje ob istem času noči v različnih delih leta ne bo pojavljalo na isti točki. Že Kopernik je dokazal, kako je vrtenje zvezd okoli Zemlje nemogoče dejstvo, kar je potrdilo, da se vrti Zemlja sama. To paralakso pa je bilo v praksi moč natančno opazovati in meriti šele z dovršenimi instrumenti 19. stoletja. Paralaktično gibanje so Bessel, von Struve in Henderson leta 1839 potrdili za zvezde 61 Laboda, Vego v Liri in Proksimo Kentavra. S tem so podali prvi stvaren dokaz za krožilno gibanje Zemlje. Zaradi velike oddaljenosti zvezd imajo paralaktični koti izredno majhne vrednosti; največjo izmed teh ima zaradi svoje največje bližine z Zemljo izvzemši Sonce Proxima v Kentavru, in sicer 0,765". Podatki o paralaktičnem kotu omogočajo merjenje oddaljenosti zvezde od Zemlje, tako je Proksima od slednje oddaljena 4,3 svetlobnega leta.
Pri drugem posledičnem pojavu gre za aberacijo svetlobe, katere primerjavo gre iskati v npr. streljanju glinenih golobov; pri tem je potrebno streljati nekoliko naprej na tir leta glinenega goloba, če naj krogla zadane cilj. To se pojavlja zaradi navideznega odklona oziroma aberacije krogle. Podobno pa je tudi z Zemljo, na katero pada svetloba zelo oddaljenega nebesnega telesa, na primer zvezde. Tu je bil pionir Anglež Bradley, ki je 1725. leta skozi daljnogled opazoval zvezde in dognal, kako nekatere izmed njih lahko vidi le za trenutek, nakar izginejo s slike daljnogleda. Če je daljnogled nekoliko odklonil, se je zvezda pokazala. Takšnega odklona svetlobnega žarka ne bi bilo, če se Zemlja ne bi premikala pravokotno na padanje svetlobe ali vsaj postrani glede na to smer. V primeru vzdolžnega gibanja takšne aberacije namreč ni.
Odkritje naslednjega pojava je prispevalo preučevanje Jupitra in mrkov njegovih naravnih satelitov Io, Evrope, Ganimeda in Kalista, odkritih v 17. stoletju. Slednji mnogokrat zaidejo v obsežno senco svojega matičnega planeta in zgodi se njihov mrk. Te mrke je opazoval danski astronom in matematik Rømer in zaznal, da se v določenih primerih pojavlja razlika med izračunanim časom in dejanskim časom mrka, in sicer do te razlike pride na približno 6 mesecev. Razlaga je v tem, da se Jupiter tako kot Zemlja vrti okrog Sonca, a en Zemljin obrat terja mnogo manj časa od Jupitrovega. Tako je Zemlja v danem trenutku poravnana na črti med Soncem in Jupitrom ter je od slednjega oddaljena 4,2 astronomske enote. Čez čas, tj. čez približno6 mesecev, pa bo po svojem tiru pripotovala na drugo stran Sonca, tako da bo tokrat med obema planetoma prav Sonce. V tem primeru razdalja med Jupitrom in Zemljo znaša 6,2 astronomski enoti, saj je potrebno prišteti še dve astronomski enoti, torej dve oddaljenosti Sonca od Zemlje. Tu pa pride do znatne razlike v času potovanja svetlobe od Jupitrovih satelitov do Zemlje; tako v prvem primeru svetloba za pot terja 34 minut 54 sekund, v drugem pa 51 minut 31 sekund. Odtod razlika v izračunanem in dejanskem času mrka v Rømerjevem raziskovanju.
Tako imenovano navidezno vzvratno gibanje planetov je ravno tako posledica kroženja Zemlje. Planeti, vkup z Zemljo, krožijo okrog Sonca, pri tem pa so različno hitri in tisti bolj oddaljeni potrebujejo za obhod okrog Sonca več časa. Tako Zemlja v ta namen potrebuje 365,24 dneva, Mars pa 687 zemeljskih dni. Temu sledi pojav, ko opazovalec z Zemlje vidi gibanje počasnejših planetov, kakršen je Mars, včasih naprej, čez čas pa nazaj in nato zopet naprej. Takšna podoba se porodi iz dejstva, da oba planeta potujeta v isto smer, a je Zemlja pri tem hitrejša. Dokler sta planeta v določeni legi, se na projekciji Marsa na nebo vidi, kako tudi ta potuje v določeno smer. Ker pa je Zemlja hitrejša, bo v danem trenutku prešla črto, ki povezuje Sonce in Mars, zaradi česar bo v trenutkih zatem pri projekciji na nebo prišlo do izgleda, da se slednji premika nazaj po nebu. Ko bo Zemlja spremenila kot smeri svoje poti glede na Mars (bo »zavila za Sonce«), se bo ta glede na Zemljo premikal nekoliko hitreje ter zopet dajal izgled, da potuje v prvotni smeri.
O kroženju Zemlje pa priča tudi različna gostota meteorjev v Zemljinem ozračju ob različnih časih. To so trdna nebesna telesa, ki jih Zemlja zaradi svoje sile privlačnosti pritegne v ozračje; tu se zaradi trenja segrejejo in uplinijo na višini okoli 80 kilometrov nad površjem Zemlje. Obstaja tudi več meteornih deževij, ko se ta telesa v Zemljinem ozračju pojavijo naenkrat v večjem številu. Ker se Zemlja, ki potuje okrog Sonca, premika v določeno smer, pobere na svoji sprednji strani glede na smer poti več meteorjev. Tako velja naslednje: podnevi, okvirno med 6. in 18. uro, ni moč videti meteorjev, saj je svetloba pri vžigu šibka in je vidna le na nočnem nebu; vidimo jih torej med 18. in 6. uro. Po Šmidovem opazovanju velja, da se med 18. in 24. uro v ozračju pojavi na neki točki Zemlje 56 meteorjev, medtem ko po polnoči in do 6. ure zjutraj v ozračje zaide 116 teh teles. Noč do 24. ure je namreč čas, ko je ta del Zemlje na zadnji strani glede na smer poti, medtem ko površje s krajevnim časom med 00.00 in 06.00 potuje na sprednji strani Zemlje.
Neposredni posledici Zemljine poti okoli Sonca sta menjavanje dolžine dneva in noči ter letni časi.
Kroženje Zemlje povzroča izgled, da se Sonce premika po nebu. Tu je potrebno ločevati dvoje gibanj, izmed katerih je prvo dnevno in letno gibanje glede na horizont ter drugo letno gibanje glede na lego ozvezdij. Če bi bila Zemljina vrtilna os pravokotna na ekliptiko, letnih časov ne bi bilo, dan in noč pa bi bila dolga vedno enako. Takšne in podobne razmere bi korenito spremenile podobo Zemlje in življenja na njej.
V 24 urah Sonce napravi navidezni krog okoli planeta. Del tega časa se nahaja pod horizontom, drugi del pa nad njim. Takšna pot pa se vsak dan v letu spreminja (Sonce vzhaja, kulminira in zahaja na različnih mestih) zaradi različne lege Zemlje na svoji tirnici. Za severno poloblo tako velja, da Sonce ob enakonočju (približno 21. marca in 23. septembra) vzide na 0°, natanko na vzhodu, ter se premika preko točke svoje kulminacije do točke zahoda, ki se tega dne ravno tako pokriva s točko zahoda po azimutu. Zemlja se na ta datum namreč znajde na presečišču ekliptike in nebesnega ekvatorja in to pomeni tudi, da bo dan enako dolg kot noč, tj. 12 ur (v praksi je tega dne dan nekoliko daljši zaradi polovice Sonca, ki ob času vzhoda in zahoda še vedno gleda na dan). Po tem datumu se Sonce začne premikati proti severu, tako da je deklinacija točke njegovega vzhoda vedno večja od točke azimutnega vzhoda, dokler ne doseže maksimuma 23° 26' 42" na dan 21. junija; Sonce se znajde v zenitu nad severnim povratnikom. Zatem pa se njegov vzhod in zahod vsak dan spuščata bolj proti 0° oziroma 270° azimuta in ga prekoračita okoli 23. septembra, na dan, ko je Sonce zopet v zenitu nad ekvatorjem. Ta deklinacija nato ponovno raste, ko Sončev zenit potuje proti njegovi najjužnejši točki v celotnem letu, tj. južnem povratniku; doseže ga 21. decembra. V tem času Sonce preide točki zimskega in poletnega Sončevega obrata, ki postavljata naravno določena vzporednika kot povratnika (Rakov povratnik na 23° 26' 42" s.g.š. in Kozorogov povratnik na 23° 26' 42" j.g.š.), ter točki pomladanskega in jesenskega enakonočja, ko sončni žarki na ekvator padajo pravokotno. Za južno poloblo pa seveda velja, da je Sonce v zimskem obratu 21. junija, ko se tamkaj prične zima, medtem ko se poletni obrat za južno poluto zgodi 21. decembra ob tamkajšnjem začetku poletja.
Po tem načinu navideznega premikanja Sonca po nebu sta določena tudi vzporednika, ki veljata za severni in južni tečajnik, tj. točki, na kateri Sonce ob bolj oddaljenem solsticiju ne posije več in je noč dolga 24 ur, obratno pa velja za bližnji solsticij, ko Sonce ne zaide, pač pa se le »dotakne« obzorja. Ob potovanju od tečajnika proti polu je število dni s stalnim Soncem (poleti) oziroma stalno nočjo (pozimi) vedno večje.
Vsemu temu sledi, da je dan celo leto enako dolg edino na območjih ekvatorja, medtem ko ob premikanju proti polu vedno bolj variira dolžina dneva in noči čez leto. Tako je ekvatorski dan dolg 12 ur ob vseh dneh leta, na polu pa je ta dolg 24 ur (vštevši različno dolg vsakodnevni mrak) od enega enakonočja do drugega (torej 6 mesecev), nato pa nastopi 6 mesecev dolga noč. Potemtakem se dan in noč čez celo menjavata le do tečajnikov. Preko teh se začne območje, kjer je najti tem bolj stalen (več dni trajajoč) dan, bolj ko se opazovalec premika proti polu.
Sonce pa se čez leto navidezno giblje tudi glede na nebesni obok, torej glede na lege posameznih ozvezdij. Te premike je težje zaznati, saj niso vidni neposredno, ker so zvezde vidne le ponoči, nasprotno pa velja za zvezdo Sonce. Tu je zato potrebno projicirati lego Sonca na nebesni obok, tako da se izmeri njegova višina (kot od obzorja) v kulminaciji, ter nato opazovati, katera zvezda se bo na tej višini pojavila ob Sončevi spodnji kulminaciji, tj. opolnoči.
Skozi različne mesece se na tej lokaciji pojavijo različna ozvezdja. Ekliptika in nebesni ekvator se sekata v dveh točkah, to je v točkah enakonočij. V prvo, ki se imenuje pomladišče in nosi oznako ozvezdja Ovna, Sonce zaide 21. marca. Danes se v tem času nahaja na območju ozvezdja Rib, a oznaka izhaja iz časa antične Grčije. V drugi izmed obeh točk, jesenišču, z oznako ozvezdja Tehtnice, se Sonce znajde 23. septembra, ko »potuje« skozi ozvezdje Device; drugačna oznaka enakonočja pa takisto izvira iz grških časov. Sonce tako v času enega leta prepotuje 12 ozvezdij, ki imajo večinoma živalska imena, zato so stvaritelji teh imen antični Grki ta krog povezali v tako imenovani zodiak.
Svetloba Sonca zaradi razprševanja svetlobe po atmosferi prodira do določene točke zemeljskega površja tudi po zahodu njenega vira za obzorje. Tako prihaja do pojava mraka, ki podaljšuje dan. Deljen je na meščanski mrak, ki traja od zahoda Sonca do trenutka, ko se Sonce nahaja 6° pod obzorjem, navtični mrak, ko ta kot znaša med 6° in 12°, ter astronomski mrak, ki traja od navtičnega mraka pa do popolne stemnitve, tj., ko je Sonce od obzorja odklonjeno med 12° in 18°.
Dolžina mraka pa je odvisna od tega, kako globoko pod obzorjem je Sonce v svoji spodnji kulminaciji; globlje je, tem hitreje se bo zmračilo, saj mora Sonce v tem primeru preiti veliko količino zemeljske površine na drugih straneh planeta, da zopet vzide v istem času kot na območju, kjer ne potuje tako globoko pod obzorje. Tako na ekvatorju, kjer se Sonce ponoči izgubi za več kot 66° (vse do 90°) pod obzorje, jutranji in večerni mrak skupaj nikoli ne trajata več kot uro. Na drugi strani pa je mrak tem daljši, bolj se opazovalec seli stran od ekvatorja. Že na 50° zemljepisne širine je v času solsticija mrak dolg 8 ur, celoten čas od Sončevega zahoda do vzhoda (torej noč) pa znaša 7 ur in 51 minut. To pomeni, da se na tej lokaciji večerni in jutranji mrak spojita ter izničita pojav noči, kar se imenuje bela noč. Ta se natanko en dan v letu pojavi na 48° 33' 24"; vedno dalje na sever je vedno več belih noči v letu, dokler pojav na tečajniku ne pride do izraza v tej meri, da Sonce en dan v letu (ob solsticiju) sploh ne zaide.
Tako se med ekvatorjem in 48° 33' 24" geografske širine stalno menjavata dan in noč, bele noči ni. Med omenjeno širino in 66° 33' se še vedno menjavata dan in noč, a se okoli solsticija pojavljajo bele noči, ki jih je vedno več ob potovanju proti zgornji meji tega pasu zemljepisne širine. Med 66° 33' in 84° 33' zemljepisne širine se dan in noč del leta menjavata, a sta globoko prekinjena z mrakom, to nemenjavanje pa traja več dni v zgornjih širinah tega pasu. Nad to mejo pa sta polarni noč in dan, ki ju mrak ne prekinja več, temveč slednji traja več dni skupaj pred nastopom neprekinjenega dne ali noči.
Menjavanje letnih časov je posledica kroženja Zemlje. En astronomski letni čas je obdobje med dvema kardinalnima točkama, torej med enakonočjem in solsticijem ter obratno.
Pomlad oziroma jesen se začne, ko je Sonce v enakonočju. To je čas, ko je Sončeva toplota enakomerno razporejena med obe polobli in pričenja postopoma eno poloblo ogrevati bolj od druge. Ko začne Sonce od ekvatorja potovati navzgor, je to na severni poluti pomlad, ki traja vse do solsticija. Ko se prične od dneva enakonočja spuščati dalje navzdol, se prične jesen, ravno tako trajajoča vse do zimskega solsticija. Poletje oziroma zima se začneta, ko je Sonce v točki solsticija. V tem časovnem obdobju je Sonce najbolj oziroma najmanj nagnjeno k posamezni poluti ter jo zato bodisi segreva bodisi se ta ohlaja. Temperature bodo zato v nadaljnjih mesecih naraščale oziroma se spuščale.
Astronomski letni časi niso enako dolgi zaradi neenakomernega gibanja Zemlje. Standardni začetki se zgodijo na 21. marec, 21. junij, 23. september in 21. december, ti datumi pa se lahko menjajo. Ker se zimski solsticij nahaja v bližini perihelija, je takratna hitrost Zemlje velika in zima je zato krajša od poletja, saj se Zemlja v času poletja giblje okoli afelija in zato počasneje. Kót 11° med apsidnico in solsticijsko črto se veča, saj se zaradi premikov Zemljine vrtilne osi vsak Sončev obrat zgodi nekoliko prej kot prejšnji, kar pomeni, da se točka tega obrata na tiru premika v nasprotno smer kot Zemlja.
Za ogrevanost posameznih delov površja Zemlje je pomemben vpadni kot sončnih žarkov. Če je vpadni kot večji, mora namreč enaka količina žarkov segreti večjo površino, ker padajo ti bolj postrani, to pa seveda pomeni manj energije za vsak kvadratni meter. To je vzrok nastanku toplotnih pasov Zemlje. To so tropski pas, ki je med obema povratnikoma, zmerno topla pasova, ki sta med povratnikoma in tečajnikoma, ter hladna pasova od tečajnikov dalje proti poloma.
Tropski pas je območje stalno visokega Sonca, ki močno segreva Zemljo. Temperature so posledično visoke, dan in noč trajata približno enak del obrata okoli osi, deževna doba je izrazita in se začne po prehodu Sonca skozi zenit. V zmerno toplem pasu Sonce ne pride v zenit ter je segrevanje zaradi tega nekoliko šibkejše. Pojavljajo se štirje letni časi, pa tudi razlike v trajanju dneva in noči. Hladni toplotni pas pa zaznamuje zelo nizko Sonce, ki v določenem delu dneva sploh ne pogleda izza obzorja; segrevanje je zato slabo. Rednega menjavanja dneva in noči ni, določen del leta tako zavzameta le polarni dan ali polarna noč. Obstajata dva letna časa, in sicer izjemno mrzla zima ter nekoliko toplejše, a kljub temu hladno poletje. Vse naštete razlike imajo velik vpliv na fizično- in družbenogeografske značilnosti okolja.
Rotation & Revolution of the Earth - razlaga s predstavitvenimi skicami pojavov (angleško)
Lovrenčak, F., 1986. Matematična geografija. Ljubljana, Oddelek za geografijo Univerze Edvarda Kardelja v Ljubljani, 266 str. (COBISS)

Opomba: članek vsebuje posebne znake.Glagólica je pisava, ki si jo je za pisanje v slovanskih jezikih v 9. stoletju izmislil Ciril (s pravim imenom Konstantin), ko je skupaj z bratom Metodom začel širiti krščansko vero med Slovani na Balkanskem polotoku. Ime izvira iz staroslovanske besede »glagolati« (slovensko govoriti; primerjaj slovensko besedo glagol).
V nekaterih starejših učbenikih piše, da je glagolico izoblikoval iz grških črk, a že bežen pogled nam pove, da to ni res – glagolske črke so precej drugačne od grških, pa tudi od latinskih. Ciril je bil visoko izobražen in tudi politično spreten mož, zato se je najbrž bolje pridružiti mnenju, da je glagolica namenoma drugačna od drugih pisav – s tem je hotel Ciril poudariti nevtralnost Slovanov v sporih med grškim in rimskim svetom (v tem času so se že pojavljala trenja, ki so pozneje pripeljala do razkola med rimskokatoliško in grško pravoslavno cerkvijo). Zato lahko glagolico štejemo za Cirilovo izvirno avtorsko delo.
Črke v prvotni glagolici so bile zaobljene. To različico pisave imenujemo okrogla (ali »obla«) glagolica.
Že v 10. stoletju se je med Cirilovimi učenci v Bolgariji pojavila druga pisava – cirilica. Čeprav nosi ime po Cirilu, cirilica ni njegovo delo. Cirilica je izoblikovana na podlagi grškega alfabeta in s tem poudarja povezanost slovanskih pravoslavnih cerkva z grško, to pa je v nasprotju s Cirilovimi idejami o nevtralnosti.
Ciril si je močno prizadeval, da bi premostil prepad med vzhodno in zahodno cerkvijo. Jeseni leta 867 je v Benetkah pred latinskimi duhovniki zagovarjal pravico do oznanjanja vere v slovanskem jeziku in pisavi. Pri tem je dosegel pomemben uspeh: že naslednje leto je papež Hadrijan II. odobril glagoljaško bogoslužje – tj. uporabo slovanskega jezika, zapisanega v glagolici. V obdobju, ko je vsa severna in zahodna Evropa uporabljala v bogoslužju samo latinščino, je bil to seveda velik uspeh. Po Cirilovi smrti se je za glagolico in za Cirilovega brata Metoda zavzel tudi papež Janez VIII. in pohvalil duhovnike glagoljaše, ki učijo vero v domačem jeziku.
Na južnem in vzhodnem Balkanu je do 12. stoletja cirilica že popolnoma izpodrinila glagolico – seveda zaradi vpliva grške pravoslavne cerkve. Na severozahodu pa se je glagolica pod zaščito Rima obdržala ponekod celo do začetka 20. stoletja. Oblika črk se je sčasoma spremenila in novo različico pisave imenujemo oglata glagolica.
Glagolico so redno uporabljali za verske in tudi posvetne namene v Istri in v hrvaškem primorju (zlasti na otokih v Kvarnerju). Na tem območju je glagolica doživela pravi razcvet ob iznajdbi tiska – prva tiskana knjiga v glagolici je izšla leta 1483 (»Mašna knjiga« oziroma »Misal«). Pri pripravi glagolskih tiskov je pomagal tudi Primož Trubar, ki je glagolico pomotoma imenoval »hrovaška« pisava.
Seveda glagolica ni bila le hrvaška. Tudi na slovenskem je ohranjenih precej glagolskih zapisov. Največ jih je seveda ob hrvaški meji: v okolici Kopra in v severni Istri (npr. Krkavče, Šmarje), pa tudi v znani cerkvi v Hrastovljah – na freskah so napisi (grafiti) v glagolici, na primer: na sliki, kjer Jezusa bičajo, je vpraskan napis: »Ne bij, osle, tega moža svetega, ki je stvoril nebo in zemlo«.
Posamezne zapise pa najdemo tudi v cerkvah na Gorenjskem (Stara Fužina, Bodešče, Bukovica, itd), Dolenjskem in Primorskem (Dolenja vas pri Senožečah, Misliče, Ilirska Bistrica, itd). Najstarejši glagolski zapis pri nas je tako imenovani »Ljubljanski homilijar« (homilija = pridiga) – preučeval ga je že Žiga Zois. Poleg Zoisa so se z glagolico ukvarjali še nekateri drugi znani Slovenci: Linhart, Bohorič, Kopitar, idr.
Ljubljanski škof Tomaž Hren je v 16. in 17. stoletju v ljubljanski stolnici posvečeval tudi glagoljaške duhovnike in ocenjeval tudi njihovo znanje glagolice in glagoljaškega nauka.
V posameznih primerih so glagoljaški duhovniki oskrbovali na slovenskem cele župnije: to velja zlasti za Koper z okolico, za krajši čas (okoli 1600) so bili glagoljaši prisotni tudi na Ptuju.
Skozi celotno zgodovino pa so se ponavljali spori med glagoljaškimi in latinskimi duhovniki. Glagoljaši so se sklicevali na uradno podeljene pravice, vendar pa so jih »Latini« počasi, a vztrajno izpodrivali. A ne povsod: v slovenski župniji Dolina pri Trstu so se ohranili glagoljaši do sredine 19. stoletja, ponekod v Istri in Kvarnerju pa do začetka 20. stoletja. V času fašizma je bil po nekaterih primorskih župnijah spomin na glagoljaško (tj. slovensko!) bogoslužje še živ. V času najhujšega fašističnega preganjanja so posamezni duhovniki branili slovenščino z utemeljitvijo, da je papež dovolil maševanje v slovenskem jeziku (ponekod so imeli celo ohranjene mašne knjige v glagolici).
Iz časa pred prvo svetovno vojno moramo omeniti še enega znanega Slovenca, ki se je ukvarjal z glagolico. To je dr. Anton Mahnič, slovenski teolog, rojen v Kobdilju (pri Štanjelu) na Krasu. Slovencem je znan zlasti po svojem političnem udejstvovanju: kot klerikalec je ostro nasprotoval liberalnemu Ivanu Tavčarju. Tudi sicer se je na vseh področjih zelo zavzemal za rimokatoliško Cerkev. V drugi polovici 19. stoletja so močno oživela narodno napredna gibanja v Avstro-Ogrski (pomlad narodov). Takrat so v Istri in Kvarnerju glagoljaši doživeli ponoven zagon, saj so poudarjali narodni jezik (slovenščino in hrvaščino). Na istem ozemlju pa so živeli tudi Italijani, ki so hoteli Slovence in Hrvate (tudi že pred uradnim začetkom fašizma) čim prej uničiti. Zato so Italijani od cerkvenih oblasti zahtevali popolno prepoved glagolice. Cerkev je izbrala človeka, ki je bil vedno zvest rimokatolik – Antona Mahniča – in ga postavila za škofa na tem območju (sedež škofije je imel na Krku), da bi enkrat za vedno opravil s tem problemom. Zgodilo pa se je neverjetno: Mahnič je takoj spoznal, da glagolica in uporaba narodnega jezika nista v nasprotju z naukom Cerkve, saj je papež oboje odobril. In še več: Mahnič se je maksimalno zavzel za ohranitev glagolice, ustanovil je glagoljaško akademijo (na Krku) in si celo prizadeval za razširitev glagolice na vsa ozemlja, poseljena s Slovani. V času med obema vojnama je le malo manjkalo, pa bi bila za celotno ozemlje kraljevine Jugoslavije predpisana uporaba glagolice in slovenskega oziroma hrvaškega jezika v bogoslužju.
Takrat pa se je zgodovina zasukala drugače: papež Janez XXIII. je dovolil obhajanje verskih obredov po vsem svetu v narodnih jezikih. S tem je prišel v ospredje jezik pred pisavo in glagolica (kot pisava) je doživela dokončni propad. Glagolica je pravzaprav zelo zapletena za pisanje (posamično črko sestavlja precej več potez kot v latinici) in je bila prej skoraj 1000 let le pretveza, da so duhovniki smeli maševati v domačem jeziku. Ko je bil domači jezik tudi sicer dovoljen, glagolica ni bila več potrebna.
Fucic, Branko: Glagoljski natpisi. (In: Djela Jugoslavenske Akademije Znanosti i Umjetnosti, knjiga 57.) Zagreb, 1982. 420 p.
Fullerton, Sharon Golke: Paleographic Methods Used in Dating Cyrillic and Glagolitic Slavic Manuscripts. (In: Slavic Papers No. 1.) Ohio, 1975. 93 p.
Jachnow, Helmut: Eine neue Hypothese zur Provenienz der glagolitischen Schrift - Überlegungen zum 1100. Todesjahr des Methodios von Saloniki. In: R. Rathmayr (Hrsg.): Slavistische Linguistik 1985, München 1986, 69-93.
Kiparsky, Valentin: Tschernochvostoffs Theorie über den Ursprung des glagolitischen Alphabets In: M. Hellmann u.a. (Hrsg.): Cyrillo-Methodiana. Zur Frühgeschichte des Christentums bei den Slaven, Köln 1964, 393-400.
Miklas, Heinz (Hrsg.): Glagolitica: zum Ursprung der slavischen Schriftkultur, Wien, 2000.
Nahtigal, Rajko: "Doneski k vprašanju o postanku glagolice". Razprave Znanstvenega društva za humanistične vede 1, 1923. — S. 135—178
Steller, Lea-Katharina: A glagolita írás In: B.Virághalmy, Lea: Paleográfiai kalandozások. Szentendre, 1995. ISBN 963-450-922-3
Vais, Joseph: Abecedarivm Palaeoslovenicvm in usum glagolitarum. Veglae, [Krk], 1917. XXXVI, 74 p.
Vajs, Josef: Rukovet hlaholske paleografie. Uvedení do knizního písma hlaholskeho. V Praze, 1932. 178 p, LIV. tab.

Glavobòl je bolečina, ki jo zaznavamo v področju glave in spada med najpogostejše zdravstvene težave. V večini primerov glavobol ni vzročno povezan z drugimi boleznimi, zato govorimo o primarnih oz. idiopatskih glavobolih, med katere spadata migrena in tenzijski glavobol. V redkih primerih se lahko odkrije določen bolezenski proces, ki povzroča glavobol; najpogosteje je to okužba, redkeje znotrajlobanjska krvavitev ali tumor. Tedaj govorimo o sekundarnem ali simptomatičnem glavobolu.
Kot pri večini bolečin je tudi glavobol posledica draženja obkrajnih bolečinskih receptorjev, lahko pa ga povzroči tudi okvara v delovanju obkrajnih in osrednjih bolečinskih poti. Pri tem je treba omeniti, da so na bolečino občutljive večje žile, možganske ovojnice in zunajlobanjske strukture, kot so mišice in lasišče, sama možganovina pa ni občutljiva. V prenos bolečinskih dražljajev je vključen predvsem trivejni živec, od ostalih možganskih živcev pa še 2., 9. in 10. oz. vagusni živec. V nastanek bolečine sta vpletena tudi del možganske skorje, odgovoren za obdelavo podatkov iz čutil, ter sistem za uravnavanje bolečine. Navkljub znanstvenemu napredku natančni mehanizmi primarnih glavobolov niso popolnoma znani, kar pomeni, da razumevanje še vedno temelji na teoretičnih predpostavkah. K nastanku bolečine naj bi prispevale okvare v delovanju tako osrednjega živčevja kot tudi možganskega žilja.Primarni glavoboli se v splošnem ponavljajo, med seboj se razlikujejo po jakosti, trajanju in lokaciji bolečine ter pridruženih simptomih in znakih, kot sta bruhanje in slabost. Glavoboli, ki nastanejo nenadoma oz. v kratkem času in ob katerih so prisotni znaki okužbe ali žariščnih nevroloških izpadov, so lahko simptom nevarnih bolezni, kot so meningitis, tumor ali znotrajlobanjska krvavitev.
Diagnostika glavobola zajema natančno anamnezo, fizični pregled in morebitne dodatne slikovne in laboratorijske preiskave ob opozorilnih znakih. Pri sekundarnem glavobolu je glavnina zdravljenja odstranitev vzroka, ki je npr. v primeru bakterijskega meningitisa zdravljenje z antibiotiki. Bistven del zdravljenja primarnih glavobolov so nefarmakološki ukrepi oz. zdravljenje brez zdravil, kar predvsem pri migreni zajema spremembo življenjskega sloga. Napade tenzijskih glavobolov in pogosto tudi migrene lahko prekinemo s preprostimi protibolečinskimi zdravili, kot sta aspirin in paracetamol, včasih pa so potrebna specifična zdravila za določeno vrsto glavobola. Pri preventivnem zdravljenju je cilj zmanjšanje pogostosti in jakosti napadov.
Mednarodno združenje za glavobol (angl. International Headache Society) deli glavobole na tri glavne skupine, in sicer na primarne glavobole, sekundarne glavobole ter tretjo skupino, ki nosi skupni naslov nevralgija možganskih živcev, centralna ali primarna obrazna bolečina in drugi neopredeljeni glavoboli. Nevralgije, npr. trigeminalna in glosofaringealna nevralgija (nevralgija 5. in 9. možganskega živca), pogosto povzročajo pritiski žil s prirojenim nenormalnim potekom, redkeje okužbe ali pritisk tumorja. V zadnjo skupino glavobolov spada še bolečina zaradi pasovca oz. herpes zostra, multiple skleroze in diabetične nevropatije ter glavobol po zaužitju mrzlih jedi, kot je sladoled (t. i. sladoledni glavobol).
Primarni ali idiopatski glavobol je glavobol, pri katerem ne moremo odkriti vzroka v lokalnem ali sistemskem patološkem procesu oz. ni vzročno povezan z drugimi boleznimi, kot sta novotvorba (tumor) ali okužba. Tako gre pri primarnem glavobolu za prvotno oz. primarno okvaro v delovanju živčnih celic (nevronov). Primarne glavobole lahko razdelimo na tri glavne zvrsti, tj. migreno, tenzijski glavobol in glavobol v rafalih.Sekundarni ali simptomatični glavoboli so posledica lokalnih bolezni zunaj ali znotraj glave (tj. intra- ali ekstrakranialni vzrok), ali pa so posledica sistemskih bolezni. Tako je sekundarni glavobol simptom neke določene bolezni.
Glavobol je ena od najpogostejših zdravstvenih težav, saj ocenjujejo, da znaša prevalenca glavobola v življenju človeka več kot 90 %, polovica ljudi pa ima glavobol vsaj enkrat na leto. Je med desetimi najpogostejšimi simptomi v splošni ordinaciji. Prevalenca migrene v življenju odrasle populacije je okoli 18 %, med otroki in mladostniki pa slabih 8 %. Tenzijski glavoboli so dosti pogostejši, s prevalenco okoli 52 %. V splošni populaciji ima 3 % ljudi kronične glavobole, ki trajajo 15 dni v mesecu ali več. Migrena je pri ženskah dva do trikrat pogostejša kot pri moških, razmerje pa se med državami ne razlikuje bistveno. Pri tenzijskem glavobolu sta spola po razmerju bolj ali manj izenačena, pri rafalnem glavobolu pa prevladujejo moški. Glavoboli v rafalih so zelo redki, s prevalenco okoli 0,1 %, prevladujejo pa moški z razmerjem 3:1.Kljub razlikam med državami je glavobol svetovni zdravstveni problem, ki lahko prizadene ljudi vseh starosti, katerekoli rase in družbenega sloja. Samo migrena je po podatkih iz leta 2004 povzročila 1,3 % izgubljenih zdravih let življenja med vsemi boleznimi. Glavobol ima tudi negativne družbenoekonomske posledice, predvsem zaradi vpliva na delovno aktivno populacijo in posledično odsotnost z delovnega mesta ali bolniški staž. Tako so stroški zdravljenja glavobolov ter izguba zaradi delovne odsotnosti in manjše produktivnosti v državah Evropske unije leta 2004 znašali 25 milijard €, takoj za demenco med vsemi boleznimi živčevja. Stroški zdravljenja glavobolov so v Sloveniji leta 2010 znašali okoli 113 milijonov €. V Združenih državah Amerike ima približno tretjina bolnikov tako močan glavobol, da se odloči za nakup analgetikov v lekarni. Za zdravljenje glavobola uporablja zdravila na recept ali v prosti prodaji tedensko 9 % odraslih ljudi, kar je primerljivo s povišanim krvnim tlakom, ki je glavni vzrok za uporabo zdravil.
Večina bolečin je posledica draženja obkrajnih bolečinskih receptorjev (nociceptorjev) zaradi poškodbe tkiva, raztega žil ali drugih dejavnikov, kar je normalni fiziološki odgovor zdravega živčevja. Po drugi strani je bolečina lahko posledica neprimernega delovanja oz. proženja živčnih celic v obkrajnih in osrednjih bolečinskih poteh. Glavobol je lahko posledica enega ali drugega, lahko gre za kombiniran učinek obeh mehanizmov.V resnici je relativno malo struktur v in na glavi občutljivih na bolečino. Možgansko tkivo oz. možganovina ter lobanjske kosti, ependim, horoidni pletež in diploične vene niso oživčeni z nociceptorji. Celo neposredno rezanje ali električno draženje možganskega tkiva redkokdaj povzroči bolečino; veliko pogosteje to povzroči zbadajoči občutek (parestezije) na delu telesa, ki ga zastopa del možganske skorje. Na bolečino so torej občutljive velike vene možganov in trde opne (dure mater), mehke možganske ovojnice, predvsem deli ob žilah, tentoriju in turškem sedlu, velike arterije na bazi možganov in vse zunajlobanjske strukture (npr. koža in mišice).Glavobol je prenesena bolečina, kar pomeni, da se bolečina prenaša na površino glave iz globokih struktur v lobanjski votlini, z izjemo procesov zunaj te votline, npr. v obnosnih votlinah in vratnih mišicah. Posebej občutljiva je srednja meningealna arterija. Draženje nociceptorjev v lobanjski votlini nad tentorijem, katerih aksoni potekajo po 5. možganskem živcu (trigeminalnem živcu), povzroči preneseno bolečino v sprednji polovici glave. Draženje nociceptorjev v področju pod tentorijem, katerih aksoni potekajo po 2. (optičnem), 9. (glosofaringealnem) in 10. (vagusnem) možganskem živcu, povzroči bolečino predvsem v zatilju. Draženje očes in bližnjih struktur ter obnosnih votlin povzroči bolečino na zgornjem delu obraza in čelu.
velike znotrajlobanjske žile in trda opna ter živčni končiči trigeminalnega živca, ki oživčuje omenjene strukture,
strukture, vpletene v obdelavo (procesiranje) bolečinskih dražljajev, kot sta ventroposteromedialni del talamusa in možganska skorja,
sistemi za uravnavanje oz. modulacijo bolečine.Nociceptorji so prosti živčni končiči senzoričnih nevronov, odgovornih za prenos bolečine. Senzorični nevroni so tako nevroni 1. reda. Aksoni teh nevronov se povezujejo z nevroni 2. reda, ki tvorijo spinalno trigeminalno jedro; natančneje se povezujejo s kavdalnim (tj. najbolj spodnjim) delom tega jedra. Jedro je analogno dorzalnemu delu hrbtenjače in je glavno mesto za sprejem bolečinskih in toplotnih dražljajev iz glave in zgornjega dela vratu. Spinalno jedro se nahaja v podaljšani hrbtenjači, ki je spodnji del možganskega debla. Glavni živčni prenašalci (nevrotransmitorji), ki posredujejo informacije o dražljajih med sinapsami, so glutamat in nevropeptidi, kot je substanca P.Živčni končiči senzoričnih nevronov oživčujejo različne zunaj- in znotrajlobanjske strukture, aksoni teh nevronov pa se povezujejo oz. konvergirajo k istim nevronom 2. reda v jedru, kar predstavlja temelj za preneseno in projicirano bolečino. Pri preneseni bolečini te ne doživljamo, kot da prihaja iz prizadetega globljega dela, pač pa ga občutimo v povrhnjih strukturah (npr. na lasišču oz. skalpu). Pri projicirani bolečini gre za neposredno draženje bolečinskih vlaken (npr. pritisk ali vraščanje tumorja), kar zopet izzove zaznavo bolečine na povrhnjih strukturah, ki ga dotična vlakna oz. nevroni oživčujejo.Večina aksonov iz spinalnega trigeminalnega jedra poteka po trigeminotalamični progi do nevronov 3. reda, ki se nahajajo v talamusu, natančneje v ventroposteromedialnem delu talamusa. Vlakna teh nevronov se nato razvejijo do različnih delov možganske skorje ter posredujejo različne vidike bolečine in toplote. Za opisni vidik glavobola, tj. mesto, trajanje in jakost dražljajev, je odgovorna postcentralna vijuga oz. girus ter del skorje, imenovan insula. Bistveni nevrotransmitorji so serotonin, nevropeptidi in acetilholin.Del aksonov iz spinalnega trigeminalnega jedra vodi do limbičnega sistema, ki je bistven za subjektivno doživljanje in odpor. Aksoni natančneje potekajo do insule, obročaste vijuge (cingulatnega girusa) in amigdaloidnega jedra. Drugi manjši del aksonov pa poteka do ostalih delov diencefalona in možganskega debla, ki so pomembni za avtonomne in endokrine funkcije, tj. za delovanje dela živčevja brez zavestnega nadzora in žlez z notranjim izločanjem.
Kot pri vseh bolečinah je tudi zaznava in doživljanje glavobola pod vplivom sistema za uravnavanje oz. modulacijo bolečine. Glede na t. i. teorijo vrat se aktivnost uravnava že na ravni podaljšane hrbtenjače. Teorija vrat razlaga, da nebolečinski dražljaji »zapirajo vrata« oz. onemogočajo prenos bolečinskih dražljajev v možgane, bolečinski dražljaji pa jih odpirajo. Bolečinski dražljaji se prevajajo po dveh tipih vlaken, tj. po vlaknih tipa Aδ in C. Nebolečinske dražljaje mehanoreceptorjev prevajajo vlakna tipa Aβ. Model predvideva, da se z istim vmesnim nevronom (internevronom) povezujeta npr. tako vlakna tipa C kot Aβ; vlakna tipa C bi internevron aktivirala, vlakna tipa Aβ pa bi prenos zavrla. Tako je aktivacija internevrona in s tem prenos bolečinskega dražljaja odvisna od relativne frekvence dražljajev obeh vlaken. Poleg tega naj bi obstajali dodatni zaviralni (inhibicijski) internevroni, ki se sicer prožijo spontano, vendar je njihova aktivnost zopet odvisna od prej opisanega mehanizma. Bistven nevrotransmitor je v tem primeru gama-aminomaslena kislina.Bolečino naj bi še učinkoviteje uravnaval descendentni sistem za modulacijo bolečine, ki se do spinalnega trigeminalnega jedra spušča po različnih poteh iz senzorične možganske skorje, limbičnega sistema in možganskega debla. Najbolj raziskan del tega sistema je periakveduktalna sivina (PAS), tj. del sive možganovine, ki se nahaja okoli možganskega akvedukta v srednjih možganih oz. mezencefalonu. Descedentni sistem uravnava prenos bolečinskih dražljajev, pri čemer jih lahko zavira ali celo spodbuja, kar pomeni, da lahko sistem aktivira bolečinske nevrone kljub odsotnosti dražljajev iz obkrajnih nociceptorjev. Glede na zapleteno sestavo sistemov, odgovornih za nadzor descendentne modulacije, je lahko glavobol tudi odraz psiholoških dejavnikov, kot so spremembe čustvovanja, strah in pričakovanje, ter vedenjskih vzorcev, kot sta akutni odgovor na stres ter ritem spanja in budnosti. Na modulacijo vpliva tudi ascendentni sistem, ki pa je bistveno manj raziskan.
Natančni mehanizmi primarnih glavobolov niso znani, kar pomeni, da razumevanje še vedno temelji na teoretičnih predpostavkah. Tako naj bi bila migrena, pa tudi ostali primarni glavoboli, posledica okvare v delovanju osrednjega živčevja in žilja, kolikšen delež prispeva en ali drugi sistem pa je predmet razprav. Pri nastanku migrenskega glavobola obstajata dve glavni hipotezi, centralna in periferna.
Centralna hipoteza v osnovi razlaga, da je glavna motnja v monoaminergičnem sistemu za nadzor zaznav oz. senzorike, ki se nahaja v možganskem deblu in talamusu. Pri tem naj bi pomembno vlogo igralo neravnovesje nevrotransmitorjev, predvsem dopamina in serotonina. Po začetnem vzdraženju v omenjenih strukturah naj bi se motnja razširila na žilje in povzročila krčenje ali širjenje žilja (tj. vazokonstrikcijo ali vazodilatacijo), kar bi posledično sprožilo bolečinske receptorje. Periferna hipoteza pa predvideva, da najprej pride do vazokonstrikcije žilja, npr. zaradi močnih čustev ali stresa, kar verjetno sproži pomanjkanje preskrbe dela možganovine s krvjo (ishemijo). Obstaja več možnosti, kaj se zgodi po tem, od izčrpanja gladkomišičnih celic, ki ne morejo več vzdrževati normalne napetosti stene žil, do sproženja vnetnih procesov. V končni fazi žile utripajo in se raztegujejo prekomerno, kar vzdraži bolečinske receptorje, ali pa postanejo ti receptorji prekomerno vzdraženi zaradi vnetnih procesov, zaradi česar se odzovejo že na normalna nihanja znotrajlobanjskega tlaka in utripanja žil. Med ostalimi teorijami je treba omeniti še t. i. razširjajočo se kortikalno depresijo (angl. cortical spreading depression), ki opisuje širjenje vala depolarizacije nevronov po možganski skorji, kar bi lahko vodilo do vnetnih procesov in s tem do draženja bolečinskih receptorjev.Tenzijski glavobol naj bi bil posledica primarne okvare sistema za modulacijo bolečine v osrednjem živčevju, v nasprotju z migreno, kjer okvara zajema širši vidik senzoričnega sistema. Pri glavobolu v rafalih je splošno sprejeta žilna teorija, po kateri naj bi pritisk žile (lahko pa tudi vnetnih procesov ali tumorske mase) dražil trivejni živec in s tem neposredno povzročal bolečino. Po drugi strani naj bi bila pomembna tudi okvara nevronov v zadajšnjem delu hipotalamusa.
Ozadje migrene ni popolnoma razjasnjeno, vendar se domneva, da sodelujejo tako dedni kot okoljski dejavniki. Glede na to, da se migrena v dveh tretjinah primerov pojavlja znotraj družin, lahko govorimo o dedni nagnjenosti oz. predispoziciji. Za migreno je redkokdaj odgovorna mutacija oz. okvara samo enega gena. Od slednjih je znana družinska hemiplegična migrena, ki se deduje avtosomno dominantno. Raziskave na dvojčkih so pokazale, da ima dedni dejavnik okoli 34-51 % vpliva na nastanek migrene.Sprožitelji migrenskega napada niso univerzalni, se pravi da določen sprožitelj učinkuje le na nekatere ljudi. Napad lahko sprožijo različni dejavniki, ki jih v grobem razdelimo na fiziološke, psihološke, prehrambne in okoljske. Pogosti fiziološki sprožitelji so stres, lakota, slaba higiena spanja (npr. pomanjkanje spanja ali predolgo spanje) in slabost, ki so pomembni tudi pri tenzijskem glavobolu. Pri ženskah se pogosteje pojavlja pred menstruacijo, prav tako lahko vplivajo tudi druge spremembe v ravnovesju hormonov, kot so nastop prve menstruacije (menarha), jemanje kontracepcijskih sredstev, nosečnost in menopavza. Z migreno so povezane mnoge duševne motnje, kot so depresija, anksioznost in bipolarna motnja. Od prehrambnih dejavnikov so pogosti sprožitelji čokolada, alkoholne pijače in kava. Pogosto se omenjata tudi tiramin in natrijev glutamat, vendar močnih dokazov za njuno vlogo pri nastanku migrene ni. Bolniki z migreno kot sprožitelje pogosto navajajo spremembe tlaka pri slabem vremenu, vroče vreme, močno sončno svetlobo, utripajoče luči in bleščanje, hrup, slabo prezračenost prostora in neprijetne vonjave, kot sta vonja po bencinu in parfumu.
Migrene so ponavljajoči se nenadni glavoboli, ki jih pogosto spremljajo slabost, bruhanje in subjektivna doživetja pred napadi, imenovana tudi avre. Te se najpogosteje kažejo kot senzorične motnje, kot so vidne motnje v obliki cikcakastih ali vijugastih črt, bleščanje in izpadi vidnega polja, lahko tudi prisluhi, občutki mravljinčenja ali pekoči občutki (parestezije). Redkeje se pojavljajo motorični simptomi, kot sta ohromelost polovice telesa oz. hemiplegija in napad krčev, ter motnje zavesti, omedlevica in vrtoglavica. Sam glavobol je srednje ali zelo močan, utripajoč, se običajno pojavi na eni strani glave in se lahko razširi na drugo stran ter traja od 4-72 ur. Bolniki so prekomerno občutljivi na svetlobo, zvok in vonjave (foto-, fono- in osmofobija), telesna aktivnost poslabša bolečino, kar onemogoča opravljanje vsakodnevnih aktivnosti. Mnogo bolnikov zato med napadom migrene počiva v temnem in tihem prostoru. Omeniti je treba, da se v nasprotju s splošnim prepričanjem avre pojavljajo samo pri 15-25 % vseh bolnikov z migreno.Kot že ime nakazuje, se tenzijski glavobol kaže kot top, neutripajoč glavobol s stiskajočim občutkom okoli glave ali na vrhu temena. Bolečina je blaga do zmerna, nastaja postopoma skozi dan in lahko traja več dni. Tako delimo tenzijski glavobol na epizodični tip, ki traja manj kot 15 dni v mesecu, in kronični, ki traja dlje kot toliko. Pomembna ločnica med migreno in tenzijskim glavobolom je ta, da so pri slednjem spremljajoči simptomi in znaki značilno odsotni, tj. ni bruhanja, slabosti in avre, med telesno aktivnostjo se bolečina ne poslabša.
Glavobol v rafalih označuje napad zelo močne enostranske za- ali nadočesne bolečine, lahko tudi bolečine na temenu, ki traja od četrt ure do treh ur. Bolečina pri tem glavobolu naj bi bila ena od najhujših znanih bolečin, hujša od porodnih bolečin, napada ledvičnih kamnov in številnih zlomov. Bistvena lastnost glavobola v rafalih je periodičnost napadov. Napad se torej tipično pojavi od enkrat do dvakrat dnevno, od 8-10 tednov na leto. Lahko se pojavi vsak drugi dan ali pa dnevno pride celo do 8 napadov. Pri polovici bolnikov se napadi pojavijo med spanjem. Med napadom so bolniki nemirni, se nenehno sprehajajo po prostoru ter zibajo z glavo ali drgnejo z njo ob steno, nekateri postanejo agresivni. Ipsilateralno, tj. na isti strani kot bolečina, se pojavijo tudi znaki delovanja avtonomnega živčnega sistema, ki so lahko parasimpatični z rdečim in solznim očesom ter smrkanjem ali simpatični v obliki Hornerjevega sindroma, tj. z ozkimi zenicami (miozo), povešeno veko (ptozo), pomikom zrkla navznoter (enoftalmusom) in odsotnostjo znojenja (anhidrozo). V obdobjih med napadi, ki lahko trajajo več mesecev, so bolniki brez težav.Glavobol v rafalih sicer spada med t. i. trigeminalne avtonomne cefalgije (TAC), širšo skupino motenj, ki se prav tako kažejo z močno zaočesno (retroorbitalno) bolečino in avtonomnimi znaki, vendar se razlikujejo po tem, da trajajo manj časa in se pojavljajo pogosteje. Paroksizmalna hemikranija traja od ene minute do tri četrt ure, na dan pa lahko pride tudi do 40 napadov. Motnja se pogosteje pojavlja pri ženskah. Napad pri sindromu SUNCT traja samo nekaj sekund, največ dve minuti, in se lahko v eni uri ponovi do 30-krat; motnja prevladuje pri moških. Sprožilni dejavnik je pogosto žvečenje ali pa uživanje določene vrste hrane, npr. citrusov.
Kot že omenjeno, so sekundarni glavoboli posledica nekega bolezenskega stanja in so lahko edini simptom. Vzrok draženja bolečinskih receptorjev je lahko mehanski, kot je nateg ali razširitev znotraj- in zunajlobanjskih žil, ali kemični, najpogosteje vnetje ali krvavitev. Pri subakutnih in kroničnih glavobolih dolgotrajno draženje povzroči spremembo vzdražnosti nevronov višjega reda, udeleženih pri zaznavi ali modulaciji bolečine.Med vzroki prevladujejo okužbe, od blago potekajočih okužb zgornjih dihal (npr. prehlad), preko vnetij obnosnih votlin oz. sinusitisov (predvsem zgornječeljustne in čelne votline) do nevarnih okužb možganskih ovojnic oz. meningitisov. Nenaden močan glavobol z otrplostjo vratu in vročino kaže na meningitis, vendar se ga lahko zamenja z migreno zaradi utripajoče narave ter pridružene slabosti, bruhanja in fotofobije. Podobno, vendar brez vročine, se lahko kaže tudi znotrajlobanjska krvavitev, predvsem subarahnoidna krvavitev; bolniki pogosto opisujejo, da je glavobol, doživet pri tej krvavitvi, »najhujši v njihovem življenju«. Približno tretjina vseh bolnikov z možganskim tumorjem navaja glavobol kot glavni simptom bolezni. Bolečina je navadno neznačilna, tj. topa, srednje jakosti, ki se lahko poslabša pri naporu ali spremembi položaja, lahko je povezana s slabostjo in bruhanjem. Zaradi glavobola ima desetina vseh bolnikov z možganskim tumorjem motnje spanja.Z glavobolom se lahko kažejo še anatomske motnje žilja, povišan ali znižan znotrajlobanjski (intrakranialni) tlak, hipertenzija, povišana koncentracija ogljikovega dioksida oz. hiperkapnija, zastrupitev z ogljikovim monoksidom, zloraba alkohola, zdravil in drog, odtegnitveni (abstinenčni) sindrom, poškodbe glave/in ali vratu ipd. Pogost zunajlobanjski vzrok je napetost vratnih mišic in mišic na lasišču kot posledica slabe oz. prisilne drže ter močnih čustev. Zaočesno bolečino lahko povzročijo bolezni in poškodbe samega očesa, kot so glavkom, utrujenost ciliarne mišice zaradi neustrezne dioptrije očal oz. očesnih leč ter poškodbe mrežnice zaradi izpostavljenosti ultravijoličnim žarkom (npr. pri smučanju ali delu z varilnim aparatom). Pri starejših je pogost temporalni arteritis (vnetje senčnične arterije), ki se med ostalim kaže s hudim glavobolom.
S kliničnega vidika je razdelitev glavobolov na primarne in sekundarne najbolj praktična, saj so slednji lahko simptom smrtno nevarnih bolezenskih stanj. Sumljivi so predvsem glavoboli, ki imajo kratko zgodovino v anamnezi, tj. ki so se začeli pojavljati pred kratkim oz. so nastali nenadoma in imajo pridružene simptome oz. znake okužbe, predvsem otrpel tilnik, vročino in izpuščaje na koži, ali pa žariščne (fokalne) nevrološke motnje. Te so lahko različne, od motenj vida v smislu izpadov vidnega polja, škiljenja oz. strabizma in dvojnega vida, preko sprememb vedenja in osebnosti ter kognitivnih motenj do delnih ali popolnih ohromitev udov ter nenormalne hoje. Pri otrocih je treba biti pozoren na motnje rasti in razvoja ter nenadne težave pri učenju. V primeru suma na sekundarni glavobol in s tem na ogrožajoče stanje v ozadju je treba opraviti slikovne preiskave glave. Slikovne preiskave zajemajo računalniško tomografijo (CT) ali magnetnoresonančno slikanje (MRI), po potrebi pa je treba odvzeti vzorce likvorja in krvi (npr. ob okužbi) ali opraviti rentgensko slikanje lobanje in vratne hrbtenice ob poškodbi.Spodnja tabela podaja glavne opozorilne znake pri glavobolu in pomembnejšo diferencialno diagnozo nevarnih bolezenskih stanj.
Primarni glavoboli se pri večini bolnikov pojavijo med 20 in 40 letom starosti, čeprav se lahko pojavijo v katerikoli starosti. Splošna značilnost teh glavobolov so ponavljajoči se napadi, ki trajajo že dlje časa. Zaradi različnih pristopov pri zdravljenju je treba med seboj ločiti migreno, tenzijski glavobol in glavobol v rafalih. Bolniki v anamnezi navedejo že opisane simptome in znake omenjenih glavobolov. Pri migreni lahko zasledimo družinsko obremenjenost. Včasih na osnovi samega glavobola ni možno ločiti med migreno in tenzijskim glavobolom, vendar v splošnem velja, da tenzijski glavobol nima pridruženih simptomov in znakov, kot so slabost, bruhanje in senzorične motnje.Seveda je treba izključiti morebitne opozorilne znake in s tem organski vzrok za glavobol. Tako se opravi celoten fizičen pregled bolnika, posebno pozornost je treba usmeriti na glavo, priporočljivo je narediti natančen nevrološki status. Po potrebi je treba opraviti še slikovne in laboratorijske preiskave.
Zdravljenje sekundarnih glavobolov je povečini odstranitev organskega vzroka, npr. zdravljenje bakterijske okužbe z antibiotiki ali kirurška odstranitev možganskega tumorja in hematoma. Poseben problem predstavlja kronični popoškodbeni glavobol, kjer se bolečina pojavlja dolgo čas po sami poškodbi oz. bolezni (npr. okužbi ali krvavitvi). Običajno se pojavi znotraj dveh tednov po dogodku in lahko traja od 3-5 let. Po tem času glavoboli običajno prenehajo. Predlagano je bilo, da imajo nekateri bolniki pridruženo okužbo z virusom Epstein-Barr. Dodaten zaplet lahko predstavlja odvzem likvorja z lumbalno punkcijo med boleznijo, zato je treba upoštevati tudi možnost trajno nizkega znotrajlobanjskega tlaka. Popoškodbeni glavobol se zdravi izkustveno oz. empirično. Zdravila, ki so se pri tem dobro izkazala, so triciklični antidepresivi, predvsem amitriptilin, ter gabapentin, valproat in fenelzin.
Zdravljenje primarnih glavobolov mora temeljiti na natančni anamnezi, fizičnem pregledu in morebitnih dodatnih preiskavah. Pri določenem deležu bolnikov s primarnim glavobolom je smiselno najprej poskusiti z nefarmakološkimi ukrepi, tj. ukrepi brez zdravil. Kognitivno-vedenjska terapija je lahko učinkovita predvsem pri migreni, medtem ko je taka terapija sama zase premalo učinkovita pri kroničnih tenzijskih glavobolih, glavobolih v rafalih in glavobolih zaradi prekomerne rabe zdravil. Učinkovitost akupunkture pri zdravljenju in preprečevanju ni popolnoma dorečena. Številne raziskave so potrdile, da je kiropraktika lahko učinkovit način zdravljenja pri migrenah in glavobolih, ki so posledica poškodbe in ostalih motenj v vratu (cervikogeni glavoboli), medtem ko pri tenzijskih glavobolih nima učinka.
Napad tenzijskega glavobola zdravimo s preprostimi protibolečinski sredstvi oz. analgetiki, kot so aspirin, paracetamol in nesteroidna protivnetna zdravila (NSAID), npr. ibuprofen in naproksen. Pri zdravljenju kroničnega tenzijskega glavobola se je do sedaj nedvoumno izkazal samo amitriptilin, predvsem v kombinaciji z nefarmakološkimi ukrepi proti stresu. Glede uporabe ostalih tricikličnih antidepresivov, zaviralcev ponovnega privzema serotonina in benzodiazepinov so mnenja deljena.Zdravljenje glavobola v rafalih delimo na zdravljenje napada (epizodično zdravljenje) ter preventivno zdravljenje. Mnogo bolnikov se zelo dobro odzove na inhalacijo visokih koncentracij kisika z velikim pretokom (100 % kisik s pretokom 10-12 L/min) za približno četrt ure, učinkovit je tudi sumatriptan v obliki podkožne injekcije ali nosnega pršila. Pri preventivi je zdravilo prvega izbora verapamil, lahko pa uporabimo kortikosteroide ali metisergid, vendar je treba biti pozoren na neželene stranske učinke.Raziskave v Nemčiji in na Danskem so pokazale, da multidisciplinarni pristop (tj. sodelovanje več strok) učinkovito zmanjša stroške zdravljenja glavobolov in bolezensko breme družbe, kar velja predvsem za primarne glavobole, glavobole zaradi čezmernega jemanja zdravil ter ob pridruženih telesnih in duševnih bolezni. V posebnih centrih za glavobol je bolnik tako deležen obravnave različnih strokovnjakov, v prvi vrsti nevrologov, ki se ožje ukvarjajo z glavoboli, fizioterapevtov, psihologov in posebno izobraženih višjih medicinskih sester. Po potrebi se bolnik glede na samo ozadje glavobola lahko posvetuje še z drugimi specialisti, kot so nevrokirurg, ginekolog, psihiater ter specialist otorinolaringologije (ORL).
Prvi korak pri zdravljenju migrene je obrazložitev bolezni bolniku. Pri migreni povečini obstaja podedovana nagnjenost, zato se je ne more popolnoma pozdraviti. Kljub temu se bolezen lahko popolnoma nadzira s spremembo življenjskega sloga in z zdravili. Poleg tega migrena ni življenjsko nevarna, vendar se lahko kvaliteta življenja močno poslabša ob nezadostnem sodelovanju bolnika pri zdravljenju.Pri spremembi sloga je treba bolnika spodbuditi k temu, da poišče sprožitelje in se jim poskuša izogniti ali zmanjšati njihov vpliv. Učinek sprožiteljev se zaradi spremenljivosti vzdražnosti nevronov v okvarjenih bolečinskih poteh lahko od časa do časa spreminja. To praktično pomeni, da morajo bolniki trajno spremeniti življenjski slog v smislu zdrave prehrane, redne telesne vadbe, spalnih navad, izogibanja prevelikih količin kofeina in alkohola ter zmanjšanja stresa, kolikor trenutni položaj pri posamezniku seveda dovoljuje. Pri ženskah kajenje in jemanje kontracepcijskih učinkovin zvečata tveganje za možgansko kap.Zdravljenje migrene z zdravili delimo tako kot pri glavobolu v rafalih na epizodično in preventivno. Pri epizodičnem so pogosto učinkoviti preprosti analgetiki v kombinaciji z antiemetiki, kot sta domperidon in metoklopramid, v hujših primerih pa lahko uporabimo triptane; ergotamin se danes redko uporablja zaradi hitre prekoračitve največjega dovoljenega odmerka in s tem nevarnih stranskih učinkov. Preventivno zdravljenje, katerega cilj je zmanjšanje frekvence napadov in njihove jakosti, najpogosteje uvedemo takrat, kadar se na mesec pojavi 5 napadov ali več. Pred uvedbo je treba jemanje analgetikov ukiniti, sicer je preventivno zdravljenje neučinkovito. Problem preventivnega zdravljenja so tudi visoki odmerki zdravil, ki pogosto povzročajo mnoge neželene stranske učinke. Za preventivno zdravljenje se najpogosteje uporabljajo beta blokatorji (npr. propranolol in timolol) ter amitriptilin, topiramat in valproat.
Bistvo alternativnega zdravljenja je odkrivanje vzroka oz. osnovne bolezni in zdravljenje na naraven način. Tudi tukaj je med ostalim bistven zdrav življenjski slog, od zdrave prehrane, pitja zadostnih količin tekočine in sprostitvenih tehnik (npr. joga in meditacija). Koristna je akupresura določenih točk na čelu, zatilju in sencah ter na rokah in nogah. Od domačih zdravil lahko pomagajo listi navadnega lapuha, namočenih v kisu, poparki kopriv, melise, majarona in šentjanževke, pa tudi navadni repuh, poprova meta in sivka.
Zdravljenje glavobolov in nekaterih ostalih nevroloških ter duševnih motenj z odprtjem lobanje oz. trepanacijo sega vsaj 9.000 let v preteklost. V tistem času so ljudje verjeli, da te bolezni povzročajo demoni in zlobnih duhovi v glavi in jih je možno pozdraviti z izgonom povzročiteljev. Najstarejše znane zapise o glavobolu na glinenih tablicah iz območja Mezopotamije datirajo v obdobje 4.000 pr. n. št. ali prej. Med starejše omembe spadajo tudi zapisi na papirusih iz Starega Egipta okoli 1.500 let pr. n. št. ter 2. knjiga kraljev v Stari zavezi, okoli 700 let pr. n. št. Hipokrat, Celz in Plinij starejši so v svojih delih večkrat omenili glavobol. Celz je opisoval zdravljenje kratko in dolgo trajajočih glavobolov, kar verjetno predstavlja enega od prvih poskusov ločevanja različnih vrst glavobola. Hipokrat je prvi opisal vidne simptome migrene ter povezavo med glavobolom in naporom oz. spolnim odnosom.Prva uradna razdelitev glavobolov se je pojavila v zapisih Arateja iz Kapadokije iz zgodnjega 2. stoletja n. št. Aratej je nenaden glavobol prehodne narave označeval kot cephalagia, dolgotrajne in ponavljajoče se glavobole pa kot cephalea; podtip slednjih glavobolov, ki so se pojavljali samo na eni strani glave, je imenoval heterocrania. Taka razdelitev je obveljala več stoletij, med ostalim je omenjena v srednjeveških arabskih zapisih, uporabljala sta jo npr. tudi Galen in Pavel iz Egine, s to razliko, da je Galen termin heterocrania zamenjal s hemicrania. Poleg tega je bil Galen verjetno eden od prvih, ki je predlagal, da bolečina izvira predvsem iz možganskih ovojnic, pokostnice in večjih žil. V srednjem veku so glavobole zdravili z obkladki, namočenimi v kis in opij.V novem veku sta k razumevanju glavobolov prispevala predvsem Thomas Willis z razvojem žilne teorije in Edward Liveing s predlogom motnje v delovanju nevronov osrednjega živčevja. William Gowers je bil eden od prvih, ki so zdravljenje glavobola razdelili na preventivno in epizodično. Leta 1887 je Louis Hyacinthe Thomas razdelil migreno na dva tipa, in sicer na migreno z avro (fr. migraine ophthalmique) in migreno brez avre (fr. migraine vulgaire); osnovna razdelitev je v uporabi še dandanes. Skozi stoletja je bilo predlaganih mnogo načinov zdravljenja migrene, vendar je do odločilnega koraka prišlo šele po letu 1918, ko so iz rženega rožička izolirali ergotamin. Na njegovi osnovi so leta 1959 za zdravljenje migrene razvili metisergid, leta 1988 pa prvo zdravilo iz skupine triptanov, tj. sumatriptan. V prvi polovici 20. stoletja je k razumevanju mehanizmov nastanka glavobolov bistveno prispeval Harold Wolffe.
