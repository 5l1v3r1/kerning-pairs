
Rimska Britanija (latinsko Britannia), del Velike Britanije, ki je od leta 43 do leta 410 pripadal Rimskemu cesarstvu.Rimska cesarska provinca Britanija je sčasoma obsegala celo Veliko Britanijo do vodne meje s Kaledonijo (Škotska). Železnodobna Britanija je že pred rimsko invazijo leta 43 vzpostavila kulturne in gospodarske stike s celinsko Evropo, vendar so rimski osvajalci uvedli mnogo izboljšav na področju kmetijstva, urbanizacije, industrije in arhitekture. Rimski zgodovinarji so po nekaj desetletjih od invazije Britanijo omenjali samo še mimogrede, zato večina znanja o rimski Britaniji izvira iz arheoloških raziskav in napisov, ki poveličujejo dosežke rimskih cesarjev v Britaniji. Tak sta na primer napisa cesarja Hadrijana  (vladal 117–138) in Antonina Pija (vladal 138–161), ki sta s svojima zidovoma označila severno mejo Britanije.Prvi obširnejši rimski vojni pohodi v Veliko Britanijo so bili pohodi Julija Cezarja leta 55 in 54 pr. n. št.. Resno osvajanje se je začelo med vladanjem cesarja Klavdija leta 43. Po podjarmljenju domorodnih Britov se je pod rimsko upravo razvila prepoznavna rimsko-britanska kultura, vendar Rimljani kljub stalnemu širjenju svojega ozemlja proti severu niso nikoli vzpostavili popolne oblasti nad Kaledonijo. Severno mejo svojega ozemlja so označili s Hadrijanovim zidom, ki je bil dokončan okoli leta 128. Štirinajst let kasneje, leta 142, so Rimljani pomaknili severno mejo svojih posesti proti severu na črto Forth-Clyde, kjer so zgradili Antoninov zid. Po približno dvajsetih letih so se Rimljani umaknili nazaj na jug do Hadrijanovega zidu. Okoli leta 197 so Rimljani Britanijo razdelil na provinci Gornjo in Spodnjo Britanijo (Britannia Superior in Britannia Inferior). Kmalu po letu 305 so Britanijo razdelili na še manjše cesarske dioceze. Večino kasnejšega obdobja rimske okupacije je bila Britanija predmet vpadov barbarov, pogosto pa je prišla tudi pod oblast rimskih uzurpatorjev in pretendentov za rimski prestol.
Britanija v antičnem svetu ni bila povsem neznana, saj so Grki, Feničani in Kartažani že v 4. stoletju pr. n. št. trgovali s cornwalskim kositrom. Grki so Britansko otočje imenovali Kassiterides, se pravi  kositrovi otoki , in jih opisovali kot »deželo blizu zahodne obale Evrope«. Kartažanski pomorščak Himilko naj bi do Britanije priplul že v 5. stoletju pr. n. št., grški raziskovalec Piteas pa v 4. stoletju pr. n. št. Na Britanijo so gledali kot na zelo skrivnostno deželo, zato nekateri pisci niso hoteli verjeti, da sploh obstaja.Prvi neposredni stiki Rimljanov in Britov so se začeli leta 55 in 54 pr. n. št., ko je rimski general in bodoči diktator Julij Cezar po osvojitvi Galije za povrh napadel še Britanijo, ker je bil prepričan, da so Briti podpirali uporne Galce. Prva odprava je bila bolj poizvedovalna kot osvajalska. Rimljani so na obali Kenta postavili mostišče, zaradi viharnega vremena, ki je poškodovalo njihove ladje, in pomanjkanja konjenice pa niso mogli prodreti globlje na britansko ozemlje. Odprava je bila vojaški polom, politično pa so ga prikazali kot dosežek brez primere. Rimski senat je, predvsem zaradi talcev, ki so jih pripeljali iz Britanije, in porazu belgijskih plemen po Cezarjevi vrnitvi na celino, razglasil dvajsetdnevno ljudsko praznovanje.V drugi invaziji na Britanijo je imel Cezar znatno večjo vojsko, s katero je prisilil ali prepričal mnogo domorodnih keltskih plemen, da so mu v zameno za mir začela plačevati davek in izročila talce. Prijateljsko razpoloženega kralja Mandubracija je vzel pod svojo zaščito, njegov tekmec Kasivelaun  pa se mu je vdal. Ko se je Cezar z vso svojo vojsko umaknil v Galijo, je s seboj odpeljal talce, na vprašanje, ali so Briti po njegovem odhodu še plačevali davke, pa zgodovinarji še vedno nimajo jasnega odgovora.Cezar ni osvojil nobenega ozemlja in za seboj ni pustil nobenega vojaka. Na otoku je pod svojo zaščito vzel nekaj lokalnih vladarjev in s tem v Britaniji vzpostavil rimski politični vpliv. Njegov naslednik Avgust je nameraval Britanijo napasti leta 34, 27 in 25 pr. n. št., vendar okoliščine za napad nikoli niso bile ugodne. Rim in Britanija sta zato imela samo diplomatske in trgovske stike. Strabon med opisovanjem Avgustovega vladanja omenja, da so »dohodki od prometnega davka Rimu prinesli več koristi kot kakršna koli osvojitev«. Njegovo trditev potrjujejo arheološke najdbe, ki dokazujejo, da se je v jugovzhodni Britaniji v tistem času zelo povečal uvoz luksuznih predmetov. Strabon omenja tudi britanske kralje, ki so Avgustu poslali svoje odposlance. Avgust v svojih Res gaeste omenja, da sta se k njemu zatekla dva begunska britanska kralja. Ko je med Tiberijevim pohodom proti Germanom leta 16 vihar zanesel nekaj njegovih ladij do britanske obale, so lokalni vladarji brodolomcem natvezli kup neverjetnih zgodb o pošastih in jih poslali nazaj.Videti je, da je Rimu s podpiranjem dveh močnih kraljestev – Katuvelaunov, ki so jim vladali Taskiovanovi nasledniki, in Atrebatov, ki so jim vladali vladali Komijevi nasledniki, uspelo v južni Britaniji vzpostaviti ravnotežje moči. Takšna politika je trajala do leta 39 ali 40, ko je Kaligula sprejel izgnanega člana katuvelaunske vladarske družine. Zaigral je invazijo na Britanijo, ki je v absurdnih okoliščinah propadla, še preden je vojska zapustila Galijo. Uspešno invazijo na Britanijo je šele leta 34 izpeljal cesar Klavdij, ki je šel na pomoč še enemu pobeglemu britanskemu vladarju, tokrat Veriku Atrebatskemu.
Invazijski vojski leta 43 je poveljeval Avl Plavcij. Njena moč ni znana, zagotovo pa je v invaziji sodelovala II. legija Augusta, kateri je poveljeval bodoči cesar Vespazijan.  V zatiranju Budikinega upora leta 60/61 so zagotovo sodelovale IX. legija Hispana,  XIV. legija Gemina, ki se je kasneje preimenovala v Martia Victrix, in XX. legija, kasneje preimenovana v Valeria Victrix.  Vse omenjene legije so bile v Britaniji verjetno od samega začetka leta 43. Ker je bila rimska vojska zelo prilagodljiva in je svoje legije premeščala po trenutnih potrebah cesarstva, trditev ni povsem zanesljiva. Po osvojitvi je v Britaniji verjetno ostala samo IX. legija Hispana, ki je bila leta 71 stacionirana v Eburacu (York). Njeno prisotnost dokazuje napis iz leta 108, potem pa je bila premeščena v vzhod, kjer je bila uničena, verjetno v bojih z Bar Kohbovimi uporniki.Invazija je bila sprva preložena zaradi upora vojakov, katere so nazadnje prepričali, naj premagajo strah pred plovbo preko Oceana in vojskovanjem onkraj meje znanega sveta. Pluli so v treh skupinah in se izkrcali verjetno v Richboroughu v Kentu, čeprav nekateri trdijo, da se je vsaj del invazijske vojske izkrcal na južni obali v okolici Fishbourna v zahodnem Sussexu.Rimljani so dvakrat porazili Katavelaune in njihove zaveznike: prvič v Kentu ob reki Medway in drugič ob Temzi. Eden od katavelaunskih poveljnikov, Togodumn, je bil ubit, njegov brat Karatak pa je preživel in se še naprej povsod upiral Rimljanom. Plavcij je na Temzi ustavil svojo vojsko in poslal po Klavdija, ki je s seboj pripeljal okrepitve, vključno z artilerijo in sloni. Združena vojska je odkorakala proti katavelaunski prestolnici Camulodunum (Colchester). Bodoči cesar Vespazijan je medtem podjarmil jugozahod Britanije in za kralja več pokrajin imenoval Rimu naklonjenega Kogidubna. S plemeni izven zasedenega ozemlja je sklenil mirovne sporazume.
Po zasedbi juga Britanije so Rimljani svojo pozornost usmerili proti sedanjemu Walesu. Siluri, Ordoviki in Deceangli so je jim silovito upirali in rimska vojska se je naslednjih nekaj desetletij kljub občasnim manjšim uporom med rimskimi zavezniki Briganti in Iceni ukvarjala predvsem z njimi. Siluri pod Karatakovim poveljstvom so vodili učinkovito gverilsko vojno proti guvernerju Publiju Ostoriju Skapulu, kateremu je 51 uspelo Silure zvabiti v past in jih poraziti. Karatak je našel zatočišče pri Brigantih, vendar ga je njihova kraljica Kartimandua kot dokaz svoje lojalnosti predala Rimljanom. Rimljani so ga odpeljali v Rim, kjer je med Klavdijevim triumfom v poveličujočem govoru prosil cesarja za milost. Karataka je zamenjal najbolj ugleden britski vojskovodja in Kartimanduin bivši mož Venucij in nadaljeval gverilsko vojno proti Rimljanom.Medtem ko je bil britanski guverner Gaj Svetonij Pavlin leta 60–61 na vojnem pohodu v Walesu, je ne jugovzhodu Britanije izbruhnil upor. Vodila ga je Budika, vdova malo pred tem umrlega icenskega kralja Prasutaga. Rimski zgodovinar Tacit pravi, da je Prasutag v oporoki zapustil polovico svojega kraljestva Neronu v upanju, da bo druga polovica ostala nedotaknjena. Kralj se je grdo uštel, saj si je Rim takoj po njegovi smrti nasilno prilastil celo njegovo ozemlje. Budika je protestirala, zato so njo in njene hčerke za kazen prebičali in posilili. Iceni, katerim so se pridružili Trinovanti, so zato uničili rimsko kolonijo Camulodunum (Colchester)  in del IX. legije, ki je prišla na pomoč napadenemu mestu. Pavlin je odjezdil v London, ki je bil naslednja tarča upornikov, in ugotovil, da ga ne bo mogel braniti. Zapuščeni London in Verulamij (St. Albans) so uporniki uničili. V treh opustošenih mestih je bilo ubitih 70.000–80.000 ljudi. Svetonij je zatem prerazporedil svojo vojsko in z dvema od treh legij, ki so mu preostale, v bitki pri Watling Streetu porazil mnogo številčnejše upornike. Budika je kmalu po bitki zaradi bolezni ali zaužitega strupa umrla. Neron se je medtem odločil, da bo celo rimsko vojsko umaknil iz Britanije.
Leta 69, ki je znano kot leto štirih cesarjev, je v Britaniji izbruhnil nov upor. V Rimskem cesarstvu se je začela državljanska vojna, zaradi katere guvernerji v Britaniji niso bili sposobni obvladovati svojih legij. Nastalo stanje je izkoristil Brigant Venucij. Rimljani so že pred tem pred njim obranili kraljico Kartimanduo, tokrat pa tega niso mogli narediti. Kartimandua se je umaknila in Venunciju prepustila oblast na severu Britanije. Ko je cesar Vespazijan utrdil oblast v cesarstvu, je za guverjerja Britanije imenoval Kvinta Petilija Ceriala in Seksta Julija Frontina z nalogo, da podjarmita Silure in Brigante.  Frontin je osvojil ves južni Wales in začel izkoriščati njegove naravne vire, med njimi tudi zlate rudnike v Dolaucothi.
Rimljani so v naslednjih nekaj letih osvojili večino otoka. Guverner Gnej Julij Agrikola, tast zgodovinarja Tacita, je leta 78 podjarmil Ordovike. Z XX. legijo Valeria Victrix je v bitki na Mons Graupius  v severni Škotski leta 84 porazil Kaledonce. Njegov pohod je dosegel najsevernejšo točko, da katere so prodrli Rimljani. Agrikola so kmalu zatem odpoklicali v Rim, rimska vojska pa se je umaknila na laže branljive položaje na rekah Forth in Clyde in sprostila vojake, ki so jih še kako potrebovali na drugih bojiščih.
Med rimsko zasedbo Britanije je bilo na otoku vedno veliko vojakov, zato so cesarji tja pošiljali izkušene in zanesljive guvernerje. Med guvernerji in cesarskimi legati je bilo tudi nekaj bodočih cesarjev, na primer Vespazijan, Pertinaks in Gordijan I..
Naslednjih nekaj desetletij po Agrikolovem odpoklicu ne opisuje noben zgodovinski vir. Neznano je celo ime njegovega naslednika. Areheološke raziskave so pokazale, da je bilo južno od črte Forth-Clyde ponovno zgrajenih in povečanih nekaj trdnjav, nekatere druge pa so bile verjetno opuščene. Rimska lončenina in kovanci, ki so krožili v Škotskem nižavju pred letom 100, dokazujejo naraščajočo romanizacijo. Med najpomembnejše najdbe iz tega obdobja spadajo napisne plošče iz trdnjave v Vindolandi v Northumberlandu, ki so večinoma iz let 90–110. Na ploščah so slikoviti opisi delovanja rimske trdnjave na robu Rimskega cesarstva: žene častnikov so skrbele za družabno življenje, medtem ko so trgovci, prevozniki in vojaško osebje skrbeli za delovanje trdnjave in obnavljanje zalog.
Okoli leta 105 so se odnosi s Pikti iz Albe (Škotske) resno poslabšali. Pikti so požgali več rimskih trdnjav, med njimi Trimontium, sedanji Newstead v jugovzhodni Škotski. Rimljani so zato na Škotsko poslali pomožne vojaške enote iz Germanije in v Britaniji se je začela neimenovana vojna, ki je sicer omenjena na nagrobniku tribuna v Cirenajki. Rimljani so morali
zaradi Trajanovih vojn v Dakiji  verjetno zmanjšali število vojakov na tem območju ali se celo popolnoma umaknili iz obmejnih utrdb. Njihov umik z južne Škotske je bil zato morda posledica teh ukrepov in ne vojaškega poraza v vojni s Pikti. Uničenje trdnjav bi v tem primeru lahko pripisali navadi, da so Rimljani po umiku uničili svoje opuščene utrdbe, da jih ne bi mogel uporabiti nasprotnik. Meja Rimske Britanije se je vsekakor pomaknila proti jugu, najbrž do rimske ceste Stanegate (Kamnita cesta), ki je povezovala pomembni rimski trdnjavi Corstopitum (Corbridge) na vzhodu in Luguvalium (Carlisle) na zahodu.
Naslednja kriza se je začela na začetku vladanja cesarja Hadrijana (vladal 117–138) z uporom na severu, ki ga je zatrl Kvint Pompej Falko. Ko je Hadrijan na svojem slavnem obhodu rimskih provinc prišel okoli leta 120 do Britanije, je ukazal zgraditev dolgega obrambnega Hadrijanovega zidu malo severno od Stanegata. Za guvernerja in vodjo del je imenoval Avla Platorija Nepa, ki je v ta namen iz Spodnje Germanije s seboj pripeljal VI. legijo Victrix. Omenjena legija je zamenjala IX. legijo Hispana, katere izginotje je še vedno predmet razprav. Arheološke najdbe kažejo, da je bila Škotska v prvi polovici 2. stoletja politično zelo nestabilna, zato bi bil umik meje proti jugu lahko tudi posledica političnih okoliščin.
Med vladanjem cesarja Antonina Pija (vladal 138–161) se je meja s Hadrijanovega zidu za nekaj časa pomaknila proti severu do črte, ki povezuje ustji rek Forth in Clyde, na kateri so Rimljani po ponovni zasedbi Škotskega nižavja okoli leta 142 zgradil Antoninov zid. Zasedeno območje je upravljal guverner Kvint Lolij Urbik.
Prva Antoninova zasedba Škotske se je končala kot posledica krize leta 155–157, ko so se uprli Briganti. Ker so imeli Rimljani malo možnosti, da bi dobili okrepitve, so se umaknili proti jugu. Upor Brigantov je zatrl guverner Gnej Julij Ver. V naslednjem letu so Rimljani ponovno osvojili Antoninov zid, vendar so ga morali že leta 163 ali 164 zapustili. Druga Antoninova zasedba Škotske je bila najbrž povezana z njegovim načrtom, da zaščiti Votadine, ali z njegovim napuhom in željo, da razširi ozemlje Rimskega cesarstva. Kmalu po njegovi smrti so bolj objektivno presodili, da Antoninov zid nima kakšnega velikega strateškega pomena in so ga opustili. Rimljani se kljub temu niso popolnoma umaknili s Škotske, saj so pomembno trdnjavo v Newsteadu in sedem manjših postojank vzdrževali najmanj do leta 180. 
V dvajsetletnem obdobju, ki je sledilo umiku meje na Hadrijanov zid, se je Rim ukvarjal s svojimi problemi na celini, predvsem v obdonavskih provincah. Povečano število depojev zakopanega denarja v Veliki Britaniji v tistem obdobju kaže, da v Britaniji ni bilo popolnega miru. Precejšnja količina rimskih srebrnikov, ki je bila v obtoku na Škotskem, presega okvire običajnega trgovanja. Vse kaže, da so bili Rimljani prisiljeni skleniti mirovno pogodbo, po kateri so morali plačevati davek svojim neizprosnim sovražnikom Piktom.
Leta 175 je v Britanijo prišla velika enota sarmatske konjenice, ki je štela najmanj 5.500 mož, verjetno zato, da bi okrepila rimsko vojsko v nekem nedokumentiranem uporu. Leta 180 so Pikti prebili Hadrijanov zid in ubili poveljujočega častnika ali guvernerja. Kasij Dion piše, da se je začela največja vojna med Komodovo vladavino. Britanskega guvernerja je zamenjal Ulpij Marcel, ki je do leta 184 sklenil mir, potem pa so se mu uprli njegovi vojaki, nezadovoljni z njegovo nepopustljivostjo. Za novega guvernerja so poskušali izvoliti svojega legata Priska. Prisk je položaj zavrnil, Marcel pa je z veliko sreče živ zapustil provinco. Še vedno nezadovoljna rimska vojska v Britaniji je v Rim je poslala delegacijo 1.500 mož z zahtevo po usmrtitvi pretorskega prefekta Tigidija Perena. Vojska ga je obtožila, da jim je storil krivico, ko je za legata vojske v Britaniji imenoval pripadnika nižjega konjeniškega viteškega reda (equites). Komod se je z delegacijo sestal izven Rima in se strinjal s Perenovo usmrtitvijo, ampak samo zato, da bi uporniki dobili občutek varnosti.
Po srečanju je v Britanijo poslal bodočega cesarja Pertinaksa z nalogo, da zatre upor v vojski. Pertinaksu je uspelo zatreti upor in prevzeti oblast, potem pa je upor izbruhnil v njegovih enotah. Uporniki ga niso usmrtili, ampak zahtevali njegov odpoklic v Rim, kjer je že leta 192 nasledil Komoda na rimskem prestolu.
Komodova smrt je sprožila vrsto dogodkov, ki so nazadnje privedli v državljansko vojno. Po kratki vladavini cesarja Pertinaksa (vladal januar–marec 193) se je pojavilo več tekmecev za cesarski položaj, med njimi tudi Septimij Sever in Klodij Albin. Slednji je bil novi guverner Britanije, ki je po številnih uporih na svojo stran dobil domače prebivalstvo, in je poleg tega poveljeval trem legijam. Njegov nekdanji tekmec Sever mu je v zameno za njegovo podporo proti Pesceniju Nigru na vzhodu obljubil položaj cezarja. Ko je bil Pescenij Niger izločen iz tekme za prestol, se je Sever obrnil proti svojemu zavezniku v Britaniji. Klodij Albin se je verjetno zavedal, da bo on naslednja Severjeva tarča, zato se je že pripravljal na vojno.
Albin je leta 195 odplul v Galijo, ki mu je tudi bila naklonjena, in se nastanil v Lugdunumu. Sever je prišel v Galijo februarja 196. Sledila je odločilna bitka, v kateri je bil Albin zelo blizu zmage, ko je Sever dobil okrepitve pa se je zmaga sprevrgla v poraz. Albin je po porazu naredil samomor. Sever se je nato hitro znebil Albinovih pristašev in za kazen zasegel veliko zemljišč v Britaniji.
Albinova tekma za rimski prestol je pokazala, kako velik problem je za Rimsko cesarstvo predstavljala Britanija. Za ohranjanje varnosti v provinci so bile potrebne tri legije, poveljstvo nad tremi legijami pa je pomenilo veliko moč in idealno izhodišče za ambiciozne tekmece za rimski prestol. Z umikom legij bi provinca ostala brez obrambe pred upornimi domačimi keltskimi plemeni in vdori Piktov in Škotov s severa. 
Med Albinovo odsotnostjo se je na severu začela anarhija. Kasij Dion trdi, da je bil novi guverner Virij Lup prisiljen kupiti mir od upornih Metov, ki so prebivali severno od Antoninovega zidu. Imenovanja niza guvernerjev z bogatimi vojaškimi izkušnjami, ki so sledili Albinu, kažejo, da so sovražniki Rima zanj pomenili veliko grožnjo. Lucij Alfen Senecijon je v svojem poročilo Rimu leta 207 zapisal, da se barbari »upirajo, pustošijo deželo, ropajo in povzročajo uničenje«. Senecijon je od Rima zahteval bodisi okrepitve bodisi vojni pohod in Septimij Sever se je odločil za slednjega, čeprav je imel že 62 let. 
Arheološke najdbe kažejo, da je Senecijon obnovil Hadrijanov zid in utrdbe severno od njega. Po Severjevem prihodu v Britanijo so uporna plemena takoj sklenila mir. Sever seveda ni prišel v Britanijo samo zato, da bi od tam odšel brez zmage, poleg tega pa je s seboj pripeljal svoja mladoletna sinova Karakala in Geta, da bi iz prve roke dobila izkušnje, kako ukrotiti sovražno barbarsko deželo.
Septimij Sever je leta 208 ali 209 z vojsko okoli 20.000 mož prekoračil Hadrijanov zid in napadel Kaledonijo. Skozi vzhodno Škotsko je prodiral po približno isti poti kot pred njim Agrikola. Pohod so ovirali gverilski napadi severnih plemen in težko prehoden teren, tako da se s Kaledonci ni mogel spopasti na bojnem polju. Severjeva vojska je prodrla na sever do reke Tay, vendar ni dosegla kakšnega pomembnega vojaškega uspeha. Pohod se je končal s podpisom mirovne pogodbe s Kaledonci. Sever se je leta 210 vrnil v York in meja province se je ponovno umaknila na Hadrijanov zid. Cesar je dobil vzdevek Britanik (Britannicus), ki zaradi nepokorjenega severa ni imel prav velikega pomena. Takoj po njegovem umiku so se na severu ponovno uprli, tokrat Meti, in sprožili novo vojno. Kazenski pohod proti njim je vodil Karakala. Naslednje leto je njegov bolehni oče umrl in njemu in bratu prepustil provinco, s katero bi podprla svojo zahtevo do rimskega prestola.
Eden od zadnjih Severjevih ukrepov, s katerimi je poskušal rešiti problem močnih in upornih guvernerjev Britanije, je bila delitev province Britanije na Gornjo in Spodnjo Britanijo. Njegov ukrep je deloval skoraj celo stoletje. O naslednjih nekaj desetletjih, imenovanih Dolgi mir, je v zgodovinskih virih zelo malo podatkov. V tem obdobju se je povečalo število zakopanih zakladov, kar kaže, da so se nemiri nadaljevali. Ob obali južne Britanije je bilo zgrajenih več trdnjav za boj proti piratom. V naslednjih sto letih se je njihovo število še povečalo in postale so znane kot Saksonske obalne trdnjave. 
Sredi 3. stoletja so Rimsko cesarstvo pretresali vpadi barbarov, upori in vojne med kandidati za rimski prestol. Britanija se je tem težavam izgleda izognila, čeprav je tudi njeno gospodarstvo prizadela naraščajoča inflacija. Leta 259 je bilo med Postumovim uporom proti Galijenu ustanovljeno Galsko cesarstvo, v katero je do leta 274, ko je Avrelijan ponovno združil Rimsko cesarstvo, spadala tudi Britanija.
V drugi polovici 270. let se je uprl uzurpator Bonon, da bi se izognil posledicam požiga njegovega ladjevja v Kölnu. Njegov upor je hitro strl Prob, vendar se je kmalu zatem uprl nek neimenovan britanski guverner. Prob je preko Rokavskega preliva poslal pomožne enote Vandalov in Burgundov, ki so, verjetno leta 278, upor zatrli.
Zadnjega v nizu uporov, ki so pretresali Britanijo, sta vodila Karavzij in njegov naslednik Alekt. Karavzij je bil verjetno poveljnik rimskega ladjevja v Rokavskem prelivu. Obtožili so ga, da si prilašča piratski plen, zato ga je cesar Maksimijan obsodil na smrt. Karavzij se je leta 286 proglasil za cesarja Britanije in severne Galije in ostal na oblasti, dokler ni Maskimijan zatrl vseh drugih uporov v cesarstvu. Leta 288 je poskusil uzurpatorja vreči z oblasti, vendar mu to ni uspelo. Sledilo je obdobje nestabilnega miru, v katerem je Karavzij koval svoj denar, ki naj bi potrdil legitimnost njegove oblasti, in zahteval svoje uradno priznanje. 
Leta 293 ga je napadel Konstancij Klor, oblegal upornikovo pristanišče v Boulognu in ga odrezal od pomoči z morja. Po osvojitvi mesta je napadel še njegove frankovske zaveznike. Uzurpatorja Karavzija je kmalu zatem umoril njegov zakladnik Alekt in sam prevzel oblast. Alektova kratka vladavina se je končala z izkrcanjem Julija Asklepijodota blizu  Southamptona in kopenski bitki, ki je sledila.Konstancij, ki je prišel v London proslavit zmago, je Britanijo razdelil na štiri province s štirimi guvernerji. Gornjo Britanijo je razdelil na provinci Maxima Caesariensis s sedežem v Londonu in Britannia Prima, Spodnjo Britanijo pa na provinci Flavia Caesariensis in Britannia Secunda. 
Britanija je v okviru Dioklecijanovih državnih reform (tetrarhija) še istega leta postala ena od štirih diocez na čelu z vikarijem, ki so sestavljale Pretorsko prefekturo Galijo. V prefekturo so poleg Britanije spadale še Galija, Germanija in Hispanija. Britanija je s tem dejanjem dobila še petega guvernerja. To je pomenilo, da je od takrat imela pet vojaških poveljnikov, ki so vsak zase poveljevali samo majhnim delom britanske armade.
Konstancij Klor se je leta 306 vrnil, da bi napadel severno Britanijo. Obrambni sistem province se je v preteklih letih utrdil, cesar pa je kljub šibkemu zdravju želel prodreti na sovražno ozemlje. O njegovem pohodu ni veliko podatkov. Zelo skromni so tudi arheološki dokazi zanj. Iz odlomkov v zgodovinskih virih se da sklepati, da je prodrl daleč na sever Britanije in v zgodnjem poletju zmagal v veliki bitki, potem pa se je vrnil v York. 
Klor je kot eden od tetrarhov še nekaj časa ostal v Britaniji in v Yorku julija 306 umrl. Njegove dolžnosti v Britaniji je prevzel njegov sin Konstantin I. Za razliko od uzurpatorja Albina je Konstantinu uspelo svoj položaj v Britaniji izkoristiti za pohod na rimski cesarski prestol.
Sredi 4. stoletja je Britanija nekaj let podpirala uzurpatorja Magencija, ki je nasledil pokojnega Konstansa. Po Magencijevem porazu in smrti v bitki na Selevku leta 353 je Konstancij II. poslal v Britanijo svojega glavnega cesarskega notarja Pavla Katena, da bi polovil Konstancijeve pristaše. Preiskava se je izrodila v lov na čarovnice, ki je prisilil k posredovanju vikarija Flavija Martina. Pavel se mu je maščeval in ga obtožil izdaje, zato ga je vikar poskušal ubiti. Po neuspelem poskusu je naredil samomor.
V 4. stoletju so postali vedno bolj pogosti napadi Sasov na vzhodu in Skotov (Ircev) na zahodu. Niz trdnjav, ki so jih začeli graditi na obali okoli leta 280, se ni mogel upreti splošnemu napadu Sasov, Skotov in Atakotov, kombiniranemu z očitnimi nesoglasji v garnizijah ob Hadrijanovem zidu. Rimska Britanija je bila okoli leta 367 povsem na tleh. Krizo, ki se omenja tudi kot Barbarska zarota ali Velika zarota, je umiril vojskovodja Flavij Teodozij z nizom vojaških in upravnih reform. 
Leta 383 se je v Segonciju (Caernarfon) v severnem Walesu uprl uzurpator Magn Maksim. Preko Rokavskega kanala je vdrl na celino in osvojil večino zahodnega dela Rimskega cesarstva in se okoli leta 384 uspešno vojskoval s Pikti in Skoti. Za svoja osvajanja na kontinentu je potreboval britanske vojaške enote, zato je verjetno umaknil garnizije iz Chestra in drugih trdnjav, kar je sprožilo napade Ircev na naselja v severnem Walesu. Njegova vladavina se je končala leta 388, zaradi katastrofalnega rimskega poraza in velikih izgub v bitki pri Odrinu leta 378 pa se v Britanijo ni vrnila vsa vojska. Okoli leta 396 so se okrepili napadi barbarov, ki so sprožili kopenske in pomorske operacije, ki jih je morda vodil Stilihon. Mir se je ponovno vzpostavil okoli leta 399, četudi Britanija ni dobila vojaških okrepitev, po letu 401 pa so Rimljani zaradi vojne z Alarikom I.  začeli celo umikati vojsko iz Britanije.
Tradicionalno mnenje zgodovinarjev, ki je temeljilo na delih Mihaela Rostovceva, je bilo, da je na začetku 5. stoletja začelo gospodarstvo Britanije upadati. Arheološki podatki kažejo povsem drugačno sliko, čeprav delno potrjujejo tradicionalno mnenje: v mestih so se gradile bolj razkošne, vendar manj številne hiše, prenehala se je graditev javnih zgradb, nekatere obstoječe pa so se celo opustile. Izjema so bile obrambne zgradbe. Na široko so se začela pojavljati področja s črno zemljo, ki kažejo, da so se tudi v urbanih okoljih začeli ukvarjati s poljedelstvom.  Preureditev bazilike v Silchestru v industrijski obrat v poznem 3. stoletju, ki jo je oblast očitno dopustila, je eden od prvih znakov deurbanizacije rimske Britanije. Za opustitev nekaterih mest se sedaj domneva, da se je zgodila kasneje, kot se je domnevalo včasih. Mnogo zgradb je spremenilo svojo namembnost, vendar se niso porušile. Vedno pogostejši napadi barbarov so bili usmerjeni predvsem na bolj ranljiva podeželska naselja in ne na bolj utrjena mesta. Nekaj vil, med njimi Great Casterton v Rutlandu in Hucclecote v Gloucestershiru, je v tistem času dobilo nove talne mozaike, kar kaže, da so bili gospodarski problemi omejeni in neenakomerno porazdeljeni. Mnogo vil je seveda utrpelo nekaj škode preden so jih v 5. stoletju povsem zapustili. Zgodba o svetem Patriku dokazuje, da so bile vile naseljene najmanj do leta 430. Nove zgradbe so se v tem obdobju izjemoma gradile samo v in Verulamiju, predmestju sedanjega St. Albansa, in Cirencestru. Nekatera urbana središča, na primer Canterbury, Cirencester, Wroxeter, Winchester in Gloucester, ki so bila obdana z velikimi kmetijskimi posestvu, so bila aktivna še celo 5. in 6. stoletje.
Mestno življenje je bilo od zadnjega četrtletja 4. stoletja dalje manj intenzivno. Kovanci iz leta 378 do 388 so zelo redki, kar zelo verjetno kaže na kombinacijo gospodarskega upadanja, zmanjšanja števila vojakov in problemov s plačevanjem vojakov in državnih uradnikov. V 390. letih se je količina denarja v obtoku povečala, vendar ni nikoli dosegla ravni iz preteklih desetletij. Po letu 402 so postali bakreni kovanci zelo redki. Srebrniki in zlatniki iz skritih zakladov kažejo, da so bili še v obtoku, vendar se niso trošili. Po letu 407 niso v obtok prišli nobeni novi rimski kovanci, po letu 430 pa so se kovanci kot medij za izmenjavo dobrin zelo verjetno povsem opustili. Masovna proizvodnja lončenine se je verjetno končala že nekaj desetletij pred tem. Bogataši so še naprej uporabljali kovinsko ali stekleno posodo, reveži pa so se verjetno vrnili na usnjeno in leseno.
Proti koncu 4. stoletja je bila Britanija pod vedno večjim pritiskom barbarov, ki ga vedno manjše število vojakov ni moglo preprečiti. Vojska se je uprla in po dveh poraznih uzurpatorjih leta 407 za cesarja izbrala vojaka Konstantina III. Konstantin je z vojsko takoj odplul v Galijo, kjer ga je porazil cesar Honorij. Koliko vojakov je ostalo v Britaniji, koliko se jih je vrnilo in ali je bil v Britaniji sploh imenovan nov vojaški poveljnik, še vedno ni jasno. Napad Sasov leta 408 so verjetno odbili Briti, Zosim pa omenja, da so domačini leta 409 izgnali vse rimske državne uradnike. Zosimova trditev je morda napačna in se nanaša na upor bretonskih prebivalcev v Armoriki in Galiji, ki se je zgledoval po uporu v Britaniji. Pismo cesarja Honorija iz leta 410, ki se običajno razume kot zavrnitev prošnje za pomoč mestom v Britaniji, je bilo najbrž naslovljeno na Bruttium ali Bologno. Z odhodom visokih rimskih vojaških in civilnih uradnikov so upravo in sodstvo prevzele mestne oblasti, po celi Britaniji pa so se začeli pojavljati mali vojaški diktatorji, ki so hrepeneli po starih rimskih idealih in običajih. 
Izročilo pravi, da je poganske Sase v Britanijo povabil britski vladar Vortigern, da bi mu pomagali v bojih s Pikti in Irci, čeprav arheološke najdbe kažejo, da so se prva naselja saških najemnikov pojavila že v 3. stoletju. Priseljevanje Germanov v rimsko Britanijo se je verjetno začelo še mnogo prej. Trditev dokazujejo na primer rimske germanske pomožne enote, ki so jih pripeljali v Britanijo v 1. in 2. stoletju za podporo svojim legijam. Novi prišleki so se uprli in opustošili deželo v številnih vojnah, ki so se okoli leta 600 končale s saško zasedbo Britanskega nižavja. Približno v istem času so Briti pobegnili v Bretanijo in ji dali svoje ime. Pomemben dogodek v porimski Britaniji je bilo tako imenovano »jadikovanje Britov« (latinsko gemitus Britannorum), njihova zadnja prošnja rimskim vojaškim oblastem za pomoč proti invaziji Sasov leta 446. Drug pomemben dogodek je bila bitka pri Dyrhamu leta 577, po kateri so Sasi osvojili pomembna mesta Bath, Cirencester in Gloucester in prodrli do zahodne obale Britanije.
V rimskem obdobju je trgovanje med Britanijo in kontinentom potekalo preko južnega Severnega morja in vzhodnega Rokavskega preliva, večinoma preko Doverske ožine. V manjšem obsegu se je trgovalo tudi po atlantskih pomorskih poteh.  Najpomembnejši britanski pristanišči sta bili London in  Richborough, na celini pa Boulogne ter Domburg in  Colijnsplaat v izlivu reke Šelde. V poznem rimskem obdobju je del prometa zelo verjetno potekal tudi preko obalnih trdnjav.
Najpomembnejši britanski uvozni izdelki so bili kovanci, lončenina, predvsem rdeče pološčena terra sigillata iz južne, srednje in vzhodne Galije in drugi izdelki iz Galije in Porenja, olje v amforah in južne Španije, vino iz Galije v amforah in sodih, v amforah vložene olive iz južne Španije, mlinski kamni iz lave iz Mayena ob srednjem Renu, steklo in nekaj kmetijskih pridelkov. Britanske izvozne proizvode je arheološko teže opredeliti, mednje pa so vsekakor sodile kovine, na primer kositer, srebro, zlato, nekaj svinca, železo in baker. Med druge izvozne proizvode so verjetno spadali kmetijski pridelki, ostrige in sol, na celino pa se je vrnil tudi velik del denarja.Menjava blaga in denarja je potekala med zasebniki in med zasebniki in rimsko državo, ki je morala vzdrževati svojo vojsko in uradnike. Država je denar dobila z zbiranjem davkov in izkoriščanjem naravnih virov. Državna plačilna bilanca je bila vse do sredine 3. stoletja neuravnovešena, ker je zaradi velike armade, ki je sredi 2. stoletja štela 53.000 mož, na otok poslala mnogo več proizvodov, kot jih je od tam uvozila.Britanska trgovina s kontinentom naj bi dosegla svoj višek v poznem 1. stoletju, potem pa je začela zaradi naraščajočega zaupanja prebivalstva v domače proizvode upadati. Obrat je bil posledica gospodarskega razvoja otoka in želje rimske uprave, da zmanjša izdatke za drage uvožene proizvode. Sodobne ugotovitve kažejo, da je velik padec prometa s celino nastal šele po letu 165 zaradi gospodarske krize Rimskega cesarstva, ki je bila posledica predvsem antoninske kuge in vojne z Markomani.Od sredine 3. stoletja dalje uvoz dobrin v Britanijo ni bil več tako obsežen kot v zgodnjem rimskem obdobju. Na otok je še vedno prihajala velika količina srebrnega denarja iz kovnic na celini, medtem ko je sredi 4. stoletja na celino odhajala velika količina žita. V poznem rimskem obdobju so britanski kmetijski proizvodi, ki so jih odkupovali tako zasebniki kot rimska država, igrali pomembno vlogo pri vzdrževanju vojaških garnizij in velikih mest na severozahodu celinskega dela Rimskega cesarstva. Izvoz se je lahko povečal predvsem zaradi hitrega zmanjševanja števila vojakov v Britaniji in posledično njihove manjše porabe in zaradi vdorov germanskih plemen preko Rena, ki so zmanjšali število podeželskih naselij in s tem pridelavo kmetijskih pridelkov v severni Galiji.
Domneva se, da je bil eden od glavnih vzrokov za rimsko invazijo na Britanijo ravno izkoriščanje njenih naravnih virov. 
Rude, na primer zlato v rudniku Dolaugothi, je verjetno prva začela izkoriščati rimska vojska okoli leta 75. Rudnik je kmalu zatem prišel pod civilno upravo. Razvil se je iz niza površinskih kopov, v katerih so uporabljali predvsem s hidravlične postopke rudarjenja, ki jih je podrobno opisal Plinij Starejši v svojem Prirodoslovju (Naturalis Historia): z vodo iz akvaduktov so izprali zemljo do žive skale, zlatonosne skale razlomili z ognjem, jih zdrobili in zlato izprali z vodo. Ko delo v odprtih kopih ni bilo več donosno, so začeli kopati rove, ki so sledili zlatim žilam. Tehnološko zahtevno delo so verjetno vodili vojaški inženirji. 
Železarne v Wealdenu, rudniki srebra in svinca v Mendip Hillsu in rudniki kositra v Cornwallu so bili verjetno zasebna podjetja, ki so državi plačevala koncesijo. Rudarjenje v Britaniji se je prakticiralo že pred prihodom Rimljanov. Rimljani so s seboj prinesli samo nove tehnologije in izredno povečali proizvodnjo. Za izpiranje jalovine in naplavin so uporabljali vodo, ki so jo do rudnikov napeljali z akvadukti. Posebno mogočen je ohranjeni akvadukt v Dolaucothiju.
V Britaniji so kmalu postali najbolj priljubljeni rimski izdelki, vendar so podeželski obrtniki še vedno izdelovali tradicionalne izdelke po železnodobnem latenskem umetniškem izročilu. Lokalna lončenina je le redko dosegla kakovost galske in se je prodajala samo na lokalnih tržnicah. Izjema je bila posoda iz doline Nene v vzhodni Angliji. 
V 3. stoletju je britansko gospodarstvo postalo raznoliko in dobro organizirano. Trgovanje je segalo tudi na neromanizirani severni del otoka. Na Hadrijanovem zidu je bilo med drugim poskrbljeno tudi za carinske preglede trgovskega blaga.
V Rimskem cesarstvu je bila uprava mirnih provinc v domeni rimskega senata, province, v katerih so morale biti stalno prisotne rimske legije, med njimi tudi Britanija, pa so bile pod neposredno cesarjevo oblastjo. V praksi so province upravljali tam nastanjeni guvernerji, ki so bili člani senata z ustreznimi pooblastili. Bili so skrbno izbrani in so pogosto imeli bogate vojaške izkušnje in organizacijske sposobnosti. Britanski guvernerji so morali imeti predvsem vojaške sposobnosti, čeprav so imeli tudi številne druge zadolžitve, na primer vzdrževanje diplomatskih stikov z lokalnimi odvisnimi kralji, gradnjo cest, zagotavljanje delovanja sistema poštne službe, nadziranje delovanja civitates in sojenje v pomembnih sodnih procesih. Če niso bili na vojnem pohodu, so potovali po provinci, obravnavali pritožbe in novačili vojake.
Za pravne zadeve so imeli posebnega svetovalca (legatus iuridicus). Svetovalec v Britaniji je moral biti zaradi vključevanja plemen v državni upravni sistem in uvajanja delujočih sistemov obdavčevanja verjetno zelo izkušen pravnik. Provincialne finance je vodil prokurator s svojimi pomočniki, zadolženimi za posamezna področja. Vsaka legija v Britaniji je imela svojega poveljnika, ki je bil podrejen guvernerju, v vojnem času pa se je verjetno lahko odločal samostojno. Funkcionarji na vseh omenjenih položajih so se menjavali na dve do tri leta. Vsi so imeli mrežo podrejenih uradnikov, ki so vodili obveščevalno službo, komuniciranje z Rimom, oskrbovanje vojske in trgovanje z ujetniki. Za versko oskrbo v legijah je skrbela posebna skupina vojakov. 
Prvo upravno središče rimske Britanije je bil verjetno Colchester, vendar so ga zaradi dobrih trgovskih povezav kmalu preselili v London. Lokalna uprava je imela več organizacijskih oblik. Ena od njih so bili civitates, ki so bili še naprej razdeljeni na primer na kolonije (York, Colchester, Gloucester in Lincoln) in municipije (na primer Verulamij). Vsako skupnost je upravljal senat lokalnih zemljiških posestnikov, tako britskih kot rimskih, ki je izvolil magistrate za sodne in upravne zadeve. Civitas so pošiljale svoje predstavnike na letne provincialne skupščine, na kateri so javno izpovedali svojo zvestobo rimski državi, v izjemnih primerih poslali svoje zahteve neposredno rimskemu cesarju in častili kult cesarja.
Rimljani so med zasedbo Britanije ustanovili številna pomembna naselja, od katerih so mnoga ohranila. V poznem 4. stoletju so mesta oslabela, mnogo javnih zgradb so opustili, nekatere pa so prišle v zasebno last. Četudi so krajevna imena preživela deurbanizacijo v poznem rimskem in zgodnjem saškem obdobju in se zgodovinopisje zelo trudi poiskati morebitne preživele, arheologija kaže, da je ostala stalno naseljena samo peščica rimskih mest. S.T. Loseby trdi, da so mesto kot središče moči in uprave v Britaniji ponovno uvedli rimski krščanski misijonarji v Canterburyju, oživljanje mest pa se je začelo šele 10. stoletju.
Rimska mesta v Britaniji so se v grobem delila v dve kategoriji: civitates ali »državna mesta«, ki so bila zgrajena načrtno kot cesarska upravna središča, kar dokazujejo javne zgradbe, in vici, številna majhna mesta, ki so se gradila brez uradnega načrta, pogosto okoli tabora ali utrdbe ali na križiščih pomembnejših poti. Nekatera vici sploh niso bila majhna, druga pa so si komajda zaslužila takšen naziv. Nekatera so bila celo brez obrambnega obzidja, značilnega za vsako vsaj malo pomembno mesto.Na naslednjem seznamu so mesta in naselja rimskega porekla ali tista, ki so se razvila pod rimskim vplivom. Civitates so označena s črko C.
Britanski staroselci so prakticirali keltsko mnogoboštvo. Druide, keltsko duhovniško kasto, za katero se domneva, da izvira prav iz Britanije, je z zakonom prepovedal cesar Klavdij. Leta 61 so druidi na otoku Mona (Anglesey)  srdito branili svete gaje, vendar jim jih ni uspelo obraniti. Briti so kljub prepovedi tudi pod rimsko oblastjo še naprej častili keltska božanstva, na primer boginjo Ankastro. Svoja božanstva so pogosto združili z njihovimi rimskimi ekvivalenti, na primer Marsa Rigonemeta v Nettlehamu.
V kolikšni meri so se stara verovanja ohranila, je težko natančno oceniti. Glavna težava rekonstrukcije druizma je, da so druidi izročilo prenašali izključno ustmeno in uničenje zadnje organizirane druidske skupnosti na otoku Anglesey pomeni tudi uničenje keltskega druizma kot religije, ki je služila britanski staroselski skupnosti. Nekateri prežitki nedvomno sodijo v vir keltskega druizma. V evropskem izročilu se je ohranila na primer pomembnost števila 3, glave in vodnih tokov, predvsem vodnih izvirov. Razlike v votivnih darovih v Bathu pred rimsko zasedbo in po njej kažejo, da je bila kontinuiteta samo delna. Zelo razširjeno, predvsem v vojaških mestih, je bilo tudi čaščenje rimskega cesarja. Postavitev rimskega templja v Camulodunumu, posvečenega cesarju Klavdiju, je bila poleg uničenja svetih gajev dodaten povod za Budikin upor. Spori so se postopoma zgladili in od 3. stoletja dalje je rimski tempelj na Pagans Hillu deloval nemoteno.
Proti koncu rimske okupacije so postajali priljubljeni tudi vzhodni kulti, na primer mitraizem. Priljubljenost skrivnostnih verovanj med premožnimi meščani dokazuje na primer londonski mitrej, čeprav so mitreje gradili tudi v vojaških okoljih, na primer v Vindobali na Hadijanovem zidu (rudchesterski mitrej) in Segontiju v Rimskem Walesu (caernarfonski mitrej).
Kdaj in kako je v Britanijo prišlo krščanstvo ni povsem jasno. V Mamuciju, rimskem naselju na mestu sedanjega Manchestra, so odkrili kos amfore iz 2. stoletja, na katerem vrezan besedni kvadrat z anagramom PATER NOSTER. V akademskih krogih se je o njem obširno razpravljalo ali je sploh krščanski. Če je, je eden od najzgodnejših primerov ranega krščanstva v Britaniji. Najstarejši potrjeni pisni dokaz krščanstva v Britaniji je Tertulijanova izjava približno iz leta 200 v kateri pravi, da so "vse meje Španije, razna ljudstva v Galiji in skrivališča Britov nedostopna za Rimljane, vendar podložna Kristusu". Arheološki dokazi o prisotnosti krščanskih skupnosti se začnejo pojavljati v 3. in 4. stoletju. V Lincolnu in Silchesterju so odkrili majhni leseni cerkvi, v Icklinghamu in Saxon Shore Fortu na Richboroughu pa krstilnika. Icklinghamski krstilnik je svinčen in je razstavljen v Britanskem muzeju. V Icklinghamu so na istem mestu odkrili tudi rimsko krščansko pokopališče. V zakladu iz Water Newtona je srebrna krščanska cerkvena plošča iz zgodnjega 4. stoletja. V rimskih vilah v Lullingstonu so krščanske stenske poslikave, v Hintonu St Mary pa mozaiki. Veliko pokopališče iz 4. stoletja v Poundburyju z grobovi v smeri vzhod-zahod in brez grobnih dodatkov je domnevno zgodnje krščansko pokopališče, čeprav so takšna pokopališča postala v tistem obdobju vedno bolj pogosta tudi v poganskih okoljih. 
Iz dokumentov koncila leta 314 v Arlesu v Galiji je razvidno, da je Cerkev v Britaniji razvila sistem svojih diocez. Na koncilu so bili zbrani škofje iz 35 evropskih in afriških sedežev, med njim trije iz Britanije: Eborij iz Yorka, Restitut iz Londona in Adelfij, morda iz Lincolna. Dokazan ni noben drug sedež, materialnih ostankov zgodnjih cerkva pa zaenkrat še niso odkrili. Izjemi sta cerkev na forumskem trgu v Lincolnu in svetišče na obrobju rimskega Verulamija, posvečeno mučencu svetemu Albanu. Albanu, prvemu in najslavnejšemu britanskemu krščanskemu mučencu, ki je domnevno umrl v 4. stoletju, čeprav ga nekateri umeščajo v 3. stoletje, sta sledila Aron in Julij iz Isce Auguste. Krščanstvo je legaliziral cesar Konstantin leta 313, Teodozij I. pa ga je leta 391 razglasil za uradno državno vero. Eno od heretičnih gibanj, imenovano pelagianizem, je začel britanski menih Pelagij (354-420/440), ki je učil v Rimu.
Pismo, napisano približno leta 363 na svinčeni plošči, ki so ga odkrili v Bathu, se je na široko razglašalo kot pisen dokaz o stanju krščanstva v Britaniji v rimskem obdobju. Po trditvi prvega prevajalca ga je v Wroxeterju napisal kristjan z imenom Vinizij svoji krščanski ženi Nigri. Za pismo se je dolgo časa trdilo, da je prvi pisni krščanski dokument v Britaniji. Kasneje se je izkazalo, da nima nobene zveze s krščanstvom in da se v resnici nanaša na poganske obrede.
Rimljani so v Britanijo pripeljali številne rastlinske in živalske vrste. Med njimi je bila verjetno tudi sedaj redka rimska kopriva (Urtica pilulifera), s katero so si rimski vojaki domnevno ogrevali roke in noge, in užitnega velikega vrtnega polža (Helix pomatia). S seboj so morda pripeljali tudi manjše južnosredozemske kunce. Evropskega kunca (Oryctolagus cuniculus), ki zdaj prevladuje, so v Britanijo pripeljali kasneje, verjetno po normanski invaziji leta 1066.
Rimljani so med svojo zasedbo Britanije zgradili obširno mrežo cest, ki so se uporabljale tudi kasneje, nekatere še danes. Zgradili so tudi sisteme za oskrbo z vodo, kanalizacijo in organizirali zdravstveno službo. Ustanovili so veliko pomembnih britanskih velikih mest, na primer London (Londinium), Manchester (Mamucium) in York (Eburacum).
Britanija je bila največja evropska regija nekdanjega Rimskega cesarstva, v kateri večinski jezik ni bil niti 
romanski, čeprav je bila angleščina, ki so jo podedovali od germanskih plemen, ki so prišla v Britanijo za Rimljani in jo zatem zapustila, pod velikim francoskim (normanskim)  vplivom, niti
jezik, ki so ga podedovali od predrimskih naseljencev, čeprav se je valižanščina govorila kot manjšinski jezik z mnogo izposojenkami iz latinščine, na primer llaeth – mleko (italijansko latte) in ffenestr – okno (italijansko finestra). Okrnjena kornijščina se je ohranila do zgodnjega modernega obdobja.
J. Creighton (2000), Coins and Power in Late Iron Age Britain, Cambridge: Cambridge University Press.
B.W. Cunliffe (2005), Iron Age Communities in Britain, 4. izdaja, London, Routledge.Splošna dela o Rimski Britaniji
G. De la Bédoyère (2006), Roman Britain: a New History, London, Thames and Hudson.
S.S. Frere (1987), Britannia. A History of Roman Britain, 3. izdaja, London, Routledge and Kegan Paul.
D. Mattingly (2006), An Imperial Possession: Britain in the Roman Empire, London, Penguin, ISBN 978-0-14-014822-0.
M. Millet (1990), The Romanization of Britain, Cambridge, Cambridge University Press.
S. Moorhead, D. Stuttard (2001), The Romans who Shaped Britain, London, Thames & Hudson, ISBN 978-0-500-25189-8.
P. Salway (1993), A History of Roman Britain, Oxford, Oxford University Press, ISBN 978-0-19-280138-8.
M. Todd, urednik (2004), A Companion to Roman Britain, Oxford, Blackwell.Zgodovinski viri in napisi
A.R. Birley (2005), The Roman Government of Britain, Oxford, Oxford University Press.
R.G. Collingwood, R.P. Wright, R.S.O. Tomlin (1995), The Roman Inscriptions of Britain. Vol. I: Inscriptions on Stone, dopolnjena izdaja, Stroud.
S.S. Frere, M. Roxan, R.S.O. Tomlin (1990), The Roman Inscriptions of Britain. Vol. II. Instrumentum Domesticum. Fasc. I. The Military diplomata; metal ingots; tesserae; dies; labels; and lead sealings, Stroud.
S.S. Frere, R.S.O. Tomlin (1991–1995), The Roman Inscriptions of Britain. Vol. II. Fascs. 2-8, Stroud.
A. Kakoschke, Die Personennamen im römischen Britannien, Alpha-Omega, Lexika - Indizes - Konkordanzen zur Klassischen Philologie 259, Hildesheim, 2011.
A.L.F. Rivet, C. Smith (1979), The Place-names of Roman Britain, London, Batsford.Trgovina
C. Carreras Monfort, P.P.A. Funari (1998), Britannia y el Mediterráneo: Estudios Sobre el Abastecimiento de Aceite Bético y africano en Britannia, Barcelona.
J. du Plat Taylor, H. Cleere, urednika, (1978), Roman Shipping and Trade: Britain and the Rhine Provinces, London.
M.G. Fulford (1977), Pottery and Britain’s foreign trade in the Later Roman period v D.P.S. Peacock  (urednik), Pottery and Early Commerce. Characterization and Trade in Roman and Later Ceramics, London, Academic Press, str. 35-84.
M.G. Fulford (1984), Demonstrating Britannia’s economic dependence in the first and second centuries v T.F.C. Blagg, A.C. King  (urednika), Military and Civilian in Roman Britain: Cultural Relationships in a Frontier Province, Oxford, str. 129-142.
M.G. Fulford (1991), Britain and the Roman Empire: the evidence for regional and long distance trade v R.F.J. Jones (urednik), Roman Britain: Recent Trends, Sheffield, str. 35-47.
M.G. Fulford (2007), Coasting Britannia: Roman trade and traffic around the shores of Britain v C. Gosden, H. Hamerow, P. de Jersey, G. Lock (uredniki), Communities and Connections: Essays in Honour of Barry Cunliffe, Oxford, Oxbow, str. 54-74.
F.M. Morris (2010), North Sea and Channel Connectivity during the Late Iron Age and Roman Period (175/150 BC – AD 409), Oxford, Archaeopress.
P. Tyers (1996b), Roman amphoras in Britain, Internet Archaeology, 1.Gospodarstvo
L. Allason-Jones (2002), The jet industry and allied trades in Roman Britain v P. Wilson, J. Price (urednika), Aspects of Industry in Roman Yorkshire and the North, Oxford, Oxbow, str. 125–132.
J.R.L. Allen, M.G. Fulford (1996), The distribution of South-East Dorset Black Burnished Category I Pottery in South-West Britain, Britannia, 27, str. 223-281.
J.R.L. Allen, M.G. Fulford, J.A. Todd (2007), Burnt Kimmeridgian shale at Early Roman Silchester, south-east England, and the Roman Poole-Purbeck complex-agglomerated geomaterials industry, Oxford Journal of Archaeology, 26 (2), str. 167-191.
H.F. Cleere, D. Crossley (1995), The Iron Industry of the Weald, 2. izdaja, Merton Priory Press.
M.G. Fulford (1989), The economy of Roman Britain v M. Todd (urednik), Research on Roman Britain 1960-89, London, str. 175-201.
M.G. Fulford (2004), Economic Structures v M. Todd (urednik.), A Companion to Roman Britain, Oxford, Blackwell.
C.J. Going (1992), Economic Long Waves in the Roman Period? A Reconnaissance of the Romano-British Ceramic Evidence, Oxford Journal of Archaeology, 11 (1), str. 93-117.
G.B.D. Jones, D. Mattingly (1990), An Atlas of Roman Britain, Oxford, Oxbow , str. 179–232.
D.J. Mattingly (2006), An Imperial Possession: Britain in the Roman Empire, London, Penguin, str. 491–528.
C.J. Young (1977), The Roman Pottery Industry of the Oxford Region, BAR 43, Oxford.Provincijska uprava
A.R. Birley (2005), The Roman Government of Britain, Oxford, Oxford University Press.Razvoj province
A. Burgers (2001), The Water Supplies and Related Structures of Roman Britain, Oxford.
G.B.D. Jones, D. Mattingly (1990), An Atlas of Roman Britain, Oxford, Oxbow, str. 141–178.
D.J. Mattingly (2006), An Imperial Possession: Britain in the Roman Empire, London, Penguin.
M. Millet (1990), The Romanization of Britain, Cambridge, Cambridge University Press.Rimska vojska v Britaniji
A.K. Bowman (2003), Life and Letters on the Roman Frontier: Vindolanda and its People, 3. izdaja, London, British Museum.
G.B.D. Jones, D. Mattingly (1990), An Atlas of Roman Britain, Oxford, Oxbow, str. 64–140.
D.J. Mattingly (2006), An Imperial Possession: Britain in the Roman Empire, London, Penguin, str. 85–252.
A.F. Pearson (2002), The Roman Shore Forts: Coastal Defences of Southern Britain, Stroud, Tempus.Mestno življenje
D.J. Mattingly (2006), An Imperial Possession: Britain in the Roman Empire, London, Penguin, str. 253–350.
M. Millet (1990), The Romanization of Britain, Cambridge, Cambridge University Press.
J.S. Wacher (1975), The Towns of Roman Britain, London, Batsford.Življenje na podeželju
G.B.D. Jones, D. Mattingly (1990), An Atlas of Roman Britain, Oxford, Oxbow, str. 233–263.
D.J. Mattingly (2006), An Imperial Possession: Britain in the Roman Empire, London, Penguin, str. 351–427.
M. Millet (1990), The Romanization of Britain, Cambridge, Cambridge University Press.
G.B.D Jones, D. Mattingly (1990), An Atlas of Roman Britain, Oxford, Oxbow, str. 264–305.Umetnost

Rimska Dakija (latinsko Dacia Traiana ali Dacia Felix, romunsko Dacia romană) je bila rimska provinca med letoma 106 in 271 ali 275. Njeno ozemlje je obsegalo današnjo vzhodno in jugovzhodno Transilvanijo, Banat ter Oltenijo v sedanji Romuniji. Dakija je bila od samega začetka organizirana kot cesarska provinca in ostala taka skozi celotno obdobje rimske zasedbe. Zgodovinarji ocenjujejo, da je imela 650.000–1.200.000 prebivalcev.Osvajanje Dakije je dokončal cesar Trajan (vladal 98–117) po dveh velikih vojnih pohodih proti Decebalovemu Dačanskemu kraljestvu. Rimljani niso nikoli zasedli celotnega Dačanskega kraljestva, ker so v večjem delu Moldavije, Maramureşu in Crişani tudi po rimski osvojitvi vladali Svobodni Dačani. Rimska provinca Dakija je bila leta 119 razdeljena na provinci Gornjo Dakijo (Dacia Superior) in Spodnjo Dakijo (Dacia Inferior, kasneje preimenovana v Dacio Malvensis). Leta 124 (ali 158) je bila Gornja Dakija razdeljena na provinci Dacia Apulensis in Dacia Porolissensis. Med markomanskimi vojnami sta bili vojaška in sodna oblast združeni in podrejeni enemu samemu guvernerju z dvema podrejenima senatorjema (legati legionis). Provinca se je preimenovala v Tri Dakije (Tres Daciæ) ali preprosto v Dakijo (Dacia). 
Rimska oblast je v Dakiji izvedla množično in organizirano kolonizacijo. Odprla je nove rudnike in povečala obseg izkoriščanja rud, v provinci pa je cvetelo tudi poljedelstvo, živinoreja in trgovina. Z žitom je začela oskrbovati vojaštvo ne samo doma, ampak tudi na ostalem Balkanu. Provinca je postala zelo urbanizirana, saj je imela 11 ali 12 znanih mest, od katerih je osem imelo najvišji položaj kolonije (colonia). Število mest je bilo kljub temu manjše kot v drugih provincah v regiji. Vsa mesta so se razvila iz starih vojaških taborov. Finančno, versko in sodno središče vseh treh podenot province je bila Ulpia Traiana Sarmizegetusa, v kateri je bil sedež cesarskega prokuratorja (državnega finančnega uradnika). Sedež vojaškega guvernerja vseh treh podenot province in njegov štab sta bila v Apulu, ki ni bil samo največje mesto v provinci, ampak ob vsej donavski meji cesarstva. 
Provinca je bila od samega začetka vojaško in politično ogrožena. Njeni stalni tekmeci so bili sosednji Svobodni Dačani (Daci liberi), ki so jo po združitvi s Sarmati med vladanjem Marka Avrelija stalno nadlegovali. Po mirnejšem obdobju od vladanja Komoda do Karakala (180-217) so začeli provinco ponovno pustošiti, tokrat Karpi, dačansko pleme, ki se je povezalo z ravnokar prišlimi Goti. Goti so v tistem času postali resna grožnja Rimskemu cesarstvu. Rimski cesarji, ki so spoznali, da postaja ohranjanje oblasti v Dakiji vedno težje, so bili v 270. letih prisiljeni Dakijo zapustiti. Postala je prva dolgoletna rimska posest, ki so jo zapustili. Provinco so leta 248-250 opustošila germanska plemena (Goti, Tajfali in Bastarni), katerim so se pridružili Karpi, leta 258 in 263 Karpi in Goti, leta 267 in 269 pa Goti in Heruli. Antični viri pišejo, da je bila Dakija izgubljena že med vladanjem cesarja Galijena (vladal 253-268), vendar istočasno poročajo, da je bil Avrelijan (vladal 270-275) tisti, ki se je odrekel Dacii Traiani. Iz Dakije je umaknil svojo vojsko in državno upravo in ustanovil Dacio Aureliano z upravnim središčem v Serdici, sedanji Sofiji, v Spodnji Meziji. 
Usoda romaniziranega prebivalstva nekdanje province Dacie Traiane je bila predmet živahnih prerekanj. Ena od teorij trdi, da se je latinski jezik, ki so ga govorili v antični Dakiji, postopoma pretvoril v romunskega. V istem procesu so se iz starih Dako-romanov, romaniziranih prebivalcev Dacie Traiane, razvili sodobni Romuni. Nasprotna teorija trdi, da so Romuni potomci romaniziranih prebivalcev rimskih provinc na Balkanskem polotoku.
Dačani in Geti so že pred vključitvijo Dakije v Rimsko cesarstvo pogosto prihajali v stik z Rimljani. Rimsko zanimanje za ozemlje ob spodnji Donavi se je povečalo, ko je Burebista (vladal 82-44 pr. n. št.) združil domorodna plemena in začel agresivno širiti svoje ozemlje. Njegovo kraljestvo se je na zahodu razširilo do Panonije in na vzhodu doseglo Črno morje. Na jugu se je njegova oblast začela širiti na Balkan.Leta 74 pr. n. št. so rimske legije pod poveljstvom Gaja Skribonija Kurija dosegle spodnjo Donavo in prišle v stik z Dačani. Rimljani so bili zaskrbljeni predvsem zaradi Burebistove naraščajoče moči in vpliva ter njegovega aktivnega poseganja v rimsko politiko. Njegova odločitev tik pred bitko pri Farzalu, da bo posegel v rimsko državljansko vojno in podprl Pompeja, je po Pompejevi spravi s Cezarjem obrnila Cezarjevo pozornost proti Dakiji. Cezar je v svoje načrte za pohod proti Partom leta 44 pr. n. št. vključil pohod preko Dakije, na katerem bi mimogrede uničil kralja Burebista in njegovo kraljestvo. Načrtovani pohod se zaradi Cezarjevega uboja leta 44 pr. n. št. ni zgodil, Burebista pa je naredil napako, da ni v celoti združil plemen, katerim je vladal. Po zaroti, v kateri so ga umorili, je njegovo kraljestvo razpadlo na štiri politične entitete, kasneje celo na pet, v katerih so vladali nepomembni in šibki kralji.
Od Burebistove smrti do Decebalovaga vzpona na oblast se je rimska vojska še naprej spopadala z Dačani in Geti. Stalni vpadi dačanskih plemen v sosednji rimski provinci Mezijo in Panonijo so vzpodbudili lokalne guvernerje in cesarje k številnim kazenskim pohodom proti njim. Takšno socialno, diplomatsko in politično stanje je trajalo večino predrimskega obdobja. Rimljani so posameznim pomembnim Dačanom kot prijateljem in zaveznikom (amicii et socii) občasno podeljevali priviligirane položaje, kar je do vladavine cesarja Oktavijana utrdilo rimsko pokroviteljstvo nad nekaterimi vplivnimi Dačani. Dober primer takšnega pokroviteljstva se je pokazal v Oktavijanovi vojni z Markom Avrelijem, v kateri je Oktavijan iskal zaveznike med vsemi tujimi vladarji, ki bi lahko ogrozili Antonijeve evropske province. Leta 35 pr. n. št. je Dačanom ponudil zavezništvo in poroko s hčerko dačanskega kralja Kotisa, Kotisu pa bi dal v zamož svojo hčerko Julijo. Rimski običaj jemanja kraljevskih talcev, ki naj bi se pojavil v prvi polovici 1. stoletja pr. n. št., je zagotovo nastal po Oktavijanu in se prakticiral v poznem predrimskem obdobju.Rimski antični viri dokazujejo, da so bili v Dakiji že pred rimsko osvojitvijo prisotni rimski trgovci in umetniki ter da je bila raj za pobegle rimske sužnje. Kulturna in trgovska menjava je postopoma razširila rimski vpliv po celi regiji, kar je bilo najbolj prepoznavno na ozemlju okoli gorovja Orăştie.S prihodom Flavijske dinastije, še posebno med vladanjem cesarja Domicijana, so se konflikti ob srednji in spodnji Donavi začeli stopnjevati. Leta 84 ali 85 so Dačani pod vodstvom kralja Decebala vdrli preko Donave, opustošili Mezijo in ubili njenega guvernerja Opija Sabina. Domicijan je zaradi njihovih vpadov Mezijo reorganiziral v Gornjo in Spodnjo Mezijo ter sprožil vojno proti Decebalu. Ker zaradi težav na germanski meji vojne ni mogel dokončati, je z Dačani sklenil mirovno pogodbo, zaradi katere je bil deležen ostrih kritik. Omenjena dogajanja so bila uvod v Trajanove vojne za osvojitev Dakije. Trajan je s svojimi legijami prečil Donavo in se med prodiranjem v Dakijo osredotočil predvsem na pomembno ozemlje okoli gorovja Orăştie. Leta 102 se je niz spopadov končal s pogajanji in sklenitvijo mirovne pogodbe, po kateri je moral Decebal porušiti svoje trdnjave in dovoliti nastanitev rimske garnizije v Sarmizegetusi Regii (Grădi ș tea Muncelului, Romunija), ki bi zagotavljala izvajanje določil mirovna pogodbe. Trajan je svojemu inženirju Apolodorju iz Damaska ukazal, naj naredi načrt in zgradi most preko Donave v Drobeti.Trajanov drugi vojni pohod v Dakijo leta 105–106 je bil, kar se širitve ozemlja in osvajanja tiče, zelo specifičen. Njegova ofenziva je bila usmerjena predvsem na Sarmizegetuso Regio. Rimljani so oblegali Decebalovo prestolnico, ki se je vdala in bila zatem porušena. Dačanski kralj se je s peščico svojih pristašev umaknil v gore. Njihovo upiranje je bilo kratkotrajno in Decebal je naredil samomor. Drugi dačanski plemiči so se predali ali prišli v rimsko ujetništvo. Eden od njih je razkril mesto dačanskega kraljevega zaklada, ki je bil izjemno bogat. V njem je bilo 226.800 kg zlata in 453.600 kg srebra.
Dakija je po priključitvi Decebalovega kraljestva postala rimska provinca. Njena priključitev je bila šele druga po Avgustovi smrti skoraj stoletje pred tem. Rimljanom je preostala samo še pokoritev Decebalovih zaveznikov Sarmatov na severu, ki je zahtevala številne vojne pohode in je bila končana šele leta 107. Rimske legije so kljub temu začele konec leta 106 ob mejah graditi nove kastre. Trajan se je sredi junija leta 107 vrnil v Rim.Rimski viri so Dakijo 11. avgusta 106 uvrstili med cesarske province. Upravljal jo je cesarski legat s položajem konzula z dvema pomočnikoma (legatus legionis), ki sta poveljevala vsak svoji dačanski legiji. Za pobiranje davkov in oskrbovanje vojske je bil zadolžen procurator Augusti. Ozemlje, ki ga je osvojil Trajan, je bilo razdeljeno med novoustanovljeno provinco Dakijo in obstoječe province, ki so mejile nanjo. Spodnji Meziji je pripadlo ozemlje kasnejše južne Moldavije, Mutenija in Vzhodna Oltenija, medtem ko je Trajanovi Dakiji pripadla zahodna Oltenija, Transilvanija in Banat.Provinco Mezijo je cesar Domicijan leta 86 razdelil na Gornjo Mezijo z upravnim središčem v Singidunu, sedanjem Beogradu v Srbiji, in Spodnjo Mezijo z upravnim središčem v Konstanci v sedanji Romuniji. Njena zahodna meja je bila odprta proti obširni Panonski nižini, v kateri so prebivali sarmatski Jazigi. Severna Moldavija je bila naseljena z Bastarni, Roksolani in Karpi, medtem ko so v severni Transilvaniji prebivali preostali neromanizirani Dačani in dačanski Kostoboki.Pretvarjenje Dakije v rimsko provinco je bil zelo zahteven proces, v katerem so se uporabile vse tradicionalne rimske metode, med njimi gradnja mestne infrastrukture, pod katero so spadala rimska kopališča, forumi in templji, gradnja cest ter ustanavljanje kolonij upokojenih vojakov. Cesarska vlada je kljub temu težko prepričala svoje prebivalce, da bi se iz starih provinc preselili v Dakijo.
Takojšnja posledica vojn, ki so privedle do rimske zmage, je bilo občutno zmanjšanje števila prebivalcev. Kriton iz Herakleje, glavni zdravnik in prokurator cesarja Trajana, je zapisal, da je bilo zasužnjenih in odpeljanih približno 500.000 Dačanov. Del sužnjev so odpeljali v Rim za gladiatorske igre (lusiones), ki so bile del proslav ob Trajanovem triumfu. Rimljani so upad prebivalstva poskušali omiliti s kolonizacijo in začeli ustanavljati mestna središča za rimske državljane in nedržavljane iz celega cesarstva. Domorodni Dačani so kljub temu ostali na obrobju province in v podeželskih okoljih. Lokalno elito so s podeljevanjem privilegijev vzpodbujali k podpiranju provincijske administracije, kar je bilo del utečene rimske kolonialne prakse.Trajan je kakšnih 40 kilometrov zahodno od porušene Sarmizegetuse Regie ustanovil novo upravno središče Ulpia Traiana Sarmizegetusa, ki je bilo sprva baza IV. legije Flavia. V mesto so se kmalu zatem naselili veterani dačanskih vojn, predvsem iz V. legije Macedonica, XI. legije Caludia in XIV. legije Gemina.Med Trajanovo vladavino se je po splošnem prepričanju zgradila mreža cest, ki je obstoječe naravne povezovalne poti pretvorila v tlakovane rimske ceste. Kasneje se je cestno omrežje še razširilo. Na Trajanov poseben ukaz sta se v resnici zgradili samo dve cesti. Prva je bila glavna cesta, ki je povezovala vojaška tabora v Napoci in Potaissi. Napisi na Aitonskem miljniku kažejo, da so ta del ceste dokončali med letoma 109 in 111. Druga je bila glavna cesta skozi Apulum, ki je vodila od Črnega morja na vzhodu v notranjost Panonske nižine na zahodu in verjetno še naprej.
Hadrijan je za Trajanovo smrt izvedel v Antiohiji v Siriji, vendar se ni mogel vrniti v Rim, ker je judejski guverner Kvadrat Bas, ki bi moral na Trajanov ukaz varovati nova dačanska ozemlja severno od Donave, na vojnem pohodu umrl. Ker je bil Trajan z več legijami in številnimi pomožnimi enotami pred smrtjo na pohodu proti Partskemu cesarstvu, so ostale Dakija in druge obdonavske province slabo branjene. Roksolani, ogorčeni zaradi odločitve, da jim Rimljani ne bodo več plačevali davka, ki jim ga je obljubil Trajan, so se združili z Jazigi in se uprli Rimu. Hadrijan je z vzhoda proti njim poslal vojsko in takoj, ko je bilo mogoče, tudi sam zapustil Sirijo.Hadrijan je postajal vedno bolj razočaran zaradi stalnih težav na ozemljih severno od Donave, zato se je nameraval umakniti iz Dakije. Zaskrbljen zaradi nevarnosti, da bodo barbari vdrli preko reke Olt na jug in napadli številne Trajanove kolonije ter kastrum v Bersobisu, je iz previdnosti ukazal razstaviti Apolodorjev most čez Donavo.Leta 118 je krenil na pohod proti Roksolanom in Jazigom in jih porazil, vendar je za Roksolane ponovno uvedel subvencije in se odločil, da bo opustil nekaj ozemlja, ki ga je osvojil Trajan. Južno Moldavijo, jugovzhodni rob Karpatov in ravnice Mutenije in Oltenije, ki so bile priključene Spodnji Meziji, je vrnil Roksolanom in Spodnja Mezija se je vrnila na meje pred osvajanjem Dakije. Dele Spodnje Mezije severno od Donave je odcepil in jih vključili v novo provinco Spodnjo Dakijo (Dacia Inferior). Trajanova prvotna provinca Dakija se je preimenovala v Gornjo Dakijo (Dacia Superior). IV. legijo Flavia Felix je iz njene baze v Ulpii Traiani Sarmizegetusi v premestil v Gornjo Mezijo.
Leta 124 je bila v severnem delu Gornje Dakije ustanovljena dodatna provinca Dacia Porolissensis, ki je v grobem obsegala severozahodno Transilvanijo. Zaradi ustaljene prakse, da lahko v provincah, v katerih je bila nastanjena več kot ena legija, funkcijo cesarjevega legata opravljajo samo nekdanji konzuli, je Gornjo Dakijo upravljal senator pretorskega ranga. Pod svojim poveljstvom je imel eno samo legijo, stacionirano v Apulu. Spodnja Dakija in Dakija Porolissensis sta bili pod poveljstvom prezidijskih prokuratorjev z rangom duksa.Hadrijan je v svoji novi provinci intenzivno izkoriščal njena rudna bogastva. Kasneje je dohodke, ustvarjene v rudarstvu, monopoliziral z dajanjem rudnikov v zakup pripadnikom viteškega reda. V rudarstvu je bilo zaposleno veliko število ljudi. Leta 124 je obiskal Napoco in mesto povzdignil v municipij.
S prihodom Antonina Pija na rimski prestol je cesarstvo dobilo vladarja, ki je skrbno gledal na obrambo provinc. Veliko število miljnikov iz njegovega obdobja dokazuje, da je še posebej skrbel za stalno vzdrževanje cest. Žigi na strešnikih amfiteatra v Ulpii Traiani Sarmizegetusi, ki je bil zgrajen v najzgodnejših letih kolonije, kažejo, da je bil obnovljen prav med njegovo vladavino. Poleg tega je obnovil tudi izpostavljeni tabor v Porolissu pri sedanjem Moigradu v Romuniji in okrepil njegovo obzidje.Po uporu okoli leta 158 je Antonin Pij znova reorganiziral dačanske province. Dacia Porolissensis v sedanji severni Transilvaniji in njeno središče Porolissum sta ostala taka, kot sta bila. Gornja Dakija, ki je obsegala Banat in južno Transilvanijo, se je preimenovala v Dacio Apulensis s središčem v Apulumu, medtem ko se je Spodnja Dakija, ki je obsegala Oltenijo, preimenovala v Dacio Malvensis. Njeno središče je bila Romula, sedanji Reşca Dobrosloveni v Romuniji. Vsako pokrajino je, tako kot pod Hadrijanom, upravljal prokurator iz viteškega reda. Vsi prokuratorji so bili podrejeni senatorskemu guvernerju v Apulensisu.
Kmalu po prihodu Marka Avrelija na rimski prestol leta 161 so se na rimskih severnih mejah začele težave zaradi vdorov obmejnih germanskih plemen, na katera so pritiskali priseljenci s severa. Cesar je zato leta 166 ponovno reorganiziral Dakijo in njene tri podprovince združil v eno. Ker je provinca zdaj imela dve legiji, XIII. legijo Gemina v Apulu in V. makedonsko legijo v Potaissi, je moral novi cesarski legat imeti rang konzula. Mark Avrelij je na to mesto imenoval Seksta Kalpurnija Agrikola. Upravno središče province je postala Ulpia Traiana Sarmizegetusa.Severna, vzhodna in zahodna meja Dakije so bile izpostavljene in težko branljive. Ko so se vdori barbarov med vladavino Marka Avrelija nadaljevali, je cesar okrepil obrambo njenih meja in s tem izpostavil Gornjo ter Spodnjo Mezijo. Leta 166 in 167 so začela v Panonijo, Norik in Retijo preko Donave vdirati barbarska plemena Kvadov in Markomanov ter prodrla vse do Dakije in Mezije. Vojna je po letu 167 verjetno zajela tudi severno Dakijo, ko so nanjo pritisnili iz Panonije pregnani Jazigi in zavzeli zlate rudnike v Alburnusu Maior, sedanji Roşii Montani v Romuniji. Najkasnejši datum, ki so ga odkrili na voščenih tablicah, skritih v rudniških rovih, je 29. maj 167. Markomani so požgali predmestne vile v Ulpiji Trajani Sarmizegetusi in tabor v Slăvenih. Ko je Mark Avrelij prišel do Ogleja, so Jazigi zajeli že več kot 100.000 rimskih ujetnikov.Boji v Dakiji so se nadaljevali še naslednji dve leti. Leta 169 je Agrikola predal svoje poveljstvo, ker je morda umrl zaradi kuge ali padel v bitki. Cesar se je odločil, da bo provinco začasno ponovno razdelil na tri podprovince. Upravljanje osrednje podprovince Dacie Apulensis je prevzel cesarski legat Gornje Mezije Mark Klavdij Fronto. Dacio Malvenis je verjetno prevzel njegov prokurator Makrinij Avit, zmagovalec nad Langobardi in Obijci. V tem času je bil prokurator v Dakiji tudi bodoči cesar Pertinaks, vendar njegova natančna vloga ni znana. Bil je zelo nepriljubljen in zato odpoklican. Leta 170 je Mark Avrelij provinco preimenoval v Tri Dakije in za njenega guvernerja imenoval Kavdija Fronta. Kasneje istega leta se je Frontova guvernatura razširila še na Gornjo Mezijo. Na tem položaju ni bil prav dolgo, ker so ga konec leta porazili in ubili Jazigi. Na položaju guvernerja Dakije ga je zamenjal Sekst Kornelij Klemens.
Leta 170 so na svoji poti proti jugu Dakijo preplavili Kostoboki, ki so bili naseljeni v severni ali severovzhodni Dakiji. Oslabelo cesarstvo leta 171 ni moglo preprečiti vdiranja tujih plemen v izpostavljeno Dakijo in Mark Avrelij je bil prisiljen v diplomatska pogajanja, s katerimi je poskušal prekiniti nekaj barbarskih zavezništev. Leta 171 so Dakijo napadli še Astingi, porazili Kostoboke in uničili več rimskih kastrov, med njimi tudi trdnjavo v Tibisku (sedanja Jupa v Romuniji), in se zatem obrnili proti prestolnici Ulpii Traiani Sarmizegetusi. Rimljani so se z Astingi začeli pogajati in se dogovorili, da bodo zapustili Dakijo in se naselili na ozemlju Kostobokov. Medtem so zaradi strahu, da bi vdrli v Dakijo, zemljo dodelili tudi približno 12.000 pripadnikom razlaščenih plemen, ki so tavala po obrobju province.Plemena, ki so mejila na Dakijo na vzhodu, na primer Roksolani, v vsem tem obdobju niso sodelovala v množičnem napadu na Rimsko cesarstvo. Starejši zgodovinarji so na to gledali kot na posledico ustanovitve province Dakije. Nekateri sodobni avtorji menijo, da so omenjena plemena zaradi pritiska germanskh plemen na njihove severne meje podpirala nadaljevanja statusa quo med Rimljani in svojimi odvisnimi vladarji. Leta 173 so bili Markomani poraženi, vojna z Jazigi in Kvadi pa se je nadaljevala in zaradi zelo močnega odpora Jazigov zahtevala hitro premestitev legij v severozahodno Dakijo. Rimljani so zato zgadili cesto med Porolissom in Napoco. Jazigi in Kvadi so pozimi 172-173 napadli rimske trdnjave ob Tisi in Donavi.
Mark Avrelij je zato vso svojo pozornost usmeril proti Jazigom in Kvadom. Leta 174 je v bitki na zamrznjeni Donavi zdrobil Kvade, ki so po porazu zaprosili za mir, in zatem krenil proti Jazigom. Po njihovem porazu in izgonu iz Dakije ga je rimski senat leta 175 nagradil z naslovom Samarticus Maximus. Mark Avrelij se je zavedal, da mora najti stalno rešitev problemov na severnih mejah cesarstva, zato je ukinil nekaj omejitev, ki so veljale za Markomane in Jazige. Jazigom je celo dovolil, da potujejo po Dakiji in trgujejo z Roksolani, dokler bodo za to imeli dovoljenje dačanskega guvernerja. Istočasno se je odločil, da bo izvedel načrt za pripojitev markomanskih in jaziških ozemelj in ustanovil novo rimsko provinco. Načrte mu je preprečil upor Avidija Kasija.Ker je bil cesar nujno potreben tudi drugje, je Rim ponovno vzpostavil sistem zavezništev s plemeni ob severni meji. Pritisk s severa se je s prihodom in naseljevanjem germanskih plemen na severni dačanski meji kljub temu kmalu spet okrepil in sprožil novo vojno. Leta 178 je Mark Avrelij za guvernerja Treh Dakij imenoval verjetno Pertinaksa in se naslednje leto odpravil na pohod proti Kvadom in Burom severno od Donave. Po zmagi je nameraval osvojeno ozemlje na severozahodu Dakije pretvoriti v novo rimsko provinco, vendar je leta 180 umrl. Nasledil ga je sin Komod, ki ga je spremljal na pohodu. Mladi naslednik je hitro sklenil mir s sovražnimi plemeni in se vrnil v Rim.Konflikti in razprtije v Dakiji so se nadaljavale tudi med Komodovo vladavino. Notorično nezanesljiva Historia Augusta omenja manjše nemire, ki so izbruhnili v Dakiji okoli leta 185. Isti vir piše tudi o porazu dačanskih plemen, ki so bila naseljena izven province. Komodovi legati so opustošili kakšnih sedem kilometrov širok pas ozemlja severno od kastra v sedanjem okrožju Kluj, s katerim so želeli vzpostavili tamponsko ozemlje, ki naj bi preprečilo vdore barbarov.
Med vladanjem Septimija Severja je v provinci zavladal mir, saj v tem obdobju ni bilo nobenega dokumentiranega vdora tujcev. Vojaške tabore, ki so bili uničeni v preteklih vojnah, so obnovili. Sever je vzhodno mejo province pomaknil kakšnih 14 km vzhodno od reke Olt in dokončal limes Transalutanus. Na limesu, ki se je raztezal od Flămânde v bližini Donave na jugu do Cumidave, sedanjega Bretcuja v Romuniji na severu, je bilo na razdalji približno 225 km zgrajenih 14 utrjenih taborov. Med njegovim vladanjem se je po celi provinci povečalo tudi število municipijev, medtem ko je v Ulpii Traiani Sarmizegetusi in Apulu začelo veljati italsko pravo (ius Italicum).Sever je s svojimi vojaškimi reformami med drugim dovolil rimskim vojakom, da prebivajo v spremljajočih civilnih naseljih (canabae)  izven utrjenih taborov, obdelujejo zemljo in se poročajo z domačinkami. Če je bil vojak rimski državljan, so tudi otroci iz njegovega zakona dobili rimsko državljanstvo. Vojakom, ki niso bili rimski državljani, in njihovim otrokom so rimsko državljanstvo podelili ob odpustu iz vojske.Severjev naslednik Karakala je želel povečati dohodke od davkov in okrepiti svojo priljubljenost, zato je vsem odraslim moškim v cesarstvu, razen sužnjem, podelil rimsko državljanstvo. Utrjevanje dačanskega limesa na vzhodni meji se je nadaljevalo.
Karakala je na svojem pohodu na vzhod proti Partom šel skozi Dakijo, kjer je z diplomatskimi manevri poskušal omajati zavezništvo med nasprotnimi plemeni, predvsem med Markomani in Kvadi. V Porolissu je pod pretvezo, da se bo z njim pogajal, ubil kvadskega kralja Gajobomarja, in se spopadel z najmanj enim od obdonavskih plemen. Nekateri sodobni avtorji trdijo, da je vzhodno mejo Dakije pomaknil kakšnih 50 km vzhodno od reke Olt. Leta 218 je njegov naslednik Makrin v Dakijo vrnil veliko Karakalovih neromaniziranih dačanskih talcev, morda zaradi nemirov, ki so jih povzročila plemena po Karakalovem uboju.V Dakiji se je ohranilo nekaj napisov iz obdobja zadnjega severskega cesarja Aleksandra Severja iz katerih je razvidno, da se je med njegovo vladavino v Ulpii Traiani Sarmizegetusi sestal svet Treh Dakij in da so se v taboru Ad Mediam (sedanja Mehadia, Romunija) obnovila vrata, stolpi in pretorska palača (praetorium).
Dokazi o nadaljevanju obstoja domorodnega dačanskega prebivalstva v rimski Dakiji niso tako jasni kot pri Germanih, Keltih, Tračanih in Ilirih v drugih rimskih provincah. Podatki o Dačanih v rimskih mestih, ustanovljenih po priključitvi Dakije k Rimskemu cesarstvu, so zelo skromni.Evtropij, katerega v krajših navedbah potrjujeta Kasij Dion in Julij Odpadnik opisuje splošno upadanje števila prebivalcev po obleganju Sermizegetuse Regie in samomoru kralja Decebala. Njegovi opisi dogodkov so sporni, ker v preostalih rokopisih v njegovem Breviarium ab Urbe condita, ki je glavni vir podatkov o depopulaciji Dakije po rimski osvojitvi, niso skladni. Nekatere različice opisujejo izkoriščanje ljudi, druge pa izkoriščanje stvari ali morda virov. Arheološki dokazi kažejo na nadaljevanje tradicionalnih dačanskih pogrebnih običajev in izdelovanja keramike, ki se je nadaljevalo ves čas rimske vladavine, tako na podeželju kot na obrobju province, kjer rimske oblasti sploh ni bilo. Zadnji prizor na Trajanovem stebru je mogoče razložiti na več načinov: prizor lahko prikazuje izseljevanje Dačanov, ki je še pospešilo upadanje števila prebivalcev, ali pa njihovo vračanje zaradi uklonitve rimski oblasti.V rimsko Dakijo so se začeli priseljevati številni kolonisti iz celega cesarstva, vendar očitno samo v novoustanovljena rimska mesta. Pomanjkanje napisov z izvirnimi dačanskimi imeni v mestih kaže, da je bila med prebivalci v rimskih več etničnih urbanih središčih in domačini na podeželju široka vrzel.Dačani so se najmanj dvakrat uprli rimskim oblastem. Prvi upor je bil leta 117 in je povzročil Trajanovo vrnitev z vzhoda, drugi, katerega je zatrl Mark Stacij Prisk, pa leta 158. Arheološki dokazi iz različnih tipov naselij, predvsem tistih v pogorju Oraștie, kažejo na namerno uničevanje gradišč med rimskim osvajanjem, kar pa ne izključuje njihove ponovne naselitve, ko se je stanje umirilo. Vasi z značilno dačansko arhitekturo, na primer Obreja in Noşlac, so nastale v 2. stoletju, se pravi v istem času kot rimska mestna središča.Nekatera naselja, na primer Cetea in Cicau, jasno kažejo na nepretrgano naseljenost od predrimskega časa in v obdobju province. Najdena keramika kaže, da je bilo tako tudi v drugih delih province. Arhitekturne oblike, ki izvirajo iz predrimskega obdobja, na primer tradicionalne vkopane hiše in jamske shrambe, so se v rimskem obdobju ohranile tudi v mestih, na primer v Obreji. Arheologi so do sedaj odkrili približno 46 najdišč iz latenskega in rimskega obdobja. Povsod, kjer arheologija potrjuje neprekinjeno prisotnost domačega prebivalstva, odkriva tudi sočasen proces romanizacije. V dačanskih naseljih so poleg tradicionalne dačanske lončenine odkrili tudi lončenino rimske izdelave, ki se je gledovala po domačih izdelkih. Naraščajoča romanizacija Dakije je povzročila, da se je ohranilo samo nekaj izvirnih oblik posodja, na primer lonci in nizki pivski vrčki z debelimi stenami, imenovani dačanske čaše. Vsi predmeti so bili izdelani ročno, redko tudi na lončarskem vretenu. Na domovih se je ohranila uporaba starih dačanskih tehnik in vse vrste okraskov in orodij, ki so jih uporabljali pred prihodom Rimljanov. Arheološke najdbe z grobišč so pokazale, da je bilo prebivalcev veliko preveč, da bi jih lahko zaradi kakšnega koli razloga pregnali ali uničili. Rimljani vsekakor niso imeli dovolj sredstev, da bi odstranili veliko večino podeželskega prebivalstva na ozemlju, ki je merilo približno 300.000 km². Srebrn nakit iz grobov kaže, da nekatera grobišča niso bila dačanska in so zelo verjetno pripadala Karpom ali Svobodnim Dačanom, ki so se priselili v Dakijo pred letom 200.Nekateri strokovnjaki imajo pomanjkanje civitates peregrinae za dokaz za rimsko depopulacijo Dakije, ki verjetno ne drži. Dakija je bila namreč pred vključitvijo v Rimsko cesarstvo kraljestvo z enim kraljem in brez regionalnih plemenskih struktur, ki bi jih Rimljani lahko spremenili v civitas, podobne tistim, ki so jih uspešno uvedli v drugih provincah cesarstva. Dačanska plemena, omenjena v Ptolemajevi Geografiji, lahko pomenijo prvotne upravne strukture, podobne tistim v Meziji, Panoniji, Dalmaciji ali Noriku.Za epigrafe, ki so bili osrednji del rimskega kulturnega izražanja, se je zanimalo bolj malo Dačanov. Sodobnim zgodovinarjem to povzroča težave, ker epigrafi omogočajo preučevanje in razumevanje kulturnega in socialnega stanja v provinci. Dačani so ohranili svoja imena in kulturno prepoznavnost celo med naraščajočim vsiljevanjem rimskih kulturnih vrednot, ki je sledilo vključitvi Dakije v cesarstvo.Dačanske moške so po ustaljeni rimski praksi rekrutirali v rimske pomožne enote in jih poslali v vse dele cesarstva od vzhodnih provinc do Britanije. Veksilacija Dacorum Parthica je spremljala cesarja Septimija Severja na njegovem pohodu proti Partom, medtem ko je bila I. kohorta Ulpia Dacorum nameščena v Kapadokiji. Dačani so bili vključeni tudi v II. kohorto Aurelia Dacorum s sedežem v Panoniji, Aelio Dacorum v rimski Britaniji in II. Augusto Dacorum milliaria v Spodnji Meziji. Ohranilo se je mnogo ostankov, ki izvirajo iz I. kohorte Aelia Dacorum, in napis, ki opisuje sico, značilno dačansko orožje, podobno kratkemu meču ali dolgemu bodalu. Na napisih so dačanski vojaki predstavljeni kot natione Dacus, kar lahko pomeni rojene Dačane, romanizirane Dačane, koloniste ali njihove potomce. Številne rimske vojaške diplome, izdane za dačanske vojake, ki so jih odkrili po letu 1990, kažejo, da so se vojni veterani vračali v svoje rojstne kraje. Veterani so po odpustu iz vojske po ustaljeni rimski praksi dobili rimsko državljanstvo.
Rimska Dakija je bila bolj ali manj romanizirana. Najbolj romanizirane so bile pokrajine ob Donavi, katere je skoraj v celoti obvladovala rimska administracija, čeprav v obliki, ki je bila delno barbarizirana. Dokaj romanizirano je bilo tudi prebivalstvo izven tega območja, ki je živelo v stiku z rimskimi legijami. Prebivalci v obrobnih pokrajinah, med katere so spadali severni deli Maramuresa, Crisana in Moldavija, so bili kljub temu, da med njimi ni bilo rimskih legij, uradno politično, socialno in gospodarsko pod rimsko oblastjo. V teh pokrajinah so bili naseljeni Karpi, ki se pogosto omenjajo tudi kot Svobodni Dačani. Rimljani so poskušali napolniti mesta in dobiti delovno silo za obdelovanje polj in izkoriščanje rudnikov in začeli v Dakiji naseljevati zelo raznovrstne koloniste iz celega rimskega sveta. Na ohranjenih napisih je približno 3-000 imen, od kateri je približno 2-200 (74 %)  latinskih, 420 (14 %)  grških, 120 (4 %) ilirskih, 70 (2,3 %) keltskih, 60 (2 %) dakotračanskih in 60  (2 %) semitskih iz Sirije. Kolonisti so bili, ne glede na njihovo poreklo, fizični predstavniki rimske civilizacije, ki so s seboj prinesli najbolj učinkovit mehanizem romanizacije – latinski jezik, ki je postal nova lingua franca.Prvo naselbino v Sarmizegetusi so zgradili rimski državljani, ki so se upokojili po služenju v rimskih legijah. Velik del veteranov je bil po poreklu iz Norika in zahodne Panonije.Rimljani so iz Dalmacije pripeljali ilirske Piruste, ki so bili izkušeni rudarji. Živeli so v posebnih skupnostih (vicus pirustarum) in imeli svoje sodstvo, ki je bilo v pristojnosti njihovega plemenskega poglavarja. Nekateri njihovi vodje so omenjeni kot princeps.
V Dakiji je bilo na višku njene moči nameščenih okoli 50.000 vojakov.Trajan je ob koncu svojega prvega pohoda v Dakijo leta 102 v Sarmizegetusi Regii namestil eno legijo. Po dokončni osvojitvi Dakije je v novi provinci namestil najmanj dve legiji: v Berzobisu IV. legijo Flavia Felix in v Apulu XIII. legijo Gemina. Domneva se, da je bila v provinci takrat tudi  I. legija Adiutrix, vendar ni nobenega dokaza niti za čas niti za mesto njene namestitve. V provinci morda sploh ni bila cela legija, ampak samo njene veksilacije.Trajanov naslednik Hadrijan je IV. legijo Flavia Felix premestil iz Berzobisa v Singidunum v Gornjo Mezijo, ker je bil verjetno prepričan, da za zagotavljanje varnosti v Dakiji zadostuje ena sama legija. Markomanske vojne, ki so izbruhnile severno od Donave, so prisilile Marka Avrelija, da je premestil V. makedonsko legijo iz Troesmisa v Gornji Meziji v Potaisso v Dakiji.Epigrafski dokazi kažejo, da je bilo v rimskem obdobju po celi Dakiji nameščenih veliko pomožnih vojaških enot. To na prvi pogled kaže, da je bila zelo militarizirana, v resnici pa ni bila nič bolj kot druge obmejne province, na primer Mezija, Panonija in Sirija. Število legij v Meziji in Panoniji se po ustanovitvi province Dakije ni zmanjšalo. Ko je bila Dakija vključena v cesarstvo in so se njegove meje razširile proti severu, se je ob srednji Donavi med Novo in Durostorom sprostilo nekaj še kako potrebnih legij, s katerimi so okrepili obrambo Dakije. Vojaški dokumenti poročajo o najmanj 58 pomožnih enotah, ki so bile iz Panonije in Mezije premeščene večinoma v Dakijo. Enote so bile zelo različne (numeri, cohortes milliariae, quingenariae in alae) in so opravljale različne naloge. To seveda ne pomeni, da so bile v Dakiji vse enote istočasno in ves čas njenega obstoja.
V romaniziranem delu Dakije sta bili dve vrsti naselij: urbana naselja, ki so imela položaj kolonij (coloniae) ali municipijev, in podeželska naselja, večinoma vile (villas)  s pripadajočimi latifundiji in vasmi (vici). Najpomembnejše so bile kolonije, v katerih so bili svobodno rojeni prebivalci skoraj izključno rimski državljani. Municipiji so imeli drugorazreden položaj, vendar so bili sodno in upravno delno neodvisni.V provinci je bilo do dvanajst rimskih mest. Vsa so se razvila iz vojaških taborov, ki jih dal na vojnih pohodih zgraditi Trajan.  Veliki mesti Ulpia Traiana Sarmizegetusa in Apulum (Alba Iulia) sta bili po socialni, gospodarski in arhitekturni razvitosti podobni mestom v zahodnem delu cesarstva.
Ulpia Traiana Sarmizegetusa, ki jo je ustanovil Trajan, je imela sprva status kolonije in je bila edina colonia deducta v provinci. Prevlado ji je zagotavljal položaj, ki ga je dobila ob ustanovitvi, in vloga upravnega središča province. Zanjo je veljalo italsko pravo (ius Italicum).
Apulum  je bil na začetku ena od baz Trajanovih legionarjev. Takoj zatem so se v bližini ustanovile pridružene canabae legionis. Že med Trajanovo vladavino je kakšne štiri kilometre od tabora ob reki Mureş nastalo še civilno naselje. Naselje se je hitro razvijalo in se med vladanjem Marka Avrelija iz vasi (vicus) pretvorilo v municipij. Cesar Komod je Apulumu podelil položaj kolonije. Njegov pomen se je še povečal, ko je postal upravno središče Apulske Dakije (Dacia Apulensis) in sedež vrhovnega vojaškega poveljstva province Tri Dakije. Ko mu je cesar Septimij Sever dodelil del njegovih kanab s položajem municipija, je postal tekmec Ulpie Traiane Sarmizegetuse.
Drobeta  je bila najpomembnejše mesto v Spodnji Dakiji. Zgrajena je bila v bližini kamnitega tabora s 500 vojaki, ki so branili severne pristope k Trajanovemu mostu čez Donavo. Cesar Hadrijan je mesto povzdignil na položaj municipija z vsemi pravicami, kot so jih imela mesta v Italiji. Septimij Sever je sredi 190. let mesto pretvoril v popolnoma samostojno kolonijo.
Romula je bila morda upravno središče Dacie Malvensis. Imela je položaj municipija, ki ga je dobila verjetno med vladanjem cesarja Hadrijana, potem pa jo je Septimij Sever povzdignil na položaj kolonije.
Napoca je bila morda mesto vrhovnega vojaškega poveljstva Dacie Porolissensis. Hadrijan ji je dal položaj municipija, Komod pa jo je pretvoril v kolonijo.
Potaissa je bila med markomanskimi vojnami tabor V. makedonske legije. Ob mestnih vratih so bile zgrajene kanabe. Septimij Sever ji je podelil status municipija, pod Karakalo pa je postala kolonija. 
Porolissum je bil zgrajen med dvema taboroma ob rimskem zidu, ki je branil glavni prelaz preko Karpatov. Med vladavino Septimija Severja je dobil položaj municipija.
Dierna (Orşova, Romunija), Tibiscum (Jupa, Romunija) in Ampelum (Zlatna, Romunija) so bila pomembna mesta. Ampelum je bil največje rudarsko mesto v regiji, vendar je njegov zakonski status neznan. Dierna je bila carinska postaja, kateri je Septimij Sever podelil položaj municipija.
Sucidava (Corabia, Romunija) je bila zgrajena na mestu nekdanjega zemljenega tabora, ki ga je postavil Trajan. Sucidava ni bila niti dovolj velika niti dovolj pomembna, da bi dosegla položaj municipija ali kolonije in je ostala pagus ali morda vicus.Ker je bilo pogosto težko določiti mejo med "romaniziranimi" vasmi in naselji, ki so spadala v kategorijo malih mest, so na seznamu samo na tista, ki so presegala gospodarsko raven, zadostno za preživetje, in so se vsaj delno ukvarjala tudi s trgovino in proizvodnjo. Druga mesta ob glavni dačanski rimski cesti so našteta v Tabuli Peutingeriani. Mednje spadajo Brucla, Blandiana, Germisara, Petris in Aquae. Mesti Germisara in Aquae sta bili zgrajeni ob termalnih vrelcih in še vedno živi. Lokacije Brucle, Blandiane in Petrisa niso zanesljive. Petris je bil skoraj zagotovo na mestu sedanje Uroi v Romuniji, ker je imel kjučen položaj za trgovanje in komuniciranje znotraj province.Domneva se, da je imela rimska Dakija veliko število vojaških vici, naselij, ki so bila povezana z utrjenimi vojaškimi tabori. Trditev ni povsem dokazana, ker je bilo podrobno raziskanih samo nekaj takšnih mest. V srednji dolini reke Mureş je bilo vsekakor nekaj civilnih naselij, povezanih s tabori pomožnih enot, na primer v Orăştioari de Sus, Cigmău (sedanja Ocna Mureş) in Miciji. V Miciji so odkrili tudi majhen amfiteater. Vzorci naselij v dolini Mureș kažejo premik proti naseljem z mestnimi jedri. V srednji Dakiji so odkrili 10 do 28 vasi, ki so jih identificirali kot nakopičena naselja, v katerih so se ukvarjali predvsem s kmetijstvom. Tlorisi vasi se v grobem delijo na dva osnovna tipa. V prvega spadajo vasi, zgrajene na tradicionalen način. Takšne so vasi Radeşti, Vinţu de Jos in Obreja, v katerih prevladujejo tradicionalne vkopane dačanske hiše z nekaj površinskimi bivališči iz brun. Tlorisi drugega tipa vasi se zgledujejo po rimskih vzorcih.Identifikacija vil (villa) je v večjem delu Dakije nepopolna. Na seznamu je manj kot trideset takšnih najdišč, četudi je njihovo število zagotovo mnogo večje.
Dakija je s pomočjo rimske vojske, ki je vzdrževala Pax Romana, cvetela do krize tretjega stoletja. Iz relativno zaostale polbarbarske in pretežno podeželske družbe se je razvila v provinco, primerljivo z drugimi rimskimi provincami. V njej je bilo v obtoku več denarja kot v sosednjih provincah.Njeni naravni viri so za cesarstvo pomenili veliko bogastvo. Postala je ena od večjih pridelovalk žita, zlasti pšenice, in po letu 250 v Ulpii Traiani Sarmizegetusi kovala bronast rimski denar. Pred tem so jo z denarjem oskrbovale verjetno centralne kovnice. Gospodarsko rast je še pospešila mreža rimskih cest. 
Dodatna spodbuda za vključevanje Dakije v Rimsko cesarstvo so bili njeni zlati rudniki. V rudnike zlata v pogorju Bihor so pripeljali rudarje iz Dalmacije, ki so začeli polniti rimsko državno blagajno. Zlati rudniki Alburnus Maior so cveteli med letoma 131 in 167, potem pa so zaloge zlata izčrpale in donosi so začeli upadati. Rudnike so okoli leta 215 zaprli.Dakija je imela poleg rudnikov zlata tudi rudnike soli, železa, srebra in bakra, ki so jih izkoriščali že dačanski kralji, in kamnolome, ki so gradbenike oskrbovali z velikimi količinami  škriljevca, peščenjaka, andezita, apnenca in marmorja.Mesta so postala ključna središča proizvodnje.  V Porolissu, Romuli in Dierni so bile livarne brona, v Napoci delavnice za izdelavo brošk in zaponk, v Apulu pa kovačnice orožja. V Ulpii Traiani Sarmizegetusi in Tibiscu so odkrili tudi steklarne. V vaseh in podeželskih naseljih so se ukvarjali predvsem z obrtjo, vključno z lončarstvom. Samo v Micăsasi so odkrili 26 lončarskih peči in na stotine kalupov za izdelavo lokalne terra sigillate.
Napisi in kipi v Dakiji razkrivajo široko paleto verstev. Poleg božanstev rimske uradne državne vere se pojavljajo tudi božanstva, ki izhajajo iz Grčije, Azije in zahodne Evrope. 43,5 % božanstev ima latinska imena, saj so bili v Dakiji prisotni vsi glavni bogovi rimskega panteona:  Jupiter, Junona, Minerva, Venera, Apolon, Liber, Libera in drugi. Nenavadno pomemben je bil rimski bog Silvan, ki je bil po pomembnosti takoj za Jupitrom.Približno  20 % dačanskih napisov je povezanih z vzhodnimi kulti, na primer s Cibelo in Atisom. Več kot 274 napisov omenja  Mitro, ki je bil priljubljen predvsem pri vojakih. Kult tračanskega konjenika je prišel iz Trakije in Mezije. V Dakiji so odkrili tudi galsko zaščitnico konj Epono in Matrone iz severozahodne Evrope.Dačani so častili tudi svoja stara lokalna božanstva, vendar ni nobenega dokaza, da bi katero od njih vstopilo v panteon rimski bogov ali da bi katero od njih častili pod rimskim imenom. Možno je, da Dačani svojim božanstvom niso pripisovali človeških podob. V dačanskih trdnjavah iz časa Burebista in Decebala ni bilo v svetiščih nobenih kipov njhovih božanstev. Glavnih dačanskih svetih mest, ki so bila uničena med Trajanovimi osvajalskimi vojnami, ni po vojnah nadomestilo nobeno novo. Ohranilo se je nekaj kultnih mest lokalnega pomena, na primer Germisara, ki je služila tudi v rimskem času, vendar se je obredje v njih zaradi romanizacije spremenilo. Lokalna božanstva na primer so dobila rimska imena.Rimljani so v zelo romanizirana mestna središča s seboj prinesli tudi rimski pogrebne običaje, ki so se bistveno razlikovali od dačanskih iz obdobja pred rimsko osvojitvijo. Med nagrobnimi spomeniki so bile najbolj priljubljene stele, čeprav so arheologi odkrili tudi bolj dovršene spomenike, na primer edikule, tumule in mavzoleje. Velika večina spomenikov je bila bogato okrašena s kipi levov, medaljoni in stebri.Zdi se, da so bili takšna pokopališča značilna samo za mesta. Nekaj pokopališč, ki so jih odkrili na podeželju, so opredelili kot dačanska, za nekatera, na primer v Devi, Sălaşu de Sus in Cincisu, pa se domneva, da so spadala k vilam.Tradicionalni dačanski pogrebni običaji so preživeli rimsko obdobje in se nadaljevali v porimsko obdobje, v katerem se je prvič pojavilo krščanstvo.
V 230. letih se je zadnje obdobje miru v rimski Dakiji končalo. Velik zaklad, v katerem je bilo okoli 8000 rimskih kovancev, izdanih v času Komoda in Elagabala, ubitega leta 222, ki so ga odkrili v Romuli, imajo poznavalci za dokaz, da je bila provinca v težavah že v prvi četrtini 3. stoletja. Petdesetletno obdobje neredov v Rimskem cesarstvu se v uradni zgodovini začenja leta 235, v katerem je na rimski prestol prišel Maksimin Tračan (vladal 235-238). V tem obdobju sta militarizacija vlade, ki jo je vpeljal Septimij Sever, in razvrednotenje denarja privedla cesarstvo do bankrota. Selitev Gotov na jug proti donavski meji, ki je bila posledica markomanskih vojn, se je v 3. stoletju nadaljevala in še povečevala pritisk na tam naseljena plemena. V letih 235 do 238 se je Maksimin Tračan v Dakiji vojskoval proti Karpom, potem pa se je moral zaradi državljanske vojne vrniti v Italijo. Ko je na rimski prestol končno prišel cesar Gordijan III. (vladal 238–244), je zmeda v cesarstvu omogočila Gotom, da so skupaj s Karpi leta 238 zasedli Histrijo in zatem izropali gospodarsko pomembna gospodarska središča v delti Donave.Ker cesarstvo vdorov ni moglo preprečiti z vojsko, je bilo prisiljeno kupiti mir v Meziji z visokimi letnimi davki, ki so jih plačevali Gotom. Sporazum z Goti je razbesnel njihove zaveznike Karpe, ki so zahtevali svoj delež davka. Cesar Filip Arabec (vladal 244-249) je leta 245 prenehal plačevati davek, zato so Karpi že naslednje leto napadli Romulo. V letih 243 do 247 so verjetno požgali tudi kastrum v Răcari. Vse kaže, da so Rimljani med Filipovo vladavino zaradi vdorov Karpov zapustili obrambno črto limes Transalutanus. Nadaljnji napadi so cesarja prisilili, da je zapustil Rim in sam prevzel poveljstvo v Dakiji.
Konec leta 247 so bili Karpi dokončno poraženi in so zaprosili za mir. Filip Arabec je za svoje zmage dobil vzdevek Carpicus Maximus. Dačanska mesta so se kljub temu začela pripravljati na obrambo. V Sucidavi so na hitro zgradili kamnit zid in obrambni jarek, najverjetneje zaradi vdorov barbarskih plemen okoli leta 246 ali 247. Leta 248 je zid okoli mesta okrepila tudi Romula. Epigraf, ki so ga odkrili v Apulu, pozdravlja cesarja Decija (vladal 249-251) kot restavratorja Dakije (restitutor Daciarum). Cesarja in njegovo vojsko so 1. julija 251 v bitki pri Abritu, sedanjem Razgardu v Bolgariji, pobili Goti. Trdno zasidrani na ozemlju ob spodnji Donavi in na zahodni obali Črnega morja so Goti vplivali tudi na romanizirane Dačane in provinca Dakija je začela razpadati.Nenehni pritiski Gotov v času vladavine cesarja Galiena (vladal 253-268) in delitev zahodnega dela cesarstva med njim in Postumom v Galiji leta 260 so povzročili, da se je Galienova pozornost usmerila predvsem na donavsko mejo. Za več zaporednih zmag nad Karpi in pridruženimi dačanskimi plemeni je Galien dobil častni naslov Dacicus Maximus. Antični knjižni viri (Evtropij, Avrelij Viktor in Fest) kljub temu pišejo, da je bila Dakija izgubljena ravno med njegovo vladavino. Cesar je velik del kohort iz V. makedonske legije in XIII. legije Gemina premestil iz Dakije v Panonijo. Zadnjih kovanci iz Ulpie Traiane Sarmizegetuse in Porolisa še nosijo njegov portret, postavljanje spomenikov z napisi pa je po letu 260, ki je pomenilo prelomnico v zgodovini cesarstva, skoraj popolnoma prenehalo.
Kovanci, ki so jih kovali okoli leta 270 med Avrelijanovo obnovo cesarstva, nosijo napis DACIA Felix (srečna Dakija). Zaradi pritiskov, da mora rešiti problem Palmirskega cesarstva na vzhodu, je moral Avrelijan najprej urediti stanje na donavski meji. Čeprav nerad in morda samo kot začasen ukrep se je odločil, da se bo umaknil iz Dakije. Uraden datum njegovega umika je leto 271. Nekateri poznavalci trdijo, da je svojo vojsko in državno upravo umaknil leta 272-273 ali morda šele leta 275.Avrelijan je po umiku južno od Donave ustanovil novo provinco, ki se je po njem imenovala Avrelijanova Dakija (Dacia Aureliana). Njeno upravno središče je bila Serdica, sedanja bolgarska prestolnica Sofija, ki je pred tem spadala v Spodnjo Mezijo. V novo provinco se je iz Dakije preselil tudi del njenega romaniziranega prebivalstva.
Cesar Galerij je nekoč izjavil tisto, česar so se Rimljani že dolgo zavedali: da je Donava najbolj izzivalna meja cesarstva. Bila je izredno dolga in večinoma neprimerna za rimski način vojskovanja. Rimljani so za obrambo provinc južno od Donave obdržali vojaške utrdbe na severnem bregu Donave še dolgo po umiku iz Dakije. Avrelijan je obdržal oporišče v Drobeti, medtem ko so deli XIII. legije Gemina ostali v Desi najmanj do leta 305. Kovanci s podobo cesarja Gracijana (vladal 375-383), ki so jih odkrili pri Dierni, kažejo, da je mesto delovalo tudi po umiku Rimljanov.Prva leta po umiku so rimska mesta še delovala, vendar na nižji ravni. Plemena, ki so bila pred umikom naseljena severno od Donave, med njimi Sarmati, Bastarni, Karpi in Kvadi, so bila pod vedno večjim pritiskom Vandalov, ki so se naselili na severu, in Gepidov in Gotov, ki so prodirali z vzhoda in severovzhoda. Stara plemena so začela pritiskati na rimsko ozemlje, kar je še bolj oslabilo rimsko obrambo. Da bi dobila dovoljenje za vstop v cesarstvo, so rimsko oblast izmenično rotila, da jim dovoli vstop, in ji grozila z napadom, če bi bile njihove zahteve zavrnjene. Bastarnom so nazadnje dovolili naselitev v Trakiji, preživelim Karpom pa v novi provinci Panoniji Valeriji zahodno od njihove domovine. Karpov niso nikoli uničila barbarska plemena niti se niso v celoti vključili v Rimsko cesarstvo. Tiste, ki so preživeli na mejah cesarstva, so imenovali kar Karpodaki (Carpodacae) – Karpi iz Dakije.
Do leta 291 so si Goti opomogli od poraza, ki jim ga je zadal Avrelijan, in začeli prodirati v nekdanjo rimsko Dakijo. Njihovemu naseljevanju so nasprotovali Karpi in neromanizirani Dačani. Ko so jih Goti premagali, so naleteli na Rimljane, ki so še vedno poskušali ohraniti nadzor na ozemljih ob Donavi. Nekaj delno romaniziranih prebivalcev je ostalo na svojem ozemlju in uspelo sobivati z Goti. Do leta 295 so Goti dokončno premagali Karpe in se ustalili v Dakiji, ki so jo preimenovali v Gotijo. Rimljani so Tervinge, ki so zasedli vzhodni del stare rimske province, Besarabijo in ozemlje do Dnestra na vzhodu in do Oltenije na zahodu, nazadnje priznali za federate. Goti so do 320. let spoštovali mirovno pogodbo in se še naprej naseljevali v nekdanji Dakiji. Meja na Donavi je bila v tem času mirna.Okoli leta 295 je cesar Dioklecijan (vladal 284-305) reorganiziral obrambo meje na Donavi in na levem bregu reke od Sirmija do Ratiarije in Durostoruma ustanovil utrjene tabore. Njihova glavna naloga je bila obramba glavnih prehodov preko reke, zagotavljanje prehoda vojske preko reke, naloga opazovališč in oporišč rečnih patrulj.
Med vladanjem Konstantina I. so Tervingi izkoristili državljanjsko vojno med njim in Licinijem in leta 323 iz Dakije napadli Rimsko cesarstvo. Licinij, ki je vse do poraza leta 324 užival tervinško podporo, je po porazu pobegnil v Dakijo. Konstantin je zato zelo agresivno reagiral na vse dejavnosti barbarov na meji severno od Donave. Do leta 328 je v Sucidavi zgradil nov most čez Donavo, popravil cesto od Sucidave do Romule in postavil vojaško utrdbo v Dafni (sedanji Spantov, Romunija).Konstantin je na dačanskem ozemlju nameraval ponovno ustanoviti rimsko provinco, zato je na začetku leta 336 osebno povedel svojo vojsko preko Donave in uničil tamkajšnja gotska plemena. Rimski senat ga je zato počastil z naslovom Dacicus Maximus  in sredi leta 336 proslavil njegovo zmago skupaj s tridesetletnico njegovega prihoda na prestol. Podelitev naslova je po mnenju poznavalcev pomenila vsaj delno ponovno osvojitev Dakije. Kakorkoli že, most v Sucidavi je vzdržal manj kot štirideset let, kar je leta 367 odkril cesar Valens, ko je na pohodu proti Gotom poskušal preko njega prečkati Donavo. Kastrum v Sucidavi se je kljub temu uporabljal do leta 447, ko ga je uničil Atila.Tervingi, pregnani iz Oltenije, so se pomaknili proti Transilvaniji in prišli v konflikt s Sarmati. Leta 334 so zaprosili Konstantina za vojaško pomoč in dobili dovoljenje, da se lahko večina njih na miroljuben način naseli južno od Donave. Tervingi, ki so v vojni z Rimljani doživeli težak poraz,so sklenili mirovno pogodbo, ki je ohranjala mir do leta 367.Zadnji velik rimski vdor v nekdanjo provinco Dakijo je bil leta 367, ko je cesar Valens izkoristil diplomatski incident za pretvezo za velik vojni pohod proti Gotom. V upanju, da bo ponovno zavzel oporišče na nasprotnem bregu Donave, ki ga je v Sucidavi postavil Konstantin, je 30. maja v bližini Dafne prečil Donavo in začel prodirati na gotsko ozemlje. Pohod, ki je trajal do septembra, je potekal brez večjih težav. Cesar je ponovno napadel leta 368 in v Karsiju postavil bazni tabor, potem pa ga je zaustavila poplava Donave. Prosti čas je izkoristil za obnovo rimskih utrdb ob Donavi. Naslednje leto mu je uspelo priti preko Donave in napasti Tervinge in jih premagati. Po zmagi jim je vsilil mir pod svojimi pogoji.Njegov pohod je bil zadnji rimski poskus, da bi se vrnili v svojo nekdanjo provinco Dakijo. Kmalu zatem so z vzhoda pritisnili Huni in prisili Tervinge, da zapustijo Dakijo in poiščejo zatočišče v Rimskem cesarstvu. Po preselitvi v Trakijo so se zaradi prevare rimskih provincijskih poveljnikov Lupinika in Maksima uprli in leta 378 v bitki pri Odrinu potolkli glavnino rimske vzhodne armade in Valensa ubili.
Dolgo časa se je domnevalo, da je prebivalstvo Daciae Traianae po Avrelijanovi ukinitvi province zapustilo provinco in se preselilo na jug. Usoda romaniziranih Dačanov in izvor Romunov sta postala predmet polemik, ki so nastale v 18. in 19. stoletju iz političnih nagibov med romunskimi nacionalisti in v Avstroogrski monarhiji.Ena od teorij trdi, da se je proces, v katerem je nastalo romunsko ljudstvo, začel z romanizacijo Dakije in iz dako-romanske populacije, ki po umiku Rimljanov leta 275 ni v celoti zapustila province. Arheološki dokazi z grobišč in naselij podpirajo trditev, da je del domorodnega prebivalstva ostal v Dakiji. Lončenina iz obdobja po letu 271, ki so jo odkrili v Potaisi, in rimski kovanci Marka Klavdija Tacita (vladal 275-275) in Krispa, sina Konstantina I., ki so jih odkrili v Napoki, kažejo, da sta se mesti ohranili tudi po rimskem umiku. V Porolisu so rimski kovanci ponovno začeli krožiti pod Valentinijanom I. (vladal 364-375), medtem ko so v Ulpii Traiani Sarmizegetusi še naprej živeli lokalni Dakoromani, ki so zaradi vpadov barbarov utrdili mestni amfiteater. Po tej teoriji se je romunsko prebivalstvo še naprej razvijalo pod vplivom Rimskega cesarstva vse do začetka 6. stoletja, do katerega je cesarstvo obdržalo ozemlje južno od Donave in Dobrudžo in imelo vpliv na regije severno od Donave. Proces je olajšalo trgovanje in gibanje ljudi preko reke. Rimska mesta v srednjih in južnih delih Dakije so vsekakor preživela, vendar v zmanjšani velikosti in manj bogata.
Konkurenčna teorija trdi, da se je zmanjšanje števila prebivalcev zaradi ukinitve Dakije prekrivalo s potrebo po ponovni naselitvi izpraznjenega Balkana. Nekaj Dakoromanov je zagotovo ostalo v Dakiji, vendar njihovo število ni bilo veliko. Spremembe krajevnih imen kažejo na popoln umik iz rimske Dakije, ker so se imena rimskih mest, trdnjav in naselij popolnoma opustila, toda arheologi po skoraj dvesto letih raziskav še vedno niso odkrili dokončnega dokaza, da je po rimskem umiku večina Dakoromanov ostala v Dakiji. Rimski kovanci, ki so bili v nekdanji provinci v prometu po letu 271, kažejo podobno sliko kot v sedanji sosednji Slovaški in stepah sedanje Ukrajine. Jezikovni podatki in krajevna imena po drugi strani kažejo, da je romunski jezik začel nastajati v Spodnji Meziji ali drugih rimskih provincah južno od Donave. Analiza krajevnih imen v Dakiji kaže, da so Slovani vsaj nekaj krajevnih imen prevzeli morda od neromaniziranih Dačanov.Po mnenju tistih, ki zagovarjajo nepretrgan obstoj romaniziranih Dačanov po umiku Rimljanov, je Avrelijanova odločitev, da se umakne iz Dakije, pomenila samo umik legij in pomožnih vojaških enot zaradi obrambe meje na Donavi.  Civilno prebivalstvo rimske Dakije umika ni imelo za uvod v prihajajočo katastrofo, zato do masovnega izseljevanja ni prišlo. Za masovno izseljevanje civilnega prebivalstva in obsežno uničenje premoženja po umiku rimske vojske ni nobenega dokaza.

Rimsko kraljestvo (lat. Regnum Romanum) je bila monarhija na Apeninskem polotoku. Po mitiziranem literarnem izročilu je bila ustanovljena 21. aprila 753 pr. n. št., leta 509 pr. n. št. pa je na njeni osnovi nastala Rimska republika.
Od 10. do 7. stoletja pr. n. št. so ozemlje Apeninskega polotoka poseljevala različna ljudstva. Od prvotnih prebivalcev so bili najštevilnejši Etruščani, nato so se v osrednji del polotoka naselili italski narodi (Latinci, Oski, Umbrijci, Sabinci in drugi), medtem ko so na jugu bivali predvsem Japigi in Grki. Rim je nastal na skrajnem južnem robu Etruščanskega ozemlja, na meji s posestvi Latincev. Z ustanovitvijo Rima začne obstajati Rimsko kraljestvo.
Večina podatkov o nastanku in razvoju Rimskega kraljestva ni podprta z zgodovinskimi pričevanji, ker so Galci v prvi plenitvi Rima popolnoma uničili državni arhiv in zabrisali vsako drugo sled za preteklostjo. Opis tega obdobja nam podajajo Tit Livij, Plutarh in Dionizij iz Halikarnasa, ki so živeli na prelomu v naše štetje, torej stoletja po zatonu rimskega kraljestva. Še posebno Tit Livij (59 pr. n. št.–17 n. št.) je jemal vire predvsem iz ustnega izročila ter iz nekaterih institucionalnih in arhitekturnih značilnosti mesta, zato so podatki zelo nenatančni. Dragoceni so njegovi opisi preteklih običajev, zakonov in družbenega življenja sploh, vendar manjka zgodovinska nepristranskost.
Arheološka najdišča pa podpirajo Livijevo pripovedovanje o mogočnem Servijevem obzidju, ki naj bi bilo zgrajeno okoli Rima v šestem stoletju in nato obnovljeno dve stoletji pozneje za časa republike, vendar izkopanine doslej še niso mogle potrditi, kdo in kdaj natančno je dal sezidati to obrambo.
O rimskih kraljih je zanesljivo znano samo njihovo poreklo. Prvi štirje so bili izmenično Latinci in Sabinci, nato so sledili še trije Etruščani. Vse ostalo je več ali manj legenda.
Prvi štiri rimski kralji so bili Romul, Numa Pompilij, Tul Hostilij in Ank Marcij. Vladali so od leta 753 pr. n. št. do leta 616 pr. n. št., skupno 137 let. V to obdobje legenda postavlja začetek mnogih običajev in določitev osnovnih državnih zakonov. V opisu kraljev se da razbrati nekakšen postopni razvoj državnosti, od ustanovitelja, preko svečenika, do vojščaka in gospodarstvenika. 
Romul, Latinec, ustanovitelj Rima, naj bi uredil osnovno zakonodajo, imenoval ustanovne člane senata in izvojeval vse ozemlje današnjega Lacija. Njegov naslednik Numa Pompilij, Sabinec, je bil miroljuben in pobožen človek, ki je uvedel nov koledar in določil nove liturgične službe. Popolno nasprotje je bil naslednji kralj, Latinec Tul Hostilij, napadalen in bojevit ter okruten do premaganih. Četrti rimski kralj je bil Sabinec Ank Marcij, Numov vnuk, ki je uvedel več ekonomskih reform in ustanovil prvo solino,  .
Z nastopom petega rimskega kralja se začenja doba Tarkvinijev, dinastije kraljev Etruščanskega izvora. To verjetno pomeni, da so v tem času Etruščani enostavno premagali Rimljane, a poznejša literatura, iz časa spet zmagovitih Rimljanov, se ni marala spominjati na obdobje podložnosti. Tako naj bi legenda v veliki meri prekrila zgodovino. Morda pa je sprememba nastala na miren način. Rim je že v dobi Anka Marcija postal ekonomsko pomembno središče, kamor so se v velikem številu preseljevali etruščanski trgovci. Zaradi večje trgovske sposobnosti in sploh vsled višje kulturne ravni, so se Etruščani zlahka uveljavili in v kratkem zasedli tudi visoke politične položaje. Taka postopna etruščanska kolonizacija Rima pa ni v skladu s skromnimi zgodovinskimi podatki, ki so na razpolago. Kot na primer poroča Evtropij, je Ank Marcij umrl zaradi bolezni in oblast je prevzel Tarkvinij Prisk, vendar so po 38 letih Priska umorili prav Ankovi sinovi. Zanimivo je, da s tem niso prišli do oblasti, čeprav je bila tedaj pravica do prestola že dedna, temveč se je s to pravico okoristil drugi Tarkvinij, verjetno Priskov sin. Čeprav ni izrecno povedano, nasledstvo Anka Marcija ni poteklo na povsem miroljuben način.
Dinastija Tarkvinijev je vladala vsega 107 let s Tarkvinijem Priskom, Servijem Tulijem in Tarkvinijem Ošabnim. Po legendi naj bi se v tem času kraljestvo razširilo in utrdilo, vendar naj bi bil zadnji od kraljev nasilnež in tiran, ki naj bi privedel do propada kraljevine in nastanka republike. Nekateri moderni zgodovinarji  pa postavljajo teorijo o miroljubnem prehodu. Republika naj bi bila naravna posledica pospešenega kulturnega razvoja, ki so ga Etruščani povzročili v rimski civilizaciji. Vendar naj bi Rimljani v času imperija, ko so nastali Livijevi "zgodovinski" opisi nastanka republike, ne marali priznati Etruščanom zaslug pri ustvarjanju mogočne rimske civilizacije. Zato naj bi poudarjali, da je bil samo rimski narod (gentes romanae), ki se je uprl proti poslednjemu kralju, zaslužen za vse poznejše uspehe. 
V obdobju Tarkvinijev (616 pr. n. št. – 509 pr. n. št.) se je rimsko kraljestvo v marsičem spremenilo. Kralj ni bil več izvoljen z ljudskim glasovanjem, temveč je naslov podedoval in senat je postopoma izgubil večji del oblasti. Politična ureditev se je zgledovala po etruščanski, kjer je bila oblast porazdeljena na mestne uprave (kot v grških polis), kar je uvedlo precejšnjo decentralizacijo uprave. Natančno so bile določene pravice rimskega državljana (cives romanus) in nastal je razred plebejcev. Prvič v zgodovini je bil organiziran popis prebivalstva (census), ki je državljane razdelil na pet razredov glede na premoženje. Prav na podlagi tega popisa je bila vojska popolnoma preurejena . Mesto Rim, ki je dotlej zavzemalo v glavnem samo  Palatinski grič z bližnjo okolico, se je razširilo preko Kvirinala, Viminala in Eskvilina ter dobilo prvo obzidje, medtem ko so se v središču samem začeli graditi templji in civilne gradnje, na primer kanalizacija skozi mesto do Tibere in prva oblika velikega dirkališča Circus maximus.
Glede na to, da se na stare zgodovinarje ni vedno moč zanesti, se navadno politična in socialna ureditev rimskega kraljestva sklepa iz poznejšega stanja. Razen tega so splošno sprejeti za verodostojne tisti podatki, ki jih omenja več starinskih zapisov (versio vulgata = ljudsko izročilo).
Tako je na primer gotovo, da je bil na čelu države kralj, a ni znano, kolikšna je bila njegova oblast, niti katere so bile njegove pristojnosti. Po važnosti, ki jo je imel senat v letih republike, se da sklepati, da je dejansko nastal stoletja prej v obliki svèta starešin, ki je postopoma prerasel celo kraljevo oblast, vse do republike. Katere so bile vmesne razvojne stopnje, ni znano. Treba je tudi upoštevati stoletno nasprotovanje med patriciji in plebejci, ki je dobro znano iz poznejših verodostojnih virov, a je gotovo nastalo že v prvih časih kraljestva in je verjetno podlaga za razumevanje velikega dela starorimske civilizacije. 
Ob upoštevanju gornjih predpostavk, se da strniti zgodovino rimskega kraljestva v nekaj stavkih.
V samem začetku mesta in poznejše države je vladal občestvu svet starešin, to je poglavarjev pomembnejših družin. Kralj je bil predstavnik sveta in formalno odgovorna oseba, nikakor pa ne brezprizivna oblast. V teku stoletij se prestižni položaj svèta, imenovanega senat, ni veliko spreminjal, saj so ga zainteresirani krčevito branili. Tako je njihova elita postala najvišja državna oblast, ki je bila več ali manj vedno enako številna, medtem ko se je porast prebivalstva hitro večal. S tem so nastale velike socialne razlike. Za poravnavo teh razlik so zadnji kralji, Etruščani, izdali več zakonov, s katerimi so skušali uravnovesiti številčno razmerje med plebejci in patriciji. Slednji so se tega dobro zavedali in prav to je bil vzrok za strmoglavljenje kraljestva in uvedbo republike, v kateri so imeli patriciji dejansko neomejeno zakonito oblast.

Riž sta dve rastlinski vrsti iz družine Poaceae (trave), in sicer azijska Oryza sativa in afriška Oryza glaberrima, vendar se ime najpogosteje povezuje le s prvo. Čeprav je rod Oryza razširjen po vsem svetu, so izvorno območje riža tropski in subtropski deli Južne in Jugovzhodne Azije ter Afrika. Preko stoletij se je s trgovino in raziskovanjem razširil v mnoge kulture po svetu. Izraz »divji riž« se lahko nanaša na divje vrste rodu Oryza, navadno pa na divje in udomačene vrste sorodnega rodu Zizania. Riž je vir več kot petine kalorij, ki jih zaužije človeštvo. Ta enoletna rastlina zraste med 1 in 1,8 m visoko, ob ustreznih tleh pa lahko nekatere sorte zrastejo še višje. Za vzgojo je potrebno dosti vode in dela. Zelo je razširjen v deželah s ceneno delovno silo. Kultiviranje riža se je začelo pred več kot 6.500 leti v več deželah hkrati. Leta 1966 je monsunska Azija na 100 milijonih hektarjev pridelala 220 milijonov ton riža, leta 1977 je bilo z rižem zasejanih že 142 milijonov hektarjev površin (pšenice 232 milijonov), hektarski donos pa je bil 2.600 kg (pšenice 1.660 kg), letna proizvodnja neoluščenega riža je bila torej 366 milijonov ton (pšenice 386 milijonov, koruze 349 milijonov); komaj dve desetleji kasneje je letna proizvodnja znašala približno 600 milijonov ton in na prelomu 21. stoletja je prehitela proizvodnjo pšenice ter koruze. Generalna skupščina OZN je leto 2004 razglasila za leto riža.
Sorte z najvišjim pridelkom gojijo na poplavljenih riževih poljih (t. i. vodni riž), nekatere sorte zahtevajo manj vlage in toplote (pridelek je zato manjši, t. i. suhi ali gorski riž). Od vseh žit vsebuje riž največ škroba (75–80 %), poleg tega pa še 12 % vode, 7 % beljakovin, 0,5 % maščob in 0,4 % mineralnih snovi. Riž se uporablja za prehrano in v industrijske namene. V Industriji iz riževih zrn pridelujejo zdrob in škrob. Rižev škrob je po kakovosti najboljši in se uporablja tudi za izdelavo pudingov in pudrov v kozmetiki. Iz riža pa proizvajajo tudi špirit in alkoholne pijače (riževo žganje arak in riževo vino sake). Iz riževe slame izdelujejo slamnike in papir. Riževi otrobi so zelo dobra živinska krma.
Riž so v Evropo prinesli iz vzhodnega Sredozemlja, zato beseda za riž v vseh evropskih jezikih izvira iz grške ὄρυζα (oruza).V latinščino je prišel kot oryza, nato pa v italijanščino riso oz. romunski orez ter starofrancoski ris. Iz stare francoščine izvira tudi angleška beseda rice, prvič izpeljana v 13. stoletju, in valižanska reis. Ta je podobna nizozemski rijst in nemški Reis. Ker starovisokonemški izgovor še ni imel dvoglasnika, je slovenski riž verjetno sposojenka iz nemščine ali pa italijanščine; podobna izgovorjava se ohranja v litovskem ryžiai, poljskem ryż, češkem rýže, slovaškem rýža, hrvaškem (in srbskohrvaškem) riža ter madžarskem rizs. Bolgari in Makedonci uporabljajo besedo oriz, Rusi in Ukrajinci pa ris. V srbščini riž označuje povsem svojska beseda pirinač.
Izvor grške besede ni pojasnjen. Mogoče je, da je sposojenka iz tamilske besede அரிசி (arisi) oz. različice iz stare tamilščine arici. Krishnamurti zagovarja izvor v proto-dravidski besedi *wariñci, Mayrhofer pa staroiranskem korenu *vrīz- ali *vrinj-, ki pa je soroden sanskrtskemu vrīhí-, zaradi česar Witzel sklepa, da gre za dravidsko dediščino.
Riž je enokaličnica. Običajno je enoletnica, a nekateri kultivarji rojevajo v ugodnih razmerah tudi do 30 let, torej kot trajnice. Raste praktično povsod, celo na strmih gričih ali v goratih območjih s sistemom namakalnih teras. Riževa rastlina zraste 1–1,8 metra visoko, odvisno od kakovosti tal in sorte. Ima plitve nitaste korenine, ki rastejo v šopu, z zračnim tkivom. Listi so suličasti in vzporednožilni, dolgi 50–100 cm, široki pa 2–2,5 cm, navadno gladki ali le rahlo dlakavi. Jeziček je trikoten ali le pri vrhu suličast, dolg 1–1,5 cm in neredko razcepljen; pogosto so tudi srpasta in dlakava ušesca. Dolžina stebla je odvisna od kultivarja in se navadno giblje med 0,5 in 1,5 metra, pri posebnih vodnih kultivarjih pa celo do 5 metrov. Takšen kultivar so tako zaradi pogostih poplav sadili na Tajskem: obirali so jo s čolna, pri čemer so odrezali le lat. Socvetje je lat, oprašuje ga veter. Dolg je 9–40 cm in ga sestavlja 50–500 klaskov, navadno pa okoli 100. Vsak klasek vsebuje antecij s pripadajočimi plevami (spodnji ogrinjalni sta manjši kakor zgornji predpleva in krovna pleva, ki je podaljšana v reso). V nasprotju z drugimi travami ima 6 prašnikov, pestič pa 2 ščetkasti brazdi. Seme je zrno jajčaste ali valjaste oblike, dolgo 5–7,5 mm in široko 2–3,5 mm, navadno rumenkaste ali sivorjave barve. Pri zrelem rižu pleve tvorijo luščino. Obstaja več podvrst riža.
Zaradi široke razširjenosti sta se izoblikovali dve tradicionalni podskupini vodnega riža:
skupina Indica: ti kultivarji uspevajo v vlažnem tropskem podnebju, imajo visoko steblo in so močno olistani, pogosto odženejo po več stebel, občutljivi so na poleganje, vendar ima gnojenje nanje razmeroma majhen učinek; kritična dolžina dneva (fotoperioda) za cvetenje je 12,5–14 ur, lati niso zbiti, riž je dolgozrnat;
skupina Japonica: ti kultivarji uspevajo v subtropskem in sredozemskem podnebju z vsaj 130 dnevi brez slane; so nižji in imajo širše ter bolj pokončne liste, navadno odženejo le po en zbit lat s kratkozrnatim rižem, se pa močno odzovejo na gnojenje, hkrati pa dolžina dneva ne vpliva na cvetenje.V Aziji so priljubljene aromatične sorte riža, kot so indijski basmati ali tajski jasminski riž. Značilen duh, okus in tekstura jim ob nižjih donosih dajo znatno višjo ceno na trgu.
Današnje izboljšane sorte so dobljene s križanjem izvornih kultivarjev iz omenjenih skupin. Zaželene lastnosti so: kratko steblo (večji donosi zrnja, manj poleganja), pokončni listi (boljša osončenost, prestrezanje svetlobe), kratka rastna doba, odsotnost fotoperiodizma (neodvisnost od dolžine dneva omogoča dve žetvi), odpornost na mraz in bolezni. Leta 1966 je Mednarodni inštitut za raziskave riža predstavil kultivar IR8, ki ga odlikuje visok donos in odzivnost na dušična gnojila. Kitajska od 1976 uspešno prideluje riževe hibride (visoki donosi zaradi heteroze); najbolj znan je Shanyou 63. V zahodni Afriki pridelujejo medvrstne hibride Oryza sativa in domačega Oryza glaberrima in ga v zahodni in osrednji Afriki uspešno tržijo pod imenom Nerica (New rice for Africa).Luščina ne vsebuje vitamina A, zato je pomanjkanje vitamina A pogosta težava v regijah, kjer predstavlja velik delež v prehrani. Nemški in švicarski raziskovalci so razvili riž, ki proizvaja beta-karoten, prekurzor vitamina A, ki se v telesu pretvori v to bistveno snov. Beta-karoten obarva riž rumeno, zato so ga poimenovali »zlati riž«. Do zdaj še niso našli sorte, ki bi proizvajala beta-karoten brez genetskega inženirstva.Strokovnjaki skušajo ustvariti sorte, ki bi bile bolj tolerantne na poplavne, sušne in slanostne razmere, pa tudi takšnega, ki bi bil okolju prijaznejši.
Rod Oryza je zelo star in se je izoblikoval že pred razpadom Pangee, saj najdemo posamezne vrste od Južne Amerike, Afrike in Azije do Avstralije; kljub temu je bil neodvisno udomačen le v Aziji in Afriki. Glede na prisotnost in raznolikost vrst in podvrst, ki so utegnile biti prednice današnjega azijskega riža, lahko natančneje določimo prostor njegove požlahtnitve. Ker je takšna pestrost največja na območju vzhodne Indije, Indokine in južne Kitajske, lahko sklepamo, da se je prav tu pred približno 9.000 leti začelo načrtno gojenje riža. Raziskovalec Fernand Braudel meni, da so vodni riž kultivirali v Indiji, od tod pa je ok. 2100 p. n. št. dosegel južno Kitajsko, in sicer območje okoli Biserne reke. Pred tem so po arheoloških dokazih sklepali, da so ga najprej vzgajali v dolini reke Jangce na Kitajskem. Šele po uveljavitvi v teh dveh predelih naj bi se kot znak omike razširil v Tibet, Malezijo, Indonezijo, na Filipine (ok. 3.000 pr. n. št.) in Japonsko. Na Japonskem se riž prvič omenja v 1. stoletju, kot poglavitno žito pa šele v 17. stoletju. Na Bližnjem vzhodu se je pojavil v 1. stoletju; našli so ga v grobu v Susui v Iranu. V Sredozemlju so riž s trgovino spoznali že v antiki, po vzponu Arabcev pa so ga ti sadili v Španiji – tako so že v 14. stoletju na šampanjskih sejmih prodajali riž z Majorke, na Nizozemskem pa riž iz Valencie. Na Madagaskar so arabski trgovci riž prinesli v 10. stoletju. V 15. stoletju so pričeli riž gojiti tudi v Italiji in tedaj se je že poceni prodajal v Ferrari. Kasneje se je njegova pridelava razširila na Sicilijo, v Romanjo, Kampanijo, Toskano, Piemont, še zlasti pa v Benečijo in Lombardijo, kjer so se po upadu trgovine z Jutrovim z intenzivnim poljedelstvom ukvarjali premožni patriciji in obubožanim kmetom ponudili hrano v zameno za delo. Težave v Benetkah so se odražale tudi v rasti cen riža od 1600–1800. Hkrati je postajal riž pomemben na turškem Balkanu, vse bolj pa tudi v Severni Ameriki, kjer je bila konec 17. stoletja Karolina že velika izvoznica.
Danes pridelajo večino riža v Aziji; Kitajska, Indija, Indonezija, Bangladeš, Vietnam, Tajska, Mjanmar, Pakistan, Filipini, Koreja in Japonska prispevajo kar 87 % svetovne proizvodnje.
Kjer gojenje vodnega riža zaradi vremenskih in reliefnih razmer ni bilo mogoče ali pa je bilo oteženo, npr. na Sumatri, Javi, Filipinih (riževe terase Banaue domordnega ljudstva Ifugao nekateri označujejo za osmo čudo sveta), Cejlonu, annamskih Kordiljerah, so gojili gorski riž. S požiganjem gozda so izkrčili polja in ustvarili t. i. ledinski gozd, kamor so med ostanki drevja zasejali riž in druge poljščine – takšno primitivno poljedelstvo je zahtevalo 10–25-letno kolobarjenje in je prehranilo le 10–50 ljudi na km2. Poimenovanje tehnike ledinskega gozda je skladno s specifikami posameznega območja raznoliko: malezijsko-indonezijsko ladang, vietnamsko raj, indijsko džung, malgaško tavi.Kljub primernim razmeram pa je bil gorski riž zelo redek na Kitajskem, saj so v hribovitih pustinjah raje gojili proso in pšenico ali pa sploh nič, ker so večjo pozornost raje namenili riževim poljem v nižinah. Šele z rastjo prebivalstva v 18. stoletju se je pojavila potreba po kultivaciji na pobočjih, pa tudi možnost uvedbe novih poljščin iz Amerike (koruza, sladki krompir). Riževa polja so namreč zagotavljala dovolj živeža za prehrano številnega prebivalstva, a so hkrati zahtevala veliko dela in tudi stalno sodelovanje podeželja z mesti, ki niso bila le trg, temveč tudi vir dragocenega blata za gnojenje polj (ker Kitajci ne prebavljajo mleka in živinoreja pri njih ni bila močno razvita, so pomanjkanje hlevskega gnoja nadomeščali s človeškim blatom in cestnim prahom). Obsežno namakalno omrežje z vrsto prekopov, vodnih zbiralnikov, nožnih črpalk in zapornic se je na Kitajskem začelo graditi v 4. in 3. stoletju pr. n. št. in je v času dinastije Han izoblikovalo klasično kulturno krajino Kitajske. Največji napredek je kitajsko poljedelstvo doseglo v 11. in 12. stoletju z vpeljavo žlahtnejših sort južnega, zgodnjega riža iz Čampa (osrednji in južni Annam), ki je dozorel hitreje in omogočil dve žetvi na leto.
Na Japonskem je bilo domače poljedelstvo sposobno zadostiti domačim potrebam (30 milijonov ljudi v Obdobju Edo), kar je bil tudi pogoj za izolacijsko politiko pod dinastijo Tokugava. Napredek v pridelavi riža je bil posledica stalne in skrbne izbire semen (žlahtnjenje na večji donos), izboljševanja namakalne mreže in kmečkih orodij (npr. izum lesenih grabelj za obiranje riža: senbakoki) ter uporaba bogatega gnojila iz fermentiranih ostankov rib (predvsem sardel), pogač oljne repice, soje ali bombaža. Zlasti ko se je repica vključila v kolobar z rižem, je to še povečalo intenzivnost pridelave. Zaradi fevdalnih dajatev – do 60 % riža so morali kmetje prepustiti svojemu gospodu – so mali kmetje vse pogosteje gojili tuje poljščine, za katere so plačevali manj ali nič davka in ki so jih prodajali na trgu. Kljub temu je riž ohranil primat, druga žita pa Japonci imenujejo »žalostna« in jih sadijo redkeje.V Indiji je riž razširjen predvsem na severu, v deltah Gangesa in Inda, vendar nikoli ni imel tolikšnega pomena kot na Daljnem vzhodu. Razlog temu je, da so vremenske razmere manj ugodne. Indijci tudi niso gnojili s človeškim blatom, ker jim to prepoveduje vera, hkrati pa so lahko uživali mleko in maslo.Riž so gojili tudi na določenih območjih Mezopotamije (severni Irak). S širjenjem islama se je preselilo severno na južne obale Kaspijskega jezera, od tam pa v dolino reke Vogle. V Palestini ga gojijo v dolini reke Jordan, v Saudovi Arabiji v oazi Al-Hasa, pa tudi v Jemnu.
V Afriki kultivirajo riž že 3.500 let. Med leti 1.500 in 800 pr. n. št. se je Oryza glaberrima razširila iz delte Nigra vse do Senegala, a nikoli zelo daleč iz izvornega rastišča. Vzgoja te sorte se je celo zmanjšala zaradi predstavitve azijskih sort v vzhodno Afriko v sodobnem času, ki se je potem razširila na zahod. Afriški riž je celino rešil pred lakoto v letu 1203. V Egiptu ga gojijo v dolini reke Nil.
Riž je bil znan že v antiki, ko so ga uvozili iz Egipta ali Azije. Znan je bil Grkom, saj so ga prinesli vračajoči vojaki Aleksandra Velikega. Še danes ga gojijo v Makedoniji in Trakiji. Velike zaloge riža so našli v rimskih taborih v Nemčiji iz prvega stoletja. Arabci so ga prinesli na Sicilijo v 9. stoletju in v Španijo v 10. stoletju, veliko pred uvedbo gojenja v Pisi (1468) in Lombardiji (1475), kjer ga je promoviral Ludovico Sforza. V 15. stoletju se je razširil po Italiji in Franciji, kasneje pa z raziskovalci po vseh celinah. V evropski Rusiji so vzgajali sorte, podobne italijanskim, na Daljnem vzhodu pa japonico; okolju neprijazne prakse pri vzgoji so v zadnjem času sprožile kritike.
Evropski kolonizatorji so ga ponesli v Ameriko, pred tem sta bili v uporabi vsaj dve sorti, prisotni v regiji Amazonke, vsaj ena za udomačitev Oryza sp. pred 4.000 leti. Španci in Portugalci so ga ponesli v Mehiko in Brazilijo, kjer so ga uveljavili afriški sužnji kot pomembno žito obdobja. Jedi iz Afrike z rižem in fižolom so ostale pomembne med sužnji Novega sveta.Leta 1694 naj bi ga v Charleston v današnji Južni Karolini prinesel pirat John Thurber, verjetno z Madagaskarja. Skozi Charleston je prišlo kar 40 % sužnjev. Posebej visoko ceno so dosegali sužnji iz regije Senegambija, ker so imeli znanje o vzgoji riža. Leta 1787 je izum mlina za riž povečal dobičkonosnost. Po izgubi suženjskega dela po ameriški državljanski vojni so riž opuščali in na začetki 20. stoletja je izginil. Med zlato mrzlico so ga vzgajali kitajski imigranti za lastne potrebe, komercialno pa šele leta 1912. Danes približno sto različnih sort vzgajajo v Arkansasu, Teksasu, Louisiani, Mississippiju, Missouriju in Kaliforniji.
Aborigini so vzgajali riž več tisoč let. Bil je tudi eno prvih žit, ki so jih prinesli Britanci. Zaradi toksičnosti tal (magnezij, železo) kultivacija na vodnatem severu ni bila mogoča. V dvajsetih letih prejšnjega stoletja so začeli namakati zemljo v bazenu Murray-Darling, saj je bila zemlja pretežka za sadna drevesa in premalo rodovitna za pšenico. Kmalu je proizvodnja presegla povpraševanje, zato so riž izvažali na Japonsko. Suše v zadnjih letih zahtevajo nov razmislek glede smiselnosti okoljskega posega, ki ga namakanje pomeni za sušno celino.
Riž ima izreden pomen v prehrani Azije. Že pregovorno se opominja, da so Vzhodnjaki, zlasti budistični menihi, zadovoljni že s skodelico riža na dan. Soljeni riževi močniki, skuhani na vodi, so bili vsakdanja hrana kitajskih kmetov. Riž je še sredi 20. stoletja na Daljnem vzhodu predstavljal kar 80–90 % vseh zaužitih kalorij (delež pšenice je bil v Evropi v preteklosti manjši, 50–70 %). A tudi Portugalci v Goi so se ga hitro privadili. Povprečen Kitajec naj bi tako leta 1938 na 1000 g riža zaužil komaj 5 g svinjskega mesa in 10 g ribjega olja (nouk mama) ter nekaj zelenjave; Indijci so jedli že bolje: na 1000 g riža 53,5 g stročnic, 223 g druge zelenjave, 25 g rib, mesa, jajc in mleka ter 16 g olj.Prednost riža je, da omogoča dve žetvi na leto, sogojenje z drugimi poljščinami pa še celo več. Poleg tega se neoluščen obdrži bolje kot pšenica. Tudi v Evropi je bil riž hrana revežev – Cerkev je v Parizu kot miloščino delila t. i. varčni riž, predvsem skupaj z repo in bučami, za kuho šare. V Benetkah so med pomanjkanjem v 16. stoletju iz riža mleli moko in jo mešali s pšenično za pripravo cenenega kruha. Podobno tudi v Franciji, kjer so jo mešali s proseno moko za zahteven kruh. Še med letoma 1694 in 1709 je Francija lakoto revnih slojev reševala z uvozom riža iz Aleksandrije. Riž je bil nepogrešljiv tudi na ameriških plantažah za prehrano črnskih sužnjev.
Riž je potrebno pred kuhanjem običajno sprati, da odstranimo odvečni škrob. Riž, proizveden v ZDA, je običajno obogaten z vitamini in minerali, spiranje pa običanjo vodi v izgubo hranil. Spira se ga dokler voda ni več motna, s čimer izboljšamo teksturo in okus.
Z namakanjem skrajšamo čas kuhanja in izpostavljenost visokim temperaturam ter zmanjšamo lepljivost. Pri nekaterih sortah tudi izboljšamo teksturo, saj se nabrekanje riža poveča. Namakanje naj bi trajalo od 30 minut do več ur.
Rjavi riž namakamo 20 ur za stimulacijo kalitve. Ta proces aktivira encime, s čimer poviša vsebnost aminokislin in GABA, s tem pa hranilno vrednost. To odkritje je bilo produkt raziskav v okviru mednarodnega leta riža leta 2004.
Riž kuhamo v vodi ali na pari, s čimer absorbira vodo. Ta absorpcijska metoda se izvaja v količini vode, po prostornini enaki rižu. S hitrim kuhanjem damo riž v veliko količino vode, a metoda ni zaželjena pri obogatenih sortah, saj se aditivi izgubijo, ko vodo zavržemo. Električni kuhalniki riža so popularni v Aziji in latinski Ameriki, saj poenostavljajo kuhanje. Riž, kot tudi žita, se pred kuhanjem včasih hitro popeče na olju ali maščobi, kar zmanjša lepljivost. Metodo v Iranu in Afganistanu imenujejo pilaf ali birjani v Indiji in Pakistanu.
V arabski kuhinji je sestavina juh in jedi z ribami, perutnino in drugim mesom. Nadeva se ga tudi z zelenjavo ali zavije v trtin list (dolma). V sladicah je pogost v kombinaciji s sladkorjem, mlekom in medom. V regiji Tabaristan se uporablja riževa moka za peko kruha. Srednjeveški islamski teksti govorijo o medicinski uporabi rastline. Z dodajanjem več vode kot običajno pripravljajo tudi riževo kašo congee, da se prenasiči z vodo in razpade. Pogosto se jé za zajtrk in ob bolezni.
Kičeris je indijska jed iz skuhanega riža, leče in boba, pogosto zabeljena z maslom. Rizi-bizi (tudi riži-biži) je italijanska (zlasti ligurska) jed iz riža in graha; izboljšane različice imajo dodan tudi korenček. Mlečni riž in rižev narastek sodita med značilne evropske sladke riževe jedi z dodatkom mleka - takšna kombinacija je za Daljni vzhod nepredstavljiva. Mati sveta je jed iz riža in mandljev, ki jo omenja Paolo Santonini s potovanja po slovenskih deželah, češ da je priljubljena tudi na severu. Pilav je turška jed iz riža, ki so jo včasih dodajali kot omako opresnikom. Kitajska vina so pogosto izdelana na osnovi riža ali prosa z dodanim sadjem.Sorte riža navadno delimo na dolgo- srednje- in kratkozrnatega. Zrna dolgozrnatega riža, bogata z amilozo, ostanejo po kuhanju večinoma nedotaknjena, medtem po postane srednjezrnati riž, bogat z amilopektinom, bolj lepljiv. Srednjezrnatega uporabljajo pri pripravi rižote in jedi arròs negre v Španiji. Srednjezrnati tajski lepljivi riž, bogat z amilopektinom, navadno kuhajo na pari. Lepljiv srednjezrnati riž uporabljajo tudi pri izdelavi sušija, saj omogoča oblikovanje rol, ki obdržijo obliko. Na Japonskem ga jedo kot ločeno prilogo k nesladkim jedem. Kratkozrnati riž je pogost v riževem pudingu.
Instant riž se razlikuje od parjenega riža po tem, da ga pred sušenjem skuhajo, s čimer sicer izgubi na okusu in teksturi. Riževa moka in škrob se uporabljata v žvrkljanem testu za povečanje hrustljavosti.
Kuhan riž lahko vsebuje spore bakterije Bacillus cereus, ki proizvaja toksin, ki povzroča bruhanje, če jo pustimo na temperaturah 4–60 °C. Eden od enterotoksinov je odporen na temperaturo, zato ga ponovno segrevanje (za razliko od bakterije) ne uniči.
Riž zaradi visoke porabe v državah pridelovalkah za svetovno trgovino nikoli ni imel tolikšnega pomena kot pšenica. V sedemdesetih letih 20. stoletja so kar 95 % riža pridelale države Daljnega vzhoda in ga večino tudi porabile. Na prelomu tisočletja je Azija še vedno proizvedla 90 % riža, v svetovno trgovino pa ga je vstopilo le 5 %. Trgovina z rižem je sicer potekala po cesarskem prekopu mimo Pekinga iz južne v severno Kitajsko, iz Tonkinga oz. Tajske proti Indiji ter iz Indije v Bengalijo. Ker je bil riž prevladujoče živilo, je bila njegova cena pomembnejša znotraj držav, saj je določala tudi gibanje mezd, zlasti vojaških. Draginja riža je bila vselej povezana z izrednim stanjem v državi: na Japonskem se je v letih razvrednotenja denarja (1642–1643 in 1713–1715) cena riža podeseterila, riž sam pa je postal plačilno sredstvo.Riževa slama se rabi za zastiranje streh, za steljo oz. kot polnilo, kot krma, kurivo in vir celuloze za papirno industrijo. Kljub imenu se rižev papir ne proizvaja iz riževe slame.
Trgovina z rižem še vedno ni zelo pomembna, saj gre navadno manj kot 8 % proizvedene količine v mednarodno trgovino. Leta 2012 so Indija, Vietnam in Tajska predstavljale 70 % izvoza, največje uvoznice pa so Nigerija, Indonezija, Bangladeš, Saudova Arabija, Iran, Irak, Malezija, Filipini, Brazilija. Ceno riža zvišujejo suše v velikih proizvajalkah, uporaba za hranjenje živine in subvencije za proizvodnjo biogoriva.
Riž se goji do 53 stopinj severne geografske širine (severna Kitajska) in 35 stopinj južne geografske širine (Avstralija). Riž zahteva visoko temperaturo ozračja, nad 20 °C , vendar ne več kot 35–40 °C. Optimalna temperatura je med 30 in 35 °C. Količina sončnega obsevanja, prejeta v zadnjih 45 dneh pred žetvijo, določa donos. Visoka vsebnost vlage v zraku v vlažnih tropih je idealno okolje za razrast bakterij in gliv. Šibek veter prinaša ogljikov dioksid do listov rastline, močan veter pa lahko privede do sterilnosti rastline.
Najbolj mu prijajo temperature med 20 in 38 stopinjami Celzija ter bogata, težka tla z rahlo kislim pH (6,5–7), je pa kakovost tal na poplavljenih poljih manj pomembna.Riž omogoča dve žetvi letno. V Bac-boju riž prvič sadijo v januarju, žanjejo pa že v juniju (t. i. pridelek 5. meseca), nato rižišče preorjejo, poravnajo in poplavijo, nakar z gojišča presadijo sadike na razdaljo 10–20 cm. Novembra je t. i. žetev 10. meseca. Ta žetev je obilnejša od prve, saj so rastline zaradi močnega sonca v zrnih nakopičile več škroba; v tem sušnem obdobju rast riža omogoča le namakanje. Svetovna proizvodnja riža je v drugi polovici 20. stoletja močno narasla: od leta 1960 do 1990 se je hektarski donos podvojil z 2 na 4 t/ha, leta 2014 je dosegel 4,6 t/ha.
Riž je pomemben prehrambeni artikel v podeželskih območjih sveta. Pridelujejo ga mali kmetje na območju, ki je v povprečju manjše od enega hektarja. Pomemben je za prehrano večine Azije, Latinske Amerike, Karibskega otočja in Afrike. Pomeni varnost za več kot polovico svetovnega prebivalstva. Države v razvoju pridelajo 95 % riža, skoraj polovico pridelave je na Kitajskem in v Indiji. Izgube pridelka so zaradi slabih cest, nezadostnih tehnologij shranjevanja, distribucijskih verig, ipd. po poročanju svetovne banke med 8 in 26 %. Nekari viri navajajo celo izgube do 40 %. Ti kmetje izgubijo tudi 89 milijard dolarjev dobička, riž pa bi samo v Indiji nahranil dodatnih 70–100 milijonov ljudi na leto.
Po žetvi je treba ločiti zrna od preostale rastline, t. i. riževe slame. Riž po žetvi je neoluščeni riž (ang. paddy ali rough rice – izraz se nanaša tudi še na zoreča riževa zrna na sami rastlini). Riževa luščina (pleve) predstavlja okoli petino njegove teže. Oluščen riž (ang. brown rice) je obdan s semensko ovojnico, ki je bogata z vitamini in je različnih barv, odvisno od kultivarja. S strojno odstranitvijo ovojnice ter kalčka (perikarp, alevron, embrio) dobimo brušeni ali beli riž (ang. white rice), z nadaljnjo obdelavo pa polirani ali glazirani riž. Takšen riž se zaradi posebne prevleke lepo sveti, je pa mnogo manj hranljiv od oluščenega riža: ima manj maščob, beljakovin, rudnin, zlasti fosforja in kalija, ter vitaminov, zlasti B1 in B2. Sestavljen je le iz meljaka (endosperm), v katerem so škrobna zrnca umeščena med beljakovinska vlakna. Večji ko je delež amilopektina v škrobu, bolj židek in lepek postane pri kuhanju oz. več sluzi da pri namakanju. Parjeni riž (ang. parboiled) je riž, ki je bil še neoluščen izpostavljen vroči pari pri visokem tlaku, nato pa oluščen. Zaradi tega postopka so vitamini iz ovojnice prešli v škrobno zrno, ki se tudi ne razkuha. Riževi otrobi (ang. rice bran) so stranski proizvod pri mletju in čiščenju, vsebujejo vse zunanje plasti in tudi del meljaka (endosperm). So zelo hranljivi, saj vsebujejo 14–17 % maščob in vitamin B, zato so pogosta krma za živino in perjad. Pri predelavi riža je torej približno 20 % luščin (mekinje), 50 % belega riža, 14 % otrobov in 16 % poškodovanih zrn (ang. broken rice). Predelovalni obrat za riž se imenuje rižarna ali luščilnica riža – v Sloveniji je ena najbolj znanih rižarn tržaška rižarna, vendar ne zaradi svoje osnovne dejavnosti, pač pa ker je med drugo svetovno vojno služila kot zapor in morišče.
Surovi riž se lahko zmelje v moko za mnoge uporabe, kot je izdelava pijač amazake, horchate, riževega mleka in riževega vina. Ne vsebuje glutena, zato je primerna za ljudi na brezglutenski dieti. Predelajo jo tudi v rezance. Procesiran riž je potrebno pred zaužitjem skuhati, nekateri pa ga še dodatno ocvrejo na olju ali maslu ali stolčejo v kepe moči.
Gojenje riža naj bi prispevalo kar 11 % človekove proizvodnje metana. Potrebuje rahlo več vode kot preostala žita. Proizvodnja riža porabi kar tretjino sladke vode.Dolgo preplavljena zemlja ni ustrezno prezračena, zato pride do anaerobne fermentacije organskih snovi v zemlji, kar pomeni proizvodnjo kar 1,5 % vseh človekovih emisij toplogrednih plinov. Metan je kar dvajsetkrat močnejši toplogredni plin od ogljikovega dioksida.Študija iz leta 2010 je pokazala, da povzroča rast temperatur in manjša sončna obsevanosti nižanje količine pridelka na enoto površine v delih Azije. Donos je na nekaterih predelih (Tajska, Vietnam, Nepal, Indija, Kitajska, Bangladeš in Pakistan) padel kar za 10–20 %, kar pripisujejo povečanem celičnem dihanju rastlin v vse toplejših nočeh.
Škodljivci na riževi rastlini so organizmi, ki zmanjšajo donos ali kvaliteto riža. Med njimi so plevel, patogeni, žuželke, glodavci, gliste in ptiči. Izbruhi škodljivcev so posledica podnebnih dejavnikov, nepravilnega namakanja, pretirana uporaba insekticidov in visoka uporaba dušikovih gnojil. Tudi vremenske razmere, kot so obilne padavine in suša, botrujejo pojavu škodljivcev.
Riž je v azijskih jezikih močno vplival na frazeologijo: v Kambodži poplavljanje polj imenujejo »potop vrabcev in grlic«, o latenju pravijo, da »rastlina zanosi«, ko riž zori, dobi »barvo papigine peruti«, ko je zrel, se v njem »strdi mleko«, po žetvi snope razpostavljajo v »vzletajočega pelikana, pasji rep ali slonje stopalo«, ob mlačvi pa po zraku poletijo pleve – »riževe besede«. Italijanski pregovor o človeku, ki se veliko smeje, pravi, da je pojedel riževo juho: »Che aveva mangiata la minestra di riso.« Riso amaro«, grenki riž, je tak zaradi napora italijanskih proletarcev pri njegovem gojenju.Igra pomembno vlogo v določenih verskih in popularnih prepričanjih. V mnogih kulturah mečejo riž pred koncem poroke pred ženina in nevesto.  V obredu s stolčenim rižem na porokah v Nepalu da nevesta ženinu krožnik iz lista, poln stolčenega riža, ko jo za to vljudno prosi. Na Filipinih se ob pomembnih priložnostih, kot so poroke, obredi žetve riža in druga praznovanja, uporablja riževo vino tapuy. Dewi Sri je tradicionalno boginja riža ljudstev na Javi in Baliju v Indoneziji. Večina obredov je povezanih z mitskim izvorom rastline. Na Tajskem se podobno božanstvo imenuje Phosop, a je del lokalne folklore, ne pa organizirane religije. Isto riževo božanstvo je znano kot Po Ino Nogar v Kambodži in Nang Khosop v Laosu. Med različnimi stopnjami proizvodnje riža ji vsaka kultura ponuja spravne daritve.
Študija skupnosti iz časa dinastije Han na Kitajskem je pokazala, da so kulture, ki vzgajajo riž, bolj medsebojno psihološko odvisne, vzgajanje pšenice pa spodbuja samostojnost.Vladarski obred oranja označuje začetek sajenja v mnogih azijskih državah. Danes ga praznujeta kraljevini Kambodža in Tajska.
Fernand Braudel: Strukture vsakdanjega življenja: nemogoče in mogoče I : Materialna civilizacija, ekonomija in kapitalizem, XV.-XVIII. stoletje. Prevedel Gregor Moder, za zbirko Studia Humanitatis. Ljubljana: Škuc, Filozofska fakulteta, 1988.
Ton G. Elzebroek, Koop Wind: Guide to cultivated Plants. Wallingford: CAB International, 2008. (COBISS)
Calpe, Concepción. "Mednarodni trgovini z rižem: novostih in možnosti." Riž je Življenje: znanstvene perspektive za 21. stoletje (2005). online
De Datta, Surajit K. Načel in praks riž proizvodnje (International Rice Research Institute, 1981). online
Latham, Anthony John Heaton. "Od konkurence do omejitve: mednarodni riž drobno v devetnajstem in dvajsetem stoletju." Poslovne in gospodarske zgodovine (1988): 91-102. v JSTOR
Watson, Andrew (1983). Agricultural innovation in the early Islamic world. Cambridge University Press. ISBN 0-521-06883-5. 
Vespada, Yaowanuch (1998). The genetic wonder of Thai rice. Plan Motif Publisher. 
Songkran Chitrakon and Boriboon Somrith (2003). Science and technology with Thai rice, National center for genetic engineering. The public information department. str. 30.

Roš hašana (hebrejsko ראש השנה‎, dobesedno: glava leta, začetek leta ali prvi v letu), tudi roš ha-šona, je judovsko novo leto, ki se praznuje na 1. in 2. dan meseca tišrija, sedmega meseca judovskega koledarja. Tišri je po gregorijanskem koledarju v obdobju od septembra do oktobra.1. tišrija je po Mišni dan, od katerega se štejejo leta judovskega štetja, ker je bil  po judovski tradiciji na ta dan ustvarjen prvi človek. Roš hašana je tudi prvi od visokih praznikov (hebrejsko ימים נוראים‎‎, jamim nora’im), dnevov (globokega) spoštovanja ali dnevov strahu in prvi dan tako imenovanih desetih dnevov kesanja (hebrejsko עשרת ימי תשובה‎‎, aseret jemej tšuva), ki so najpomembnejši dnevi v judovskem koledarju. V teh desetih dneh si Judje izprašajo vest in prosijo Boga za odpuščanje svojih grehov. Dnevi kesanja se končajo s spravnim dnevom – jom kipur.
V Tori se praznik ne imenuje roš hašana, ampak zihron tru'a (hebrejsko זכרון תרועה‎‎) – dan spominjanja (s trobljenjem na šofar) in jom tru'a (hebrejsko יום תרועה‎‎) – dan trobljenja (na šofar).
Prvi dan sedmega meseca (tišrija) je v Tori zapovedan praznik, ki se imenuje jom tru'a (יום תרועה‎‎), kar pomeni dan velikega hrupa, dan vzklikanja ali dan trobljenja (na šofar). Zanimivo je, da vsebina praznika ni natančno določena, medtem ko je za vse druge praznike naveden vsaj en tehten razlog. Velik hrup je lahko povzročal šofar ali množice ljudi, ki so se zbrale na njegov poziv:
Brž ko bo zadonel ovnov rog in boste zaslišali glas roga, naj vse ljudstvo zažene velik krik.V Levitiku 23:24 se praznik imenuje zihron tru'a (זכרון תרועה‎‎), kar pomeni dan spominjanja (s trobljenjem na rogove). Proslavljal se je en dan. 
Ker se dnevi v judovskem koledarju začenjajo z mrakom, pomeni, da se roš hašana začne s sončnim zahodom 29. elula. Pravila judovskega koledarja določajo, da se roš hašana nikoli ne začne na prvi, četrti ali šesti dan judovskega tedna, se pravi na nedeljo, sredo ali petek. 
Od uničenja jeruzalemskega drugega templja leta 70 pr. n. št. in rabinovanja Johanana ben Zakkaija dalje judovsko normativno pravo določa, da se roš hašana praznuje dva dni, ker je zelo težko izračunati datum začetka novega meseca. V Izraelu se je praznik kljub novim predpisom vse do poznega 13. stoletja praznoval samo en dan. Danes traja praznik povsod dva dni, vendar ga nekatere skupnosti praznujejo samo prvi dan, ker drugi dan v Tori ni omenjen.
Roš hašana se začne 163 dni po prvem dnevu pashe, zato je njegov najzgodnejši možni datum 5. september, kar se je zgodilo leta 1899 in se bo ponovilo leta 2013. Najkasnejši možni datum je 5. oktober, kar se je zgodilo leta 1967 in se bo ponovilo leta 2043. Po letu 2089 bo razlika med judovskim in gregorijanskim koledarjem že tako velika, da bo najzgodnejši možni datum 6. september.
V davnini se je judovsko leto začelo v jeseni in sledilo letnim časom setve, rasti ter žetve, košnje in obiranja sadja. Letnim časom so bila prilagojena tudi velika kmečka praznovanja. Najstarejši znani predpisi so predpisovali tri praznike: praznik nekvašenega kruha, ki je simboliziral revščino po izgonu iz Egipta in se je praznoval v mesecu abíbu, praznik žetve, ki je bil sedem tednov kasneje in praznik spravila pridelkov.Novo leto se je že od davnine praznovalo drugače. Najstarejša omemba tega običaja je verjetno v Ezekielovem vídenju, ki se je zgodilo na začetku leta na deseti dan tišrija. Praznik so oznanili s trobljenjem na rogove, potem pa so opravili strogo predpisano žgalno daritev Praznik se ni imenoval Novoletni dan in so ga praznovali že dolgo pred njegovo prvo pisno omembo.
Daljše ime praznika, jom ha-zikaron (hebrejsko יום הזיכרון‎‎, dan spominjanja), vsebuje sporočilo, da bi morali ljudje na ta dan razmisliti o svojih dejanjih. Rabinska literatura opisuje roš hašano kot jom ha-din (hebrejsko יום הדין‎‎, sodni dan). Po Talmudu se na ta dan odprejo tri knjige in vsi ljudje so na presoji. Pravičniki se po sodbi za naslednje leto vpišejo v Knjigo življenja (Sefer ha-hajim), veliki grešniki v Knjigo smrti, ostali pa v Knjigo vmesnih (bejnonim) in imajo do spravnega dne možnost, da se skesajo in nato vpišejo med pravične.Iz tega verovanja je nastal običaj, da si Judje za novo leto ne voščijo preprosto hag sameah – vesele praznike, ker niti roš hašana niti jom kipur nista »vesela«, ampak intimna praznika. Za novo leto si namesto tega  voščijo שנה טובה‎‎ – šana tova – ali morda  שנה טובה ומתוקה – šana tova u-metuka, kar pomeni željo za dobro in sladko leto, za jom kipur pa si voščijo  גמר חתימה טובה‎‎ - gmar hatima tova, kar pomeni »želim, da bi bil (v naslednjem letu) dobro zapisan«, se pravi v Knjigo življenja. Običaj je nastal v srednjem veku v Nemčiji in se kasneje razširil po celem svetu. Takšne želje si ljudje izrekajo tudi v pismih in novoletnih voščilnicah.
Roš hašana je zapovedan dan počitka Prepovedana so vsa dela, ki so prepovedana na šabat. Verniki večino dneva preživijo v sinagogi pri razširjeni liturgiji. Za praznik je značilno trobljenje na šofar, trobilo iz ovnovega, antilopinega, gazelinega ali kozjega roga, ki naj bi vernike zbudilo iz njihovega dremeža in jih spomnilo, da prihaja Božja sodba. Opoldne prvega dne se običajno odide do bližnje tekoče vode, zmóli tašlih in v vodo izprazni vsebino žepov, kar simbolizira odplavljenje grehov. Ljudje zato nosijo s seboj majhne koščke kruha, v navadi pa so tudi majhni kamenčki. 
Roš hašana je začetek judovskega civilnega novega leta, enega od štirih novih let, ki se za različne namene začenjajo različno: novo leto za računanje vladavin kraljev in računanje mesecev v letu se začenja 1. nisana, za zbiranje živine 1. elula (v avgustu), za rastline 15. ševata (v februarju), za računanje let pa 1. tišrija (v septembru ali oktobru). Obstojajo tudi nova leta za ljudi, živali in sklepanje pravnih poslov.
Roš hašana je zapovedan dan počitka, za katerega veljajo vsi predpisi, ki veljajo za šabat. Za praznovanje je značilno trobljenje na šofar.
Mesec pred velikimi prazniki (jamim noraim, dnevi spominjanja) je mesec elul, v katerem si morajo Judje začeti izpraševati vest in se kesati. Kesanje doseže višek v desetih dneh Velikih praznikov, ki se začnejo z roš hašano in končajo s spravnim dnem (jom kipur). 
Trobljenje na šofar poteka v tradicionalnih judovskih skupnostih vsako jutro cel mesec elul. Glas šofarja naj bi zbudil poslušalce iz njihovega dremeža in jih spomnil na prihajajoči sodni dan. Ortodoksni in nekateri konzervativni Judje ob sobotah ne trobijo. 
29. elula, dan pred roš hašano, se imenuje erev roš hašana. Nekatere judovske skupnosti na ta dan po jutranji molitvi opravijo hatarat nedarim - razveljavljenje zaobljub. Mnogi ortodoksni Judje v čast prihajajočega dne opravijo obredno kopel mikve.
Verski obredi na roš hašano se v marsičem razlikujejo od običajnih verskih obredov. Med posebnosti spadajo trobljenje na šofar, petje verskih pesmi (pijjutim) in uporaba posebnih molitvenikov (mazorim). 
Popoldne prvega dne se opravi tašlih, molitev ob tekoči vodi, ki simbolično odplavi grehe. Ponekod je v navadi, da verniki v vodo mečejo koščke kruha ali kamenčke ali vanjo izpraznijo vsebino svojih žepov, kar tudi simbolizira odplavljanje grehov. Če je prvi dan roš hašane sobota, se v nekaterih skupnostih molitev opravi naslednji dan. 
Med praznične jedi spadajo jabolka in med, ki simbolizira sladko novo leto, sicer pa so jedi zelo odvisne od lokalnih navad. Ponekod jedo meso z glave živali, na primer jezik, kar simbolizira začetek leta, se pravi novo leto. Druge jedi so pripravljene iz datljev, fižola, pora, špinače in bučk. Marsikje jedo granatna jabolka, pleten kruh halo, ki simbolizira letni ciklus, polnjene ribe in lekah, pecivo z dodatkom medu, cimeta in čaja ali kave. 
Drugo noč postrežejo z novim sadjem, za katerega se verniki zahvalijo s kratko zahvalno molitvijo šehehejanu.

Ruski kaganat (tudi Volhovska Rusija, Ilmenska Rusija ali Novgorodska Rusija) je naziv vzhodnoevropske države, ki je bila na višku moči v slabo dokumentiranem poznem 8. in zgodnjem 9. stoletju. Kaganat, ki je bil predhodnik Rurikove države in Kijevske Rusije, je bil država ali skupek mestnih držav, ki so jo na ozemlju današnje severne Rusije ustanovili Rosi ali Rusi, med katerimi je bilo tudi nekaj Skandinavcev – Varjagov. Prebivalci so bili mešanica baltskih, slovanskih, ugrofinskih in nordijskih ljudstev. Njeno ozemlje je bilo središče delovanja Varjagov, pustolovcev iz vzhodne Skandinavije, trgovcev in piratov.Sodobni viri navajajo, da so bila prva središča, ki so bila zametki kasnejših mest, Holmgård (Novgorod), Aldeigja (Stara Ladoga), Ljubša, Sarsko gorodišče in Timerjevo. Vladarji so nosili staroturški vladarski naslov kagan. V Ruskem kaganatu se je začel oblikovati ruski narod. Iz njega je nastala Kijevska Rusija in njene naslednice, iz katerih se je razvila sodobna Rusija.
Vladarjev naslov kagan je omenjen v več zgodovinskih virih. Večina virov so tuja besedila iz 9. stoletja in tri vzhodnoslovanska besedila iz 11. in 12. stoletja.
Najstarejši evropski vir, ki omenja kaganat, so frankovski Anali sv. Bertina (Annales Bertiniani). Anali omenjajo skupino Nordijcev, ki so se imenovali Ros (qi se, id est gentem suam, Rhos vocari dicebant) in so okrog leta 838 obiskali Konstantinopel. Nordijci so se bali vrniti domov skozi stepe, ki so jih obvladovali napadalni Madžari, zato so v spremstvu grških ambasadorjev bizantinskega cesarja Teofila potovali skozi Nemčijo. Na obisku pri frankovskem cesarju Ludviku Pobožnemu v Ingelheimu so mu omenili, da se njihov vladar imenuje kagan (latinsko: chacanus) da živijo na severu in da so Švedi (comperit eos gentis esse sueonum).Trideset let kasneje, leta 871, sta se bizantinski cesar Bazilij I. in rimski cesar Ludvik II. sprla za oblast nad Barijem, od koder sta s skupnimi močmi pregnala Arabce. Bizantinski cesar je svojemu nasprotniku poslal ogorčeno pismo, v katerem ga je obtožil, da si je nezakonito prilastil naslov cesarja. Trdil je, da so frankovski vladarji samo reges (rimski kralji), medtem ko naslov cesar pripada vladarju vseh Rimljanov, se pravi njemu. Poudaril je tudi, da ima vsak narod svoj naziv za svojega vladarja. Avari, Hazari (Gazari) in "Nordijci" (Nortmanno), na primer, imajo kagana. Ludvik mu je odgovoril, da je za avarskega kagana že slišal, za kagana Hazarov in Nordijcev pa ne. Bazilijevo pismo se je žal izgubilo, njegovo vsebino pa je mogoče rekonstruirati iz Ludvikovega odgovora, ki je v celoti naveden v Salernski kroniki (Chronicon Salernitanum). Korespondenca med cesarjema kaže, da je vsaj eni skupini Skandinavcev vladal "kagan".
Ahmed ibn Rustah, muslimanski geograf iz 10. stoletja, po poreklu iz Perzije, je zapisal, da je ruski kagan živel na otoku na jezeru. Constantine Zuckerman k temu dodaja, da je Ibn Rustah uporabil tekst neznanega avtorja iz okoli leta 870 in poskušal natančno prenesti naslove vseh vladarjev, ki jih je opisal njihov avtor, zato so Ibn Rustahovi zapisi še bolj dragoceni. Muslimanski zgodovinar v svoji razpravi omenja samo dva kagana – kagana Hazarije in Rusije. 
Drugi podatki o Ruskem kaganatu, ki so skoraj iz njegovega obdobja, prihajajo od al-Jakubija, ki je leta 889 ali 890 zapisal, da so kavkaški gorščaki med arabskim obleganjem leta 854 za pomoč zaprosili vladarje (sahib) al-Ruma (Bizantinskega cesarstva), Hazarije in al-Saqaliba (Slovanov).Hudud al-Alam, besedilo neznanega arabskega geografa iz poznega 10. stoletja, omenja ruskega vladarja kot ruskega kagana. Ker se neznani avtor Hudud al-Alama sklicuje na številne vire iz 9. stoletja, med njimi tudi na Kordabega, je mogoče, da so omembe ruskega kagana prepisane iz bolj zgodnjih besedil iz obdobja pred Rurikom in ne odražajo takratne politične realnosti. Ruskega kagana omenja tudi perzijski geograf Abu Said Gardizi in ga v svojem delu Zayn al-Akbar imenuje "khaqan-i rus". Tudi on se podobno kot drugi muslimanski geografi sklicuje na izročilo iz 9. stoletja.Omenjeni viri izpričujejo, da so se v Kijevski Rusiji še v krščanskem obdobju spominjali naslova kagan. Metropolit Hilarion Kijevski je v svojem delu Slovo o Zakone i Blagodati (Pridiga o zakonu in milosti) iz leta okrog 1150, ki je najstarejše ohranjeno delo stare kijevske ruske literature, uporabil naslov kagan za velika kneza Kijevske Rusije Vladimirja I. Kijevskega in Jaroslava I. Modrega. Hilarijon omenja Vladimirja kot "velikega kagana naše dežele" (velikago kagana našea zemlja, Vladimira), Jaroslava pa kot "našega pobožnega kagana".Grafit na severni galeriji katedrale svete Sofije, ki pravi "O Bog, odreši našega kagana" (Spasi gospodi, kagana našego), se verjetno nanaša na Svjatoslava II. (1073-1076). Naslov kagana se omenja še v poznem 12. stoletju v Zgodbi o Igorjevem vojnem pohodu kot "kogan Oleg" in se, po izročilu, nanaša na Olega Tmutarakanskega.
Vsi razpoložljivi primarni viri verodostojno trdijo, da se je naslov kagana za ruske vladarje uporabljal zelo malo časa, v grobem od obiska njegovih ambasadorjev v Konstantinoplu (838) do Bazilijevega pisma (871). Vsi bizantinski viri po Baziliju I. ruske vladarje imenujejo arhont. Kasnejši kijevski avtorji so očitno zopet obudili naslov kagana kot poveličevalni pridevek vladajočih knezov namesto veljavnega političnega naslova knez, ki je bil sicer ustaljen naslov ruskih vladarjev. Ruski knjaz in germanski könig kljub etimološki sorodnosti nimata nobene povezave.
Datiranje obstoja kanata je predmet mnogih razprav in še vedno ni povsem jasno. Omeljan Pricak postavlja ustanovitev kanata v obdobje 830-840. Ruski zgodovinar Pavel Smirnov je v 20. letih 20. stoletja zatrjeval, da je Ruski kaganat nastal okrog leta 830 in da je bil takoj zatem uničen zaradi selitve madžarsko-kavarske plemenske zveze proti Karpatom. Natančnost takšnih trditev je sicer vprašljiva, po drugi strani pa je res, da noben vir ne omenja Rusov ali njihovih kaganov pred letom 830.Enako sporne so bile razprave o njegovem razpadu. Naslov kagan se ne omenja niti v rusko-bizantinskih državnih pogodbah iz leta 907, 911 in 944, niti v De Ceremoniis, dokumentu o bizantinskih ceremonijalih na dvoru Konstantina VII. leta 945, v katerem so zelo natančno dokumentirani naslovi vseh tujih vladarjev. Poleg tega arabski pisec in popotnik ibn Fadlan v svoji knjigi Kitāb ilā Mulk al-Saqāliba (922) opisuje ruskega vladarja kot kralja (malik). Iz teh dejstev je zgodovinar Peter Golden z argumentum ex silentio (pomanjkanje dokazov) zaključil, da je kaganat razpadel med letoma 871 in 922, medtem ko Zuckermann trdi, da odsotnost naslova kagan v rusko-bizantinskih pogodbah dokazuje, da je kaganat razpadel pred letom 911.
Lega Ruskega kaganata je predmet razprav že od zgodnjega 20. stoletja. Po eni od skrajnih teorij naj bi bil kaganat nekje v Skandinaviji ali še bolj zahodno na nekdanjem otoku Walcheren v izlivu reke Šelde na Nizozemskem. Popolno nasprotje tej teoriji je teorija Georga Vernadskega, da je imel kagan sedež na vzhodnem Krimu ali na polotoku Taman in da leži otok, ki ga opisuje Ibn Rustah, najverjetneje v izlivu reke Kuban. Nobena od obeh teorij nima prav veliko privržencev, ker niso arheologi na Krimu odkrili nobenih dokazov o slovansko-skandinavskih naselbinah iz 9. stoletja in ker noben nordijski vir ne omenja kaganov v Skandinaviji.Sovjetsko zgodovinopisje, katerega glavna predstavnika sta Boris Ribakov in Lev Gumiljev, postavlja prestolnico kaganata v Kijev in domneva, da sta bila Askold in Dir edina kagana z znanima imenoma. Teoriji, da je bil Kijev prestolnica kaganata, se je pridružil tudi Mihail Artamanov, ki je vztrajal pri svojem mnenju še v 90. letih 20. stoletja.Večina zahodnih zgodovinarjev tej teoriji ugovarja, ker ni dokazov, da je bil Kijev naseljen pred letom 880. Arheoloških najdb iz tega obdobja v okolici Kijeva skorajda ni. Posebno težavo povzroča odsotnost kovanega denarja, ki bi lahko dokazal, da je dnjeprska trgovska pot, ki je bila hrbtenica kasnejše Kijevske Rusije, delovala že v 9. stoletju. Zuckermann je na osnovi svojih raziskav in arheoloških odkritij zaključil, da je bil Kijev sprva trdnjava na hazarski meji z Levedijo in da se je področje srednjega Dnjepra začelo gospodarsko razvijati po letu 889, ko so se Madžari odselili proti zahodu.Številni zgodovinarji, predvsem Vasilij Bartold, zagovarjajo bolj severno lego kaganata. Ti zgodovinarji želijo poudariti, da je ibn Rustahovo poročilo edina zgodovinska opora za določitev lege kaganata. Nedavne arheološke raziskave, ki jih je vodil Dimitrij Mačinski, so povečale verjetnost, da je država temeljila na skupini naselij ob reki Volhov, med katerimi si bili Ladoga, Ljubša, Duboviki, Alaborg in Holmgard. Naselja so bila na začetku večinoma majhna mesta ali morda samo oskrbovalne postaje, v katerih se je trgovalo in menjavalo blago. Če so ibn Rustahove trditve točne, so Rusi v času kaganata obširno uporabljali volško trgovsko pot za trgovanje s Srednjim Vzhodom, morda tudi preko bolgarskih in hazarskih posrednikov. Njegov opis "Ruskega otoka" namiguje na to, da je bilo njihovo središče Holmgard, srednjeveški predhodnik Velikega Novgoroda, katerega ime se iz stare skandinavščine prevaja kot "grad na rečnem otoku". Novgorodska prva kronika opisuje nemire v Novgorodu preden so okoli leta 860 povabili Rurika, naj jim vlada. Ta zapis je vzpodbudil Johannesa Brøndsteda k trditvi, da je bil Holmgard-Novgorod glavno mesto kaganata že nekaj desetletij pred Rurikovim prihodom, se pravi tudi leta 839, ko ga je obiskala delegacija Bizantinskega cesarstva. Mačinski sprejema to teorijo s pripombo, da je bilo pred vzponom Holmgarda-Novgoroda glavno politično in ekonomsko središče področja v Aldeigji-Ladogi.
Tudi nastanek Ruskega kaganata je precej nejasen. Prvi Skandinavci so se naselili v spodnjem toku reke Volhov sredi 8. stoletja. Njihovo ozemlje je obsegalo okolico današnjega Sankt Peterburga, Novgoroda, Tvera, Jaroslavlja in Smolenska in se je imenovalo Gardarike – dežela utrdb. Nordijski vojskovodje, katere so turško govoreča stepska plemena imenovala "köl-beki" ali "kralji jezer", so obvladovali tudi dele ozemelj, ki so bila naseljena z ugrofinskimi in slovanskimi ljudstvi, predvsem vzdolž volške trgovske poti, ki je povezovala Baltik s Kaspijskim jezerom in Serklandom (Abasidski kalifat).Podobno kot datiranje in lokacija kaganata, je tudi poreklo ruskih kaganov predmet obširnih razprav. Lahko bi bili Skandinavci ali domorodni Finci in Slovani, še najbolj verjetno pa so bili mešanega porekla.Omeljan Pricak je teoretiziral, da je bil hazarski kagan Kan-Tuvan Diggvi po izgubljeni državljanski vojni izgnan iz države in se je s svojimi pristaši naselil v nordijsko-slovanskem naselju Rostov. Poročil naj bi se v lokalno skandinavsko plemiško družino in postal začetnik dinastije ruskih kaganov. Zuckermann je Pricakovo teorijo zavrnil kot nevzdržno špekulacijo, ker ni v virih iz tistega obdobja nobene omembe hazarskega kagana, ki bi pobegnil in iskal zatočišče pri Rusih, povezave med hazarskimi in zgodnjimi ruskimi monarhi pa so vsekakor možne. Takšno trditev podpira uporaba stilizirane trizobe tamge oziroma pečata, ki so ga uporabljali kasnejši kijevski vladarji, na primer Svjatoslav I. Kijevski. Podobne tamge so arheologi našli v ruševinah, ki so nedvomno hazarskega izvora. Rodoslovne povezave med ruskimi kagani iz 9. stoletja in kasnejšimi vladarji iz Rurikove dinastije, če so sploh bile, zaenkrat niso znane.Večina zgodovinarjev se strinja, da so si naslov kagan Rusi izposodili od Hazarov, sporne pa so okoliščine, v katerih so si ga sposodili. Peter Golden domneva, da je bil Ruski kaganat marionetna država, ki so jo ustanovili Hazari v porečju Oke, da bi zavračala napade Madžarov. Njegove trditve, da so bili Rusi podložniki Hazarov, ne podpira noben vir iz 9. stoletja, za tuje opazovalce, kakršen je bil na primer ibn Rustah, pa med naslovi hazarskih in ruskih vladarjev ni bilo nobene bistvene razlike. Anatolij Novoselcev predpostavlja, da so Rusi privzeli naslov kagana zato, da bi se izenačili s Hazari. To teorijo zagovarja tudi Thomas Noonan, ki trdi, da so bili ruski poglavarji v 9. stoletju ohlapno povezani pod vlado enega od "morskih kraljev" in da je ta "veliki kralj" privzel naslov kagana, ki mu je dal legitimnost v očeh njegovih podložnikov in sosednjih držav. Naslov kagana naj bi po njegovi teoriji pomenil, da njegov nosilec vlada po božji volji.
Hrbtenica kaganatskega gospodarstva je bila volška trgovska pot. V Skandinaviji se med izkopavanji pogosto odkrijejo kovanci iz 9. stoletja, predvsem dirhami iz Abasidskega kalifata in drugih muslimanskih držav. Kovanci so pogosto razsekani na manjše dele in popisani z runami. Do sedaj so v evropski Rusiji in na področju Baltika odkrili več kot 228.000 arabskih kovancev. Skoraj 90 % teh kovancev je prišlo v Skandinavijo po volški trgovski poti in nič nenavadnega ni, da je bil dirham osnova monetarnega sistema Kijevske Rusije.Glavni vir dohodkov Rusov, ki se po ibn Rustahovem pričevanju niso ukvarjali s poljedelstvom, je bila trgovina: "(Rusi) nimajo obdelanih polj in so odvisni od dobrin, ki jih dobijo iz slovanskih (al-Saqaliba) dežel. Nimajo nobenih posesti, vasi in polj. Njihovo edino opravilo je trgovanje s soboljevim, veveričjim in drugimi krzni, dobljeni denar pa hranijo v pasovih." Ruski trgovci, ki so po Volgi potovali do Gorgana in Abaskuna na jugovzhodni obali Kaspijskega jezera, so plačevali dajatve Bolgarom in Hazarom. Včasih so potovali celo do Bagdada.
Arabski pisec in popotnik Ahmed ibn Fadlan je leta 922 zapisal, da je imel ruski vladar, podobno kot hazarski kagan, bolj malo resnične oblasti. Politična in vojaška moč je bila v rokah njegovega zastopnika, ki "poveljuje vojski, napada njegove nasprotnike in ga zastopa pred podložniki." Najvišji ruski vladar zato "nima drugih dolžnosti, kot da se ljubi s svojimi sužnjami, popiva in se zabava". Njegova osebna straža je štela štiristo mož, "ki so pripravljeni zanj umreti. Teh štiristo mož sedi pod njegovim kraljevskim prestolom, ki stoji na veliki, bogato okrašeni ploščadi, na kateri je tudi štirideset suženj iz njegovega harema". Ibn Fadlan pravi, da ruski vladar skoraj nikoli ni zapustil svojega prestola in da so mu tudi takrat, "ko se mu je zahotelo jahanja, pripeljali konja prav do prestola".Perzijski raziskovalec in geograf Ahmed ibn Rustah po drugi strani poroča, da je imel kagan odločilno besedo pri poravnavanju sporov med svojimi podložniki, vendar njegova razsodba ni bila zavezujoča. Če se eden od udeležencev v sporu s kaganovo odločitvijo ni strinjal, je lahko spor rešil z dvobojem, ki je potekal "v prisotnosti tožnikovega sorodnika, ki je stal na bojišču z dvignjenim mečem. Mož, ki je bil v boju boljši, je obrnil kaganovo odločitev v svojo korist".Razhajanje med relativno nemočnim naslovnim vladarjem in veliko močjo njegovih podložnikov kaže na hazarski sistem vladanja, v katerem je bil kagan duhovni vodja z omejenimi pooblastili, za upravo in vojaške zadeve pa je bil pristojen kagan bek, ki je bil samo načelno podrejen kaganu. Sistem vladanja se je ujemal tudi z germanskim sistemom, v katerem se je oblast lahko delila med kraljem in poveljnikom vojske. Nekateri poznavalci trdijo, da je bila podobna tudi delitev oblasti med Igorjem in Olegom Kijevskim v zgodnjem 10. stoletju in Askoldom in Dirom v poznem 9. stoletju.Ločenost duhovnega vladarja in vojaškega poveljnika je razvidna iz rekonstrukcije njunih odnosov, ni pa znano, ali je to del zapuščine, ki se je iz Ruskega kaganata prenesla na njegovo naslednico Kijevsko Rusijo. Kneževine v zgodnji Kijevski Rusiji so imele v sistemu vladanja, vojaški organizaciji in pravnem sistemu nekatere značilnosti, ki so bile primerljive s Hazari in drugimi stepskimi ljudstvi. Nekateri zgodovinarji so prepričani, da so se te značilnosti prenesle v Kijevsko Rusijo od Hazarov preko ruskih kaganov.
Arheološka izkopavanja v Ladogi in drugih mestih v severni Rusiji, ki potekajo že od leta 1820, so pokazala, da so v ruskih običajih opazni predvsem skandinavski vplivi. Odkritja so skladna tudi z ibn Fadlanovimi in ibn Rustahovimi zapisi.
Ibn Rustah je opisal pogreb ruskega plemiča, katerega so skupaj s hrano, amuleti, denarjem in drugimi predmeti ter njegovo najljubšo ženo položili v "grob, ki je podoben veliki hiši. Vrata groba so nato zaprli in žena je v grobu umrla". Obširne dokaze o ruskih pogrebnih gomilah in kamnitih spomenikih je zbral tudi ibn Fadlan in priložil runski napis na kosu lesa. Ibn Rustah je med drugim podrobno opisal kremiranje plemiča na pogrebni ladji, h kateremu je spadalo tudi žrtvovanje živali in ljudi. 
Kadar je umrl reven človek, so ga položili na majhno pogrebno ladjo in ga sežgali. Kadar je umrl plemič, je bil pogreb mnogo bolj zapleten. Njegovo premoženje so razdelili na tri dele: prvi del je dobila njegova družina, drugega so potrošili za pogrebno slovesnost, tretjega pa za pivo, ki so ga spili na dan kremiranja. Ena od pokojnikovih suženj je privolila v prostovoljno smrt, da bi se pridružila svojemu gospodarju v raju. Pokojnika so na dan kremiranja izkopali iz groba, ga oblekli v pražnja oblačila in položili na posebej za to zgrajeno pogrebno ladjo. Izbrano dekle se je nato ljubilo s pokojnikovimi sorodniki in prijatelji, potem pa so jo ubili in položili na ladijski krov poleg pokojnega gospodarja. Ladjo je nato zažgal pokojnikov najbližji sorodnik. Pogreb so zaključili z nasipanjem okrogle gomile.Duh neodvisnosti in podjetnosti, ki so ga Rusom vbijali v glavo od samega rojstva, je na zgodovinarje zgodnjega srednjega veka naredil globok vtis. Ibn Rustah o tem piše: "Kadar se rodi sin, ga oče z mečem v roki vrže na tla in reče: 'Nobene lastnine ti ne bom zapustil. Imel boš samo tisto, kar si boš priboril z orožjem.'" Al-Marwazi k temu dodaja, da je očetovo premoženje podedovala njegova hčerka. 
Enako grob individualizem se kaže tudi v njihovem obravnavanju bolezni. Ibn Fadlan o tem piše: "Kadar kakšen Rus zboli, ga položijo v šotor in mu prinesejo kruha in vode. Bolnika ne obiskujejo in se z njim ne pogovarjajo, še posebno če je podložnik. Če ozdravi, se jim pridruži, če umre ga pa sežgejo. Zgodi se tudi, da podložnika prepustijo psom in jastrebom".Glede spolnosti so bili Rusi zelo liberalni. Ibn Fadlan o tem piše, da se njihov kralj ni nič sramoval, ko se je javno ljubil z eno od suženj iz svojega harema. Ko so ruski trgovci prišli do Volge, so se javno ljubili s sužnjami, ki so jih pripeljali naprodaj, kar je pogosto preraslo v javne orgije.Ibn Fadlan in ibn Rustah opisujeta Ruse kot pobožne pogane. Ibn Rustah in za njim Garizi poročata, da imajo ruski šamani ali "zdravilci" (attiba) velik vpliv na preprosto prebivalstvo. Ibn Rustah pravi, da se šamani obnašajo, "kot da je vse njihovo". Odločajo o tem, katera ženska, moški ali žival bo žrtvovana in na njihovo odločitev ni nobenega ugovora. Šaman je izbrano žrtev, človeka ali žival, obesil na drog, dokler ni umrla.Ibn Rustah nam je zapustil tudi opis ruskih trgovcev, ki so molili za uspešno trgovanje: "Molili so pred lesenim kolom s človeku podobnim obrazom, obdanim z manjšimi podobami, za njim pa je bilo več v zemljo zabitih drogov". Če trgovanje ni steklo, so število darov povečali in če še vedno ni teklo, kot bi želeli, so začeli darovati tudi manjšim idolom. Če je bilo trgovanje uspešno, so žrtvovali še kakšno govedo ali ovco in ju včasih razdelili med reveže.Bizantinski viri poročajo, da so Rusi v poznih 60. letih 9. stoletja let prevzeli krščanstvo. Patriarh Fotij I. v svoji encikliki iz leta 867 piše o navdušenem pokristjanjevanju Rusov, katerim je pred tem poslal svojega škofa. Cesar Konstantin VII. pripisuje zasluge za pokristjanjenje svojemu staremu očetu Baziliju I. in patriarhu Ignaciju in ne njihovima predhodnikoma Mihaelu III. in Fotiju. Konstantin pravi, da so Bizantinci navdušili Ruse za krščanstvo s svojimi prepričljivimi besedami in bogatimi darili, med katerimi je bilo tudi zlato, srebro in dragocene tkanine. Ponavlja tudi tradicionalno zgodbo, da je na pogane še posebno velik vtis naredil čudež: knjiga evangelijev, ki jo je nadškof vrgel v ogenj, je ostala nepoškodovana.Perzijski geograf ibn Hordadbeg je v poznem 9. stoletju zapisal, da so se Rusi, ki so prišli v muslimanske dežele "razglašali za kristjane ". Sodobni zgodovinarji imajo glede pokristjanjevanja Ruskega kaganata deljena mnenja.
V analih sv. Bertina piše, da je leta 838 delegacija Ruskega kaganata obiskala Bizantinsko cesarstvo. Razlog njihovega obiska je med zgodovinarji še vedno predmet razprav. Aleksej Aleksandrovič Šahmatov dokazuje, da je imela delegacija dve nalogi: vzpostaviti prijateljske odnose z Bizantinskim cesarstvom in odpreti pot do Švedske preko zahodne Evrope. Constantine Zuckermann trdi, da so se ruski ambasadorji prišli pogajat o miru po svojem neuspelem pohodu v Paflagonijo v 30. letih 9. stoletja. Georgij Vernadski povezuje njihovo misijo z gaditvijo trdnjave Sarkel leta 833. Bizantinski viri ruske delegacije sploh ne omenjajo in patriarh Fotij je še leta 860 za Ruse izjavil, da so "neznano ljudstvo".Po mnenju Vernadskega so Hazari in Grki zgradili trdnjavo Sarkel v bližini kraja, kjer so pretovarjali blago, ki je potovalo med Donom in Volgo, da bi to strateško točko obranili pred Rusi. Drugi zgodovinarji so prepričani, da je bil Sarkel zgrajen za opazovanje ali obrambo pred Madžari in drugimi stepskimi plemeni in ne zaradi Rusov. Ukrajinski zgodovinar Mihajlo Gruševski navaja, da so razpoložljivi viri v tem pogledu nejasni. Ioanes Skilices, grški zgodovinar iz 11. stoletja, trdi, da je bil Sarkel "čvrst branik proti Pečenegom", ničesar pa ne pove o njegovemu prvotnemu namenu.Leta 860 so Rusi z 200 ladjami oblegali Konstantinopel. Bizantinska kopenska vojska in mornarica sta bili takrat daleč od prestolnice, zato je bila zelo ranljiva. Čas napada kaže na to, da so bili Rusi zaradi dobrih trgovskih zvez in drugih odnosov, ki se po misiji leta 838 niso prekinili, dobro seznanjeni o notranjih razmerah v cesarstvu. Ruski vojaki so opustošili predmestje Konstantinopla in se 4. avgusta umaknili.Rusi so živahno trgovali s Hazarijo. Perzijski geograf ibn Kordabeg (okrog 820–912) je v Kitāb al Masālik w’al Mamālik (Knjiga poti in kraljestev) zapisal, da "gredo preko Slovanske reke (Don) v hazarsko mesto Kamlidž, kjer hazarski vladar od njih pobira desetino". Nekateri sodobni komentatorji iz arabskih virov sklepajo, da so imeli stiki s Hazarijo pomemben vpliv na politično kulturo v Ruskem kaganatu. Odnosi med Rusi in Hazari so se po letu 864 zaradi ruskih pohodov proti Kaspijskemu jezeru ohladili.
Kmalu potem, ko je patriarh Fotij obvestil druge pravoslavne škofe o pokristjanjenju Rusov, so bila vsa središča Ruskega kaganata v severozahodni Rusiji uničena. Arheološka odkritja so pokazala, da so bili Holmgard, Aldeigja, Alaborg in Izborsk v obdobju med letoma 860 in 880 do tal požgani. Nekatera naselja so bila po požaru za vedno zapuščena. 
Zgodovina minulih let opisuje upor poganskih Slovanov in Čudov (finsko ljudstvo) proti Varjagom, ki so pripluli čez Baltik leta 862. Novgorodska prva kronika, ki je po mnenju Šahmatova bolj zanesljiva, za to obdobje ne omenja nobenega upora. Nikonova kronika iz 16. stoletja pregon Varjagov pripisuje legendarnemu poglavarju Ilmenskih Slovanov Vadimu Hrabremu. Ukrajinski zgodovinar Mihajlo Brajčevski Vadimov upor imenuje "poganska reakcija" na pokristjanjevanje Rusov. Obdobje nemirov in anarhije je po Zuckermannovem mnenju trajalo približno od leta 875 do leta 900. Odsotnost srebrnega denarja v obdobju med letoma 880 in 900 kaže na to, da je volška trgovska pot prenehala obstajati, kar je povzročilo "prvo evropsko srebrno krizo".Po obdobju gospodarskega zastoja in političnega prevrata je regija okrog leta 900 začela oživljati. Zuckermann oživljanje pripisuje prihodu Rurika in njegovih mož, ki so svojo pozornost iz doslej neznanega vzroka preusmerili z Volge na Dnjeper. Skandinavski naselji v Ladogi in Novgorodu sta oživeli in se začeli hitro razvijati. V prvem desetletju 10. stoletja so v Gnezdovu ob Dnjepru v bližini današnjega Smolenska ustanovili veliko trgovsko postajo. V približno istem času se je v pomembno mestno središče ob Dnjepru razvil tudi Kijev.Usoda Ruskega kaganata in proces, ki je povzročil njegovo preobrazbo ali vključitev v Kijevsko Rusijo, je nejasen. Izgleda, da je imela Kijevska Rusija zelo nedoločene predstave o obstoju kaganata. Slovanski viri ne omenjajo niti pokristjanjevanja Rusov v 60. letih 9. stoletja niti vojaškega pohoda v Paflagonijo v 30. letih istega stoletja. Omembo ruskega obleganja Konstantinopla v 60. letih 9. stoletja so si avtorji Zgodovine minulih let sposodili iz grških virov, kar kaže na pomanjkanje domačega pisnega izročila.
Waugh, Daniel C. "Predlagana kronologija dogodkov v predkijevskem in zgodnjem kijevskem obdobju"
Rž [ŕž] (znanstveno ime Secale cereale) je krušno žito iz družine trav, sorodno ječmenu in pšenici. Največji pridelovalki rži sta Evropska unija in Rusija. V Sloveniji, kjer je drugo najpomembnejše krušno žito, najbolje uspeva v severovzhodnem predelu in na višje ležečih površinah na Dolenjskem, Gorenjskem in Koroškem. Najbolje uspeva na peščeni in ilovnati podlagi, odporna pa je proti suši in zmrzali.
Rž se uporablja predvsem za človekovo prehrano, vzhodno od nemško-francoske meje in severno od Madžarske pa je rž celo osnovno krušno žito. Poleg prehrane se uporablja tudi za živalsko krmo in kot industrijsko rastlino, saj iz nje izdelujejo nekatere alkoholne pijače in industrijski špirit. Velik del slame ponekod uporabijo za izdelavo celuloze za papir ali pa s sežiganjem pridobivajo bioetanol in bioplin. Med pšenico je rž sicer pogost plevel, kar zmanjšuje vrednost pridelka.
V primerjavi z drugimi žiti je bolj odporna proti boleznim in škodljivcem. Kljub temu jo lahko prizadene npr. škrlatnordeča glavnica, ki je v preteklosti povzročala epidemije smrtonosne zastrupitve, imenovane ergotizem. V srednjem veku so zaradi nepoznavanja vzroka bolezen pripisovali čarovništvu.
Rž je od 100 do 180 centimetrov visoka rastlina, ki ima okroglo in votlo steblo, na vrhu katerega razvije 10 do 15 cm dolg klas, sestavljen iz členkovitega klasnega vretena in na členkih sedečih 30 do 40 dvo- ali tricvetnih klaskov. Posamezen cvet je sestavljen iz pestiča in teh prašnika, ki se oprašujejo s pomočjo vetra.
Korenine so šopaste, iz njih pa običajno požene glavna bil ter štiri do pet manjših stranskih bilk. Listi so dolgi in zašiljeni ter vzporedno ožiljeni z glavno osrednjo žilo. Široki so približni 1 cm in so mladi vijolično-zelene barve, kasneje pa pobledijo in dobijo voščeno prevleko z modrikastosivim poprhom. Jeziček je pri rži kratka in presekana, listna nožnica pa nima ušesc.Rž cveti od sredine maja do konca junija, cvetenje pa se začne na sredini klasa in se nato širi navzdol in navzgor. Posamezen cvet cveti od štiri do pet dni, iz oplojenih cvetov pa se razvije podolgovato in nagubano ter nekoliko trebušasto zelenkasto do rjavo-sivo zrno, dolžine cca 7,4 in širine 2,5 – 3,5 mm ter debeline od 2,3 – 3 mm, ki ima na trebušni strani globoko brazdo, na vrhu pa kratko bradico. Dozori v drugi polovici julija, na višjih legah pa konec julija in v začetku avgusta. Spomladi začne rž rasti pri temperaturah od 4 do 5 °C, za zorenje pa potrebuje 16 do 22 °C.Zrno rži je t. i. golec (caryopsis), kar pomeni, da sta pri njej predpleva (palea) in krovna pleva (lemma) manjši od zrna in z njim nista zraščeni, zato zrelo zrnje zlahka pade iz klasa. Krovna pleva je podaljšana v reso, ki je dolga od 3 do 8 cm, in je pri ozimnih sortah praviloma daljša od tiste pri jarih sortah.S križanjem pšenice in rži so znanstveniki vzgojili novo vrsto žita, ki so jo poimenovali tritikala. Ime nove vrste je sestavljeno iz nekaj črk znanstvenega imena za rod pšenice Triticum in nekaj črk za rod rži Secale. Prvič je pšenico in rž leta 1875 križal škotski botanik Stephen Wilson, vendar pa je ustvaril križanca, ki je imel neplodno zrno. Prvemu je uspelo vzgojiti plodnega križanca med ržjo in pšenico ameriškemu botaniku Albertu S. Carmannu leta 1883. Leta 1905 je tudi slovenski botanik Fran Jesenko ustvaril križanca med pšenico in ržjo, ki je imel plodno zrno. Znanstveniki so naknadno ugotovili, da so najboljši križanci tisti, pri katerih je pšenica oprašena s cvetnim prahom rži. Pri tritikali so kromosomi v razmerju 3:1 oziroma 2:1. Prva uradno predstavljena varieteta tritikale Bokolo je bila predstavljena leta 1968 na Madžarskem. Botaniki so se ukvarjali tudi s križanjem rži in ječmena, vendar jim doslej še ni uspelo razviti križanca, ki bi se obdržal.Kmetijski strokovnjaki so ugotovili tudi, da mešani posevek pšenice in rži, ki so ga poimenovali soržica, ugodno vpliva na obe vrsti žita. Rž varuje pšenico pred okužbami z glivicami, pšenica pa v posevku zmanjšuje prisotnost okužbe rži s škrlatno glavnico. Pri tem je potrebno paziti, da obe vrsti žita dozorita istočasno.
Rž je samonikla v osrednji in vzhodni Turčiji. Prvi arheološki dokazi o udomačeni rži izvirajo iz neolitskih naselbin v Mali Aziji. Kasneje se rž v večjih količinah začne pojavljati v arheoloških ostankih bronaste dobe (med letoma 1800 in 1500 pr. n. št.) v osrednji Evropi. Plinij starejši o rži ni imel dobrega mnenja, saj je zapisal, da je »nevredna hrana, ki je primerna le za preprečevanje lakote« ter, da jo je potrebno mešati s piro, »da se omili njen grenki okus, pa še takrat je rž neprijetna za želodec«. Od srednjega veka dalje so rž bolj množično pridelovali v osrednji in vzhodni Evropi. Danes je rž osnovno krušno žito vzhodno od nemško-francoske meje in severno od Madžarske. V južni Evropi so rž gojili na drugorazrednih površinah. 
V Severno Ameriko so rž prinesli evropski (britanski in nizozemski) imigranti, v poznem 19. in začetku 20. stoletja, kmalu za tem pa so v Kanadi začeli vzgajati kultivarje, ki bi ustrezali klimatskim pogojem v tej državi.
Beseda rž [ȓž] je v slovanskih jezikih sorodna. V hrvaščini in srbščini je râž / раж, v ruščini рожь (róžь), makedonščini ’рж / ’ржта, češčini rež, slovaščini raž. Praslovanska beseda *rъžь (rž) je sorodna s staronordijsko rugr, starovisokonemško rocko, nemško Roggen (rž), staroprusko rugis / ruggis, latvijsko rudzis, litvansko rugiaĩ (množina), tračansko brídza v enakem pomenu. Besede izvirajo iz (pra)indoevropske besede *ṷrughio- s pomenom rž.
Rž najbolje uspeva na peščeni in ilovnati podlagi, prija pa ji tudi kisla in šotasta prst. Odporna je proti suši, pa tudi proti zmrzali, saj prenese temperature do –35 °C. Kali pri najnižjih temperaturah od vseh krušnih žit, saj se kalitev začne že pri 1 do 2 °C. Transpiracijski koeficient rži je od 320 do 420, kar pomeni, da za kilogram suhe snovi potrebuje od 320 do 420 litrov vode, kar je najmanj med pravimi žiti. Dobro uspeva na območjih s povprečno količino padavin med 600 in 1.000 mm, uspeva pa celo tam, kjer je povprečna letna količina padavin le okoli 400 mm.Rž se lahko seje kot ozimno ali kot jaro žito, se pravi jeseni in spomladi. Običajno se poseje med 90 in 100 kilogrami semena na hektar, da se doseže vrednost od. 200 do 250 kaljivih semen na kvadratni meter na globino 2 do 3 cm, medvrstna razdalja pa mora znašati med 12,5 in 15 cm. Setev ozimne rži poteka od konca septembra pa do prve polovice oktobra, običajno dva tedna pred pšenico. Vsako leto je priporočljivo sejati novo certificirano seme, saj je rž delno tudi tujeprašnica. Rastlina dobro prenaša mraz, sušo in škodljivce. Ozimna rž se seje do 55° severno, jara pa višje na severu, nekje do 70° severne širine. Ozimna rž praviloma daje večji pridelek, pogosto pa slabo prezimljeno ozimno rž dosejejo z jaro. Ta se seje med 20. februarjem in 20. marcem. Kljub temu, da se večina rži pridela v pasu od 0 do 70º severne geografske širine, pa rž gojijo tudi v Afriki in Aziji ter celo v tropih, vendar tam le na veliki nadmorski višini. Rž uspeva tudi v Himalaji, vse do nadmorske višine 4.300 m.Dva do tri tedne pred setvijo je treba njivo zorati do srednje globine (cca 25 cm), nato pa jo je priporočljivo pognojiti s 30 do 40 kg N/ha, 70 do 90 kg K2O/ha in 50 do 70 kg P2O5/ha. Posevek je treba spomladi enkrat ali dvakrat dognojiti z dušičnim umetnim gnojilom v skupnem odmerku do 80 kg N/ha. Prva dognojitev se izvede takoj, ko sneg skopni, druga pa v razvojni fazi kolenčenja ali pred klasenjem.Rž ni občutljiva na izbiro prejšnje poljščine, je pa sama boljša predhodna poljščina od drugih žit. V preteklosti so jo sejali kot varovalni posevek za deteljo. Takrat so jo sejali bolj na redko kot običajno.Globalni trend pridelave rži se je v zadnjih letih ustalil. Porast pridelave so zabeležili v Rusiji (64,17 %) in v Združenih državah Amerike (26,70 %), zmanjšala pa se je v Evropski uniji (–0,24 %), Ukrajini (–3,85 %), Belorusiji (–6,25 %) Kanadi (–41,18 %) in Avstraliji (–50 %). Največje izvoznice rži so Kanada (150.000 ton), Evropska unija, Rusija, Belorusija (100.000 ton), Ukrajina (25.000 ton) in ZDA (5.000 ton).
Rž v Sloveniji najbolje uspeva na peščenih tleh severovzhodne Slovenije ter na višje ležečih kmetijskih površinah Koroške, Gorenjske, Dolenjske in Kočevskega. Rž je bila v Sloveniji najbolj razširjena od sredine 19. do začetka 20. stoletja. V tem času je bilo v Sloveniji z ržjo zasejanih 50.000 hektarov kmetijskih površin. Po letu 1906 so se začele površine zmanjševati in se pred drugo svetovno vojno ustalile pri 35.000 hektarih. Po vojni se je trend zmanjševanja površin še nadaljeval. Leta 1960 je bila skupna površina z ržjo posejanih polj 18.000 hektarov, leta 1980 je bila skupna površina 4.000 hektarov, leta 1996 le še 1.600 hektarov, leta 1999 pa le še 891 hektarov. Kljub zmanjševanju površin se pridelek ni zmanjševal enako hitro, saj je bil povprečni pridelek po vojni okoli 1 t/ha, kasneje pa se je s pojavom novih sort in tehnik kmetovanja dvignil sprva na 2 t/ha, nato pa na več kot 3 t/ha.Rž je danes v Sloveniji drugo najpomembnejše krušno žito. Leta 2009 so po nekajletnem zmanjševanju površin v Sloveniji z njo posejali 3,3 % več površine kot v predhodnem letu. V letu 2008 je bilo tako z ržjo zasejanih 794 hektarov površin, leta 2009 pa 820 hektarov. Leta 2010 so z ržjo zasejali za 11,2 % manj kmetijskih površin kot leta 2009, kjub temu so pridelali 14,5 % več zrnja.Rž spada med t. i. strpljive rastline. To so tiste rastline, ki same sebe dobro prenašajo in jih lahko gojimo več let na isti površini. Kljub temu se po Tehnoloških navodilih za integrirano pridelavo poljščin za leto 2011, prava žita v zaporedju rž - oves – ječmen/pšenica ali sama s seboj lahko sejejo le vsako drugo leto.
Rž je bolj odporna na bolezni in škodljivce kot druga žita. Kljub temu pa jo lahko napade škrlatnordeča glavnica (Claviceps purpurea), ržena bilna snet (Urocytis occulta), ržena rja (Puccinia dispersa), rženi listi ožig (Rhynchosporium  secalis) ter redko pšenična pepelovka (Blumeria graminis).Od žuželk rž napadajo žitne uši ter redkeje žitni strgači.
Rž se v prvi vrsti uporablja za človekovo prehrano, poleg tega pa tudi za živalsko krmo in kot industrijsko rastlino. Iz rži pridobivajo alkoholne pijače (viski, vodka, pivo), pa tudi industrijski špirit. V preteklosti se je ržena slama zaradi dolgih bilk veliko uporabljala za prekrivanje streh ter kot polnilo za ležišča. Za slamokrovstvo je najboljša ržena slama s čim tanjšimi in dolgimi stebli. Običajno je slama primerno zrela še preden rž do konca dozori. Takrat se ročno požanje in poveže v snope za sušenje. Ko se posuši, se omlati in počeše na lesenem »glavniku«, da se očisti plevela in zlomljenih stebelc. Tako pripravljena slama se skladišči do uporabe. Pred pokrivanjem strehe mora biti ostrešje polatano na 25 cm. Na starejših strehah, kjer je slama obrnjena tako, da gledajo klasi na prosto pa so razmiki med latami od 35 do 38 cm. Slamo na ostrešje privezujejo z beko ali z žico. Na stranskih zaključkih strehe pritrdijo deske ali spletejo kite na več načinov.Rž vpliva na gospodarstvo tudi negativno, saj je pogost plevel med pšenico, zaradi česar se zmanjuje vrednost pridelka.Rž se uporablja tudi za krmo živine. V tem primeru lahko živino krmijo z zrnjem ali otrobi, pogosto pa se ji polaga tudi sveža zel ali silaža iz rži. Pogosto za zeleno krmo živine sejejo rž v kombinaciji z grahom, grašico, grahorjem, volčjim bobom ali ozimno ogrščico. Posevek se lahko seje na zorano njivo ali na strnišče. Slama rži je za živino neprimerna hrana, saj je preveč groba. Študije so pokazale, da krmljenje prašičev, še posebej brejih samic in perutnine z ržjo ni tako primerno kot krmljenje z drugimi žiti, krmljenje zajcev z ržjo pa je priporočljivo. Krmljenje mladih živali z ržjo se odsvetuje, saj lahko vodi v težave s prebavo. Prav tako se odsvetuje krmljenje molznih živali z zeleno ržjo, saj le-ta vpliva na okus mleka.Slama se danes uporablja predvsem za nastiljanje živini, pa tudi kot podlaga pri gojenju nekaterih vrst gob. Velik del slame ponekod uporabijo za izdelavo celuloze za papir ali pa s sežiganjem iz nje pridobivajo bioplin in bioetanol. Pridobivanje bioetanola iz rži je sicer po nekaterih podatkih najmanj prijazno okolju.
Danes je rž osnovno krušno žito vzhodno od nemško-francoske meje in severno od Madžarske. Poleg tega je praženo seme dober kavni nadomestek. Po kemični sestavi je rž podobna pšenici, je pa siromašnejša z lepkom (beljakovini gliadin in gluten), zaradi česar se iz ržene moke ne da zamesiti tako dobrega kruha kot iz pšenične. Običajno se zato za peko ne uporablja čista ržena moka, temveč mešanica ržene in pšenične moke. Takšen kruh ima še eno prednost, ostane namreč dalj časa svež kot kruh iz same pšenične moke. Čisto rženo moko uporabljajo Nemci za peko posebnega črnega zbitega kruha, ki ga imenujejo pumpernickel. Rženi kruh vsebuje veliko vlaknin in malo maščob. Ima tudi nizek glikemični indeks, zaradi česar je primeren za bolnike z diabetesom. Poleg moke se za hrano pripravlja tudi ržena kaša, kosmiči in rženi kalčki.
1,8 do 2 % pepelaPoleg tega vsebuje tudi vitamine A, E, B5, B6 in K, niacin, tiamin in riboflavin ter folno kislino.Beljakovine, ki jih vsebuje rž, so deloma vodotopni abumini, v večjem delu pa rž vsebuje globuline, ki se topijo v slani raztopini. Nekaj malega je tudi figrinov, ki so topni v alkoholu. Beljakovine rži so težje prebavljive kakor pšenične.Zrnje sme v Sloveniji vsebovati 14 % vlage, vsebnost primesi se mora gibati med 5 (standardna kakovost) in 8 % (minimalna kakovost), hektolitrska masa pa mora biti med 68 (minimalna kakovost) in 72 kg/100 l (standardna kakovost). Po teh kriterijih se oblikuje odkupna cena rži v Sloveniji. Če so vrednosti višje, je cena višja, kadar pa so nižje, je temu primerno nižja tudi odkupna cena rži. Za razliko od pšenice pri rži ni predpisane vrednosti vsebnosti beljakovin v zrnju. Merilo kakovosti zrnja je tudi t. i. število padanja, ki mora biti za standardno kakovost 200, za minimalno kakovost pa 185. Število padanja je kazalnik vsebnosti encimov, ki razgrajujejo škrob, od katerih so najbolj pomembne alfa-amilaze. Velike vrednosti alfa-amilaz so lahko posledica kalitve zrna zaradi prevelike vsebnosti vode v obdobju dozorevanja rži, prepozne žetve, prevelike vsebnosti mokrega zrnja pri skladiščenju ali pa so posledica dedne zasnove rastline. Preskus števila padanja izvajajo tako, da zrnje zmeljejo in ga zmešajo z vodo. Število padanja se nato meri v sekundah, ki jih potrebuje posebno mešalo, da se potopi v to suspenzijo.
Značilna in v preteklosti dokaj pogosta bolezen rži je glivična okužba s škrlatnordečo glavnico (Claviceps purpurea; tudi »rženi rožiček«), ki je za človeka in živali izjemno strupena. Uživanje moke, med katero je pomešana, privede do kopičenja strupenega alkaloida ergotamina. Posledica je bolezensko stanje, imenovano ergotizem, ki se kaže s slabostjo, bolečinami, vrtoglavico, nekrozo tkiv, halucinacijami in lahko povzroči tudi smrt. V srednjem veku, ko še niso poznali vzroka bolezni, so ljudi z ergotizmom pogosto preganjali kot čarovnike. V tistem času so bile s škrlatnordečo glavnico pogosto okužene velike površine, posledica česar so bili obsežni izbruhi bolezni, zato je bilo razširjeno mnenje, da je nalezljiva. Med najbolj znanimi pregoni obolelih za ergotizmom so Salemski čarovniški procesi, ki so jih leta 1692 izvajali v ameriški zvezni državi Massachusetts.Vzrok za bolezen so odkrili v 17. stoletju, poimenovali pa so jo žitna božjast. Leta 1918 so analizirali učinkovine škrlatnordeče glavnice in v njej odkrili alkaloida ergotamin ter ergobazin. Pozneje so ponekod polja rži celo načrtno okuževali z glivo, da so iz nje pridobivali omenjena alkaloida, ki so ju uporabljali kot učinkovino v zdravilih za zniževanje krvnega tlaka. Poleg tega se iz rženega rožička sintetizira tudi psihotropna snov LSD.
Fedak, G.; Armstrong, K.C. (1980). "Production of Trigeneric (Barley x Wheat) x Rye Hybrids". Theoretical and Applied Genetics (angleščina) 56 (5): 221–224. doi:10.1007/BF00295452. 
Bence, Damjana (2011-10-05). "Setev ozimne rži in rženi kruh". Kmetija.si. Pridobljeno dne 2013-07-17. 
Evans, Lloyd Thomas; Peacock, William James (1981). Wheat Science - Today and Tomorrow. Cambridge University Press. ISBN 9780521237932. 
Snoj, Marko (1997). Slovenski etimološki slovar. Ljubljana: Mladinska knjiga. COBISS 65179648. ISBN 86-11-14772-3. 
Zohary, Daniel; Hopf, Maria (2000). Domestication of plants in the Old World (3. izd.). Oxford: Oxford University Press.

Ščitaste stenice (znanstveno ime Pentatomidae, grško pente - pet + tomos - člen + pripona -idae), pogovorno tudi smrdljivci, so družina stenic, v katero se uvršča okoli 4100 danes živečih opisanih vrst žuželk; po številu vrst so največja družina v sorodstvu ščitastih stenic. Med njimi so tako rastlinojede kot plenilske stenice, ki jih druži značilnost, da so njihove tipalnice sestavljene iz petih členov, iz česar verjetno izvira njihovo znanstveno ime.
S telesno velikostjo okrog enega centimetra so med večjimi stenicami, med njimi pa so tudi vrste, ki v dolžino ne presegajo nekaj milimetrov. Večinoma imajo široko in ploščato telo, ki spominja na ščit (izjemoma okroglo ali podolgovato), pogosto zelene ali rjave barve. Od drugih stenic jih najzanesljiveje ločimo po členjenosti telesnih delov - imajo tipalnice iz petih členov, štiričlensko bodalo in tričlenska stopalca (tarsus) nog. Zelo očitna značilnost je tudi, da njihov trikotni ščitek (skutelum), ki je sicer del oprsja, sega čez zadek približno do membranastih delov kril. Ime Pentatomidae pa se lahko nanaša tudi na zunanjo telesno zgradbo, saj ob pogledu od zgoraj izgleda, kot da je zgrajena iz petih delov: ščita (pronotum), ščitka, para otrdelih delov sprednjih kril in membranastih delov kril, ki se prekrivata in izgledata kot en del.
Glava je drobna, pogosto komaj vidna izpod velikega ščita. Na njej so poleg tipalnic in bodala še majhne sestavljene oči in par očesc. Oprsje nosi tri pare nog brez posebnosti in značilno oblikovana krila ter ščitek, poleg tega pa je na spodnjem delu ob strani med drugim in tretjim parom nog tudi parno izvodilo smradnih žlez, ki izločajo za stenice značilne obrambne spojine. Dejstvo, da so zaradi njih neužitne, nekatere vrste »oglašujejo« z živo obarvanostjo.
Na zadku imajo ščitaste stenice, podobno kot nekatere sorodne družine stenic, strukturo, ki jo sestavljata zlita prvi in drugi dorzalni plošči (tergita) ustreznih členov zadka, prekriva pa jo ščitek. Ta je namenjena tvorbi vibracij, s katerimi se sporazumevajo. Nanjo so pripete mišice, ki nihajo zadek gor in dol, nihanje se nato preko nog prenaša na podlago. Od zunanjih značilnosti zadka so poleg te strukture omembe vredni še izvodila abdominalnih žlez, ki izločajo feromone (samo pri samcih), in zunanji spolni organi. Ti so pri samcu oblikovani v t. i. klasper, s katerim se lahko trdno oprime samičinih.
Jajčeca so sodčaste oblike, s posebej oblikovanim »pokrovom«. Ličinke imajo pogosto širše telo v primerjavi z dolžino kot odrasle živali, zato so ob pogledu od zgoraj bolj okrogle oblike. Kot ostali polkrilci imajo nepopolno preobrazbo - ličinke so z vsako levitvijo večje in bolj podobne odraslim živalim, le brez genitalij in kril, nastavki za katere se pojavijo pri ličinkah v zadnjem stadiju pred preobrazbo. Pogosto pa so popolnoma drugače obarvane kot odrasle živali in na prvi pogled ni očitno, da pripadajo isti vrsti.
Samica izleže jajčeca v skupinah po 10 ali več in jih prilepi na gostiteljsko rastlino. Pravkar izlegle ličinke so zelo majhne, takoj po izleganju se zberejo v skupino in se ne prehranjujejo. Domnevajo, da združevanje v skupino izboljša učinkovitost kemijske obrambe pred plenilci, saj se obrambne spojine več osebkov kombinirajo in odženejo tudi večje plenilce. Pri nekaterih vrstah na pravkar izlegle ličinke pazi samica. Po prvi levitvi začnejo osebki zapuščati skupino in se prehranjevati. Z nadaljnjimi levitvami se večajo in postajajo bolj podobne odraslim živalim. Trajanje stadija ličinke je odvisno od prehrane in zunanjih pogojev, večinoma je to nekaj tednov.
Tudi stadij odrasle živali traja nekaj tednov. V tem času se živali v glavnem prehranjujejo in razmnožujejo, kot odrasle živali pa tudi preživijo zimo v območjih z zmernim podnebjem. V ugodnih razmerah se izmenja nekaj generacij letno. Ko pade temperatura, se spremeni kemizem telesa, stenice zaradi kemijske modifikacije barvil v hitinjači ter podkožnih celicah postanejo rjave ali rdečkaste in se zavlečejo v ustrezno skrivališče (največkrat listni odpad ali špranje v lesu), kjer otrpnejo do konca zime. V območjih s toplejšim podnebjem poteka razvoj nemoteno celo leto.
Odrasle živali postanejo spolno aktivne okoli enega tedna po preobrazbi. So poligamne živali, ki se parijo in odlagajo jajčeca večkrat v življenju. Spolno vedenje ščitastih stenic je dobro raziskano na modelu zelene smrdljivke (Nezara viridula) iz poddružine Pentatominae.Abdominalne žleze samcev izločajo feromone, ki so sestavljeni iz mešanice hlapnih ogljikovodikov, predvsem terpenov in alkanov. Ti privabljajo živali obeh spolov v bližino (na isto rastlino). Pozornost raziskovalcev pa je pritegnil poseben način sporazumevanja na krajše razdalje - signale, namenjene prepoznavi in iskanju spolnega partnerja namreč proizvajajo s tresenjem telesa ali udarjanjem po podlagi, signali pa se nato prenašajo preko nje v obliki površinskih vibracij. Opisani so trije glavni načini produkcije vibracij pri ščitastih stenicah:
Rastline tako predstavlja stenicam poleg življenjskega okolja tudi medij za prenos signalov, namenjenih komunikaciji. Večina vibracijskih signalov, ki jih proizvajajo te živali, je nizkih do srednjih frekvenc (okoli 100 Hz), s čemer so uglašeni z resonančnimi lastnostmi zelnatega rastlinskega tkiva. Zato se lahko prenašajo po vsej rastlini na razdalji tudi preko enega metra praktično brez izgube jakosti. Na podlagi časovnih in frekvenčnih karakteristik signala lahko sprejemnik prepozna »pevca« in določi smer na rastlini, od koder je signal prišel. Ščitaste stenice uporabljajo vibracijske signale v glavnem za prepoznavo in iskanje spolnega partnerja ter kasnejše dvorjenje. Vibracije zaznavajo s čutilnimi receptorji v nožnih sklepih in na bazi tipalnic.Ko se spolna partnerja najdeta, sproži kombinacija vibracijskih in kemičnih dražljajev stereotipni vedenjski vzorec, ki na koncu pripelje do parjenja. Pri mnogih vrstah traja samo parjenje zelo dolgo. Samec s svojim zunanjim spolovilom trdno drži samico in stik med njima traja tudi do pol ure. S tem zagotovi, da bo samico oplodila njegova sperma in ne od tekmeca.
Ščitaste stenice so kozmopolitska družina, katere predstavnike najdemo na vseh celinah razen Antarktike. Večina vrst je rastlinojedih, razen predstavnikov poddružine Asopinae, ki plenijo druge žuželke. Rastlinojede vrste so večinoma polifage, kar pomeni, da se lahko prehranjujejo z več različnimi vrstami rastlin. Gostiteljske rastline lahko menjajo znotraj iste generacije (pomeni da se ličinke prehranjujejo z eno, odrasle živali pa z drugo rastlinsko vrsto) ali med generacijami (pomeni da ena ali več generacij zaključi življenjski krog na isti rastlinski vrsti, nato pa se preselijo na novo). Pogosto napadajo gostiteljske vrste v specifičnem zaporedju, ki je odvisno od rastnih sezon teh rastlin na določenem območju.
Zaradi obrambnih spojin, ki jih izločajo, jih sesalci in ptiči ne napadajo. Večja je smrtnost zaradi žuželčjih plenilcev, med njimi tudi samih ščitastih stenic - roparske stenice iz poddružine Asopinae uspešno napadajo tudi druge ščitaste stenice. Močan negativen vpliv na populacijo imajo tudi zajedavci, predvsem muhe iz družine goseničark (Tachinidae), ki v zelo nizkih koncentracijah zaznajo feromone ščitastih stenic in jih na podlagi njih najdejo. Samice teh muh prilepijo jajčeca na stenico; ko se iz njih izležejo ličinke, se skozi zunanji skelet prebijejo v notranjost in se začno prehranjevati s tkivi živega gostitelja tako, da ta preživi čim dlje časa. Po preobrazbi se odrasle muhe pregrizejo nazaj ven, stenica pa pogine. Poleg biotskih dejavnikov so nizke temperature pozimi glavni dejavnik, ki omejuje velikost populacije v območjih z zmernim podnebjem, saj je smrtnost pozimi tudi do 80%.
Mnogo rastlinojedih vrst je s stališča človeka škodljivcev, saj napadajo rastline, ki jih gojimo za prehrano. S prebadanjem rastlinskega tkiva in sesanjem tekočin povzročajo poškodbe tkiv, katerih posledica je venenje, lahko pa tudi odpadanje sadežev in semen. Prebavni encimi, ki jih vbrizgajo v sadež, povzročijo na zunaj vidne pege in s tem dodatno znižajo ekonomsko vrednost pridelka. Poleg tega s poškodovanjem tkiv prispevajo tudi k vnašanju rastlinskih patogenov (virusov in bakterij) v rastline, kar še poveča potencial za povzročanje škode.Večina vrst, ki jih obravnavamo kot škodljivce, sodi v poddružini Pentatominae in Edessinae. Po vsem svetu so ekonomsko pomembni škodljivci na nasadih kulturnih rastlin, kot so stročnice (predvsem soja), žita (predvsem riž in pšenica), citrusi, kakavovec in kavovec. Posebej so problematični v krajih s tropskim podnebjem, kjer so vse leto ugodne razmere za razmnoževanje in rast. V Braziliji, ki je na drugem mestu po pridelavi soje na svetu, so denimo med največjimi povzročitelji škode na nasadih soje.Proti ščitastim stenicam se poljedelci borijo večinoma z insekticidi s širokim spektrom delovanja, že dolgo pa se raziskuje tudi možnost biološke kontrole z naseljevanjem roparskih stenic in zajedavskih muh. Predvsem naseljevanje ščitaste stenice vrste Podisus maculiventris se je izkazalo za uspešno metodo za omejevanje populacije rastlinojedih stenic in drugih škodljivcev.
Ščitaste stenice so verjetno ena od začetnih družin sorodstva ščitastih stenic (Pentatomomorpha), ki se je razvilo v juri, vendar je klasificiranje fosilov težavno, ker se mnogo rodov razlikuje samo po mikroskopskih značilnostih in tudi uvrstitev v določeno družino je pogosto težavna.
Poddružino Asopinae so na podlagi drugačnega načina prehranjevanja nekoč opisovali kot samostojno družino (Asopidae), vendar je obveljalo prepričanje, da so morfološko in po drugih znakih dovolj podobni ostalim ščitastim stenicam. Tako danes delimo družino na osem poddružin, od katerih je najštevilčnejša poddružina Pentatominae.
Med najpogostejše slovenske ščitaste stenice sodijo zelena smrdljivka, uhata rusonožka (Pentatoma rufipes) in vrste iz rodov Palomena, Chlorochroa, Eurydema (kapusne stenice) ter Carpocoris. Predvsem prvi dve sta znani po tem, da jeseni silita v človekova bivališča prezimovat.
Slovenski biologi že dolgo raziskujejo ščitaste stenice, predvsem njihovo fiziologijo, vedenje in bioakustiko. Med njimi so Matija Gogala s kustodiata za nevretenčarje Prirodoslovnega muzeja in Andrej Čokl s sodelavci na oddelku za entomologijo Nacionalnega inštituta za biologijo. Med njihovimi pomembnejšimi dosežki na tem področju sta odkritje mehanizma spremembe barve s kemično modifikacijo kožnega barvila ščitastih stenic jeseni ter pomena vibracijskih signalov za iskanje in prepoznavo spolnih partnerjev.
Grimaldi D.; Engel M.S. (2005). Evolution of the Insects. Cambridge: Cambridge University Press. COBISS 55898625. ISBN 0521821495. 
Gullan P.J.; Cranston P.S. (2005). The Insects - an outline of entomology (3 izd.). Blackwell publishing. COBISS 427253. ISBN 1-4051-1113-5. 
Sket B. s sod (ur.) (2003). Živalstvo Slovenije. Tehniška založba Slovenije, Ljubljana. str. 664. COBISS 123099392. ISBN 86-365-0410-4. 
Triplehorn, Charles A.; Johnson, Norman F. (2005). Borror and DeLong's Introduction to the Study of Insects (7 izd.). Belmont : Thomson Brooks/Cole. COBISS 1573286. ISBN 0-03-096835-6.
Heteroptera of Slovenia: Ščitaste stenice. Na straneh Prirodoslovnega muzeja Slovenije. (slovensko) (angleško)
Oddelek za entomologijo Nacionalnega inštituta za biologijo, kjer potekajo raziskave vedenja, fiziologije in populacijske genetike ščitastih stenic (slovensko)
