
Kromatofore so pigmentne in odsevne celice, ki se nahajajo v dvoživkah, ribah, plazilcih, rakih in glavonožcih. V glavnem so odgovorne za barvo kože in oči v hladnokrvnih (poikilotermnih) organizmih, nastanejo pa iz celic nevralnega grebena med razvojem. Razvite kromatofore delimo glede na barvo oziroma barvni odtenek, ki je vidna pod belo svetlobo, in sicer na ksantofore (rumene), eritrofore (rdeče), iridofore (odsev svetlobe/iridescenca), levkofore (bele), melanofore (črne/rjave) in cianofore (modre). Termin se lahko nanaša tudi na obarvane, z membrano obdane vezikle v nekaterih fotosintetskih bakterijah, imenovanih klorosomi, ter na obarvane plastide v rastlinah, tj. na kloroplaste in kromoplaste, in vakuole, v katerih so shranjeni antociani, ki dajejo cvetovom rdečo, modro in vijolično barvo.Nekatere vrste organizmov lahko naglo spremenijo barvo preko mehanizmov, ki premestijo pigmente v drugi prostor (tj. translocirajo pigmente) in spremenijo položaj odsevnih plošč v okviru kromatofor. Sprememba barve je eden od tipov kamuflaže. Glavonožci, kot so hobotnice, dosežejo to preko kompleksnih kromatofornih organov, ki jih nadzorujejo s pomočjo mišic, medtem ko vretenčarji, kot so kameleoni, dosežejo to preko celične signalizacije, ki je pod nadzorom živčevja (tj. živčnih prenašalcev oz. nevrotransmiterjev) ali hormonov, sprožilni dejavniki pa so lahko sprememba razpoloženja in/ali temperature, stres ali pa vidne spremembe v okolju.Za razliko od hladnokrvnih organizmov je pri toplokrvnih (homeotermnih) organizmih prisoten le eden tip celic, podoben melanoforam, in sicer melanociti. Trenutno potekajo potekajo raziskave za praktično uporabo melanofor, med drugim tudi za razumevanje človeških bolezni in kot sredstvo za razvoj novih zdravil.
Izraz izhaja iz grških besed χρωμα: khrōma - barva ter φορος: phoros - nositi. V nasprotju s tem se beseda kromatocit (iz κυτε: cyte - celica) nanaša na pigmentne celice, ki se nahajajo v ptičih in sesalcih, kot je npr. melanocit.
Pigmentne celic pri nevretenčarjih so bile prvič opisane v italijanski znanstveni reviji leta 1819 pod izrazom chromoforo. Pozneje se bile tovrstne celice v vretenčarjih in glavonožcih poimenovane kot kromatofore. Šele v 60-ih letih prejšnjega stoletja sta postali struktura in barvni mehanizem kromatofor dovolj raziskani za razvrstitev v razrede glede na njihovo barvo. Kljub temu bi morda bila primernejša razvrstitev glede na biokemijski vidik samih pigmentov zaradi boljšega razumevanja delovanja tovrstnih celic.
Pigmenti se v glavnem delijo na biokrome in shemokrome. Biokromi zajemajo prave pigmente, kot so karotenoidi in pteridini. Le-ti selektivno absorbirajo dele vidne svetlobe in odbijajo druge dele spektra, ki ga zazna oko. Shemokromi so odgovorni za t. i. strukturno obarvanje, pri čemer je zaznana barva posledica interference svetlobe zaradi same notranje strukture snovi.
Medtem ko vse kromatofore vsebujejo pigmente oz. odsevne strukture (razen v primeru mutacij, kot je albinizem), po drugi strani vse pigmentne celice niso kromatofore. Primer slednjih so eritrociti, pri katerih je za rdečo barvo odgovoren hemoglobin (oz. njegova prostetična skupina hem): glavni namen hemoglobina namreč ni dajanje barve organizmu, pač pa prenos kisika (O2) po krvi, poleg tega pa eritrociti nastajajo iz kostnega mozga skozi vso življenje organizma in se tako ne razvijejo iz celic nevralnega grebena med razvojem. Iz teh razlogov se eritrocite ne uvršča med kromatofore.
Kromatofore z velikimi količinami pteridinov, ki dajejo rumeno barvo, se imenujejo ksantofore (grško ξανθος: xanthos - rumeno), tiste z velikimi količinami karotenoidov, ki dajejo rdečo oz. oranžno barvo, pa eritrofore (gr. erythros - rdeče). Raziskave so pokazale, da so včasih vezikli, ki vsebujejo karotenoide in pteridine, prisotni v isti celici, in da je tako barva odvisna od količinskega razmerja med enim in drugim pigmentom. S tega vidika je delitev teh tipov kromatofor v osnovi subjektivna.Sposobnost sinteze pteridinov iz gvanozin trifosfata (GTP) je lastnost večine kromatofor, kljub temu pa v ksantoforah po vsej verjetnosti potekajo dodatni presnovni (metabolni) procesi, katerih rezultat je kopičenje rumenega pigmenta. V nasprotju s tem so karotenoidi metabolizirani iz zaužite hrane in prenešeni v eritrofore. To dokazuje poskus, pri katerem so bile normalno zelene žabe hranjene s hrano brez karotenoidov. Rezultat tega je bilo pomanjkanje pigmentov v eritroforah, posledično pa so žabe čez čas postale modro obarvane.
Iridofore ali gvanofore so pigmentne celice, ki odbijajo svetlobo s pomočjo kristalnih plošč iz gvanina. Pri osvetlitvi proizvajajo iridescenčne barve zaradi razklona svetlobe med ploščami, ki so naložene ena na drugo. Položaj shemokroma tako določa barvo oz. barvni odtenek, ki jo oko zazna. Preko uporabe biokromov kot barvnih filtrov lahko iridofore ustvarijo optični fenomen, t. i. Tyndallov pojav ali Rayleighovo sipanje, kar v končni fazi ustvari svetlo modro ali zeleno svetlobo.Soroden tip kromatofor, levkofore (gr. λευκός: leukos - belo), je prisoten pri nekaterih ribah v tapetum lucidum, sloju tkiva za ali pred mrežnico, ki odbija vidno svetlobo nazaj k mrežnici in tako omogoča »nočno gledanje« v slabo osvetljenih prostorih. Tako kot pri iridoforah so tudi tukaj prisotni kristalizirani purini (najpogosteje gvanin), ki odbijajo svetlobo. Za razliko od prvih so kristali v levkoforah bolj organizirani, kar zmanjša razklon svetlobe in tako odbija bolj ali manj belo svetlobo. Tako kot pri ksantoforah in eritroforah je tudi v tem primeru razlikovanje med iridiforami in levkoforami včasih težavno, vendar v splošnem velja, da iridofore proizvajajo iridescenčne ali kovinske barve, pri levkoforah pa je odbita svetloba belkaste barve.
Glej tudi: MelanocitMelanofore vsebujejo evmelanin (tip melanina, ki daje črno ali temno rjavo barvo), ki je shranjen v veziklih, imenovanih melanosomi, ti pa so razporejeni po celotni celici. Evmelanin nastane iz tirozina preko zaporedja kemičnih reakcij. Ključni encim pri sintezi melanina je tirozinaza, zato lahko mutacije gena, ki nosi zapis za ta encim, povzročijo določene tipe albinizma. Pri nekaterih vrstah dvoživk so poleg evmelanina prisotni tudi drugi pigmenti. Primer tega so žabe rodu Phyllomedusa, pri katerih je bil odkriti sprva neznani temno oz. vinsko rdeči pigment. Pozneje je bil pigment identificiran kot pterorodin, pteridinski dimer, ki se kopiči okoli evmelaninskega jedra. Pigment je sicer prisoten tudi pri raznih vrstah drevesnih žab v Avstraliji in Papua Novi Gvineji, kljub temu pa za večino melanofor še vedno velja, da vsebujejo samo evmelanin.Pri človeku je prisoten le en tip sorodnih pigmentnih celic, tj. melanociti. Zaradi velikega števila ter velikega kontrasta in s tem lažjega opazovanja so melanofore najbolj raziskani tip kromatofor. Obstajajo določene razlike med melanoforami in melanociti, saj lahko npr. melanociti sintetizirajo poleg evmelanina tudi feomelanin, ki svetlejši, rumenkastordeč in vsebuje žveplo.
Leta 1995 je bilo dokazano, da pri nekaterih ribah vrste Siniperca chuatsi za modro barvo niso odgovorni shemokromi, pač pa modri biokromi z neznano kemično sestavo, odkriti pa so bili tudi v veziklih pri ribah družine Callionymidae. Zaradi tega je bil predlagan novi tip kromatofor, tj. cianofore (gr. κύανoς: kýanos - modro). Kljub temu je ta modri pigment redek pri živalih, saj je za pojav modre barve odgovorno večinoma strukturno obarvanje. Domnevano je, da se pigment nahaja tudi pri drugih vrstah rib in dvoživk, kot so žabe strupene puščice (npr. azurna podrevnica) ter »steklene žabe« (družina Centrolenidae).
Večina vrst ima sposobnost translokacije (premestitve) pigmenta znotraj kromatofor, posledica česar je vidna sprememba barve. Proces, ki ga imenujemo fiziološka sprememba barve, je najbolj raziskan pri melanoforah, saj je melanin najtemnejši in zato najopaznejši pigment. Pri organizmih s tanko usnjico (dermisom) so melanofore pogosto ploščate oblike in pokrivajo veliko površino. Pri organizmih z debelejšo usnjico, kot so odrasli plazilci, tvorijo melanofore običajno trirazsežnostne strukture z drugimi kromatoforami, t. i. dermalne kromatoforne enote (angleško Dermal Cromatophore Unit, DCU). Le-te so sestavljene iz povrhnje ležečih ksantofor ali eritrofor, sledi plast iridofor, najglobje pa ležijo melanofore v obliki košaric, katerih izrastki prekrivajo plast iridofor.
Oba tipa kožnih melanofor sta pomembna za fiziološko spremembo barve. Ploščate melanofore pogosto prekrivajo druge kromatofore, tako da je barva kože v primeru razpršitve (disperzije) evmelanina po celicah temna, v primeru agregacije proti sredini celic pa so izpostavljeni pigmenti v spodaj ležečih kromatoforah, kar da koži določeno svetlo barvo. Podoben mehanizem je prisoten pri DCU, kjer je pri agregaciji evmelanina barva kože npr. zelena zaradi kombinacije ksantofor in iridofor, ob disperziji pa zaradi zatemnitve iridofor ne more pride do razklona svetlobe, zaradi česar postane koža temnejša. Glede na to, da so tudi druge kromatofore z biokromi sposobne translokacije pigmentov, lahko živali s kombiniranjem le-teh ustvarijo različne palete barv kože, kar jim omogoča boljše zlitje z okolico. 
Nadzorni mehanizmi nagle translokacije so dobro raziskani pri številnih organizmi, predvsem pri dvoživkah in žarkoplavutaricah podrazreda Teleostei. Proces je lahko pod nadzorom živčevja, endokrinega sistema oz. hormonov ali pa obeh. Znani živčni prenašalec (nevrotransmiter) je noradrenalin, ki se veže na adrenoreceptorje na površju melanofor, glavni hormoni pa so melanokortin, melatonin in melanocite koncentrirajoči hormon (MCH), ki jih izločajo po vrstnem redu adenohipofiza, češerika in hipotalamus. Te hormone lahko kožne celice izločajo parakrino, tj. v neposredno okolico. Hormoni aktivirajo specifične z G proteinom sklopljene receptorje, ki nato prevajajo signal v celico; melanokortini povzročijo razpršenje pigmenta, medtem ko melatonin in MCH povzročita njegovo agregacijo.Pri ribah in žabah so bili odkriti števili receptorji za omenjene hormone, med drugim tudi homolog receptorja za melanokortin 1 (MC1R), ki je pri človeku udeležen pri uravnavanju barve kože in las; pri pravih krapovcih vrste Danio rerio je bilo dokazano, da je MC1R neizogibno potreben za razpršenje evmelanina. Vlogo sekundarnega obeščevalca ima ciklični adenozinmonofosfat (cAMP), ki v končni fazi aktivira določene proteine, kot je protein kinaza A, ti pa potem vplivajo na molekularne motorje (npr. na miozine), ki prenašajo pigmentne vezikle po mikrotubulih in mikrofilamentih.
Glavonožci podrazreda Coleoidea imajo kompleksne večcelične »organe«, ki služijo nagli spremembi barve, kar je najbolj opazno pri svetlo obarvanih lignjih, sipah in hobotnicah. Vsaka kromatoforna enota je sestavljena iz ene kromatofore ter iz številnih mišičnih, živčnih, nevroglialnih in krovnih celic. Znotraj kromatofore se pigmentna zrnca (granule) nahajajo v elastični vrečki, imenovani citoelastična vrečica (sakulus). Za spremembo barve žival spremeni obliko ali velikost vrečice s pomočjo krčenja mišic, posledično pa se spremeni njena prosojnost, odbojnost ali motnost. Tovrstni mehanizem se od translokacije pigmentov razlikuje v tem, da se se spremeni samo oblika ali velikost vrečice, v kateri se nahaja pigment, končni rezultat pa je praktično enak.Aktivacija kromatofor pri hobotnicah poteka v kompleksnem zaporedju v valovih. Domnevano je, da ležijo jedra živcev v možganih v podobnem zaporedju kot kromatofore, ki jih oživčujejo, kar pomeni, da vzorec spremembe barve ustreza vzorcu aktivnosti živcev. Tako kot pri kameleonih je fiziološka sprememba barve pri glavonožcih pomembna za socialno interakcijo, poleg tega pa so razvili izjemno precizen način kamuflaže, tako v smislu barve kot tudi vzorcev okolja.
Med razvojem vretenčarjev so kromatofore eden od mnogih tipov celic, ki se razvijejo iz nevralnega grebena oz. nevralne letvice, tj. parnega stebrička nevroektodermalnih celic med nevralno cevjo in ektodermom. Te celice imajo sposobnost daljših migracij, kar jim omogoča naselitev v oddaljene organe, med drugim v kožo, oko, uho in možgane. Kromatoblasti zapuščajo nevralni greben v valovih po dveh poteh, in sicer bodisi po dorzolateralni poti, ki vstopa v ektoderm skozi majhne luknje v bazalni lamini, bodisi po ventromedialni poti, ki vodi med somiti in nevralno cevjo. Izjema so le melanofore v pigmentnem skladu mrežnice (stratum pigmentosum), ki pa izvirajo iz nevralne cevi, natančneje iz stranske ugreznitve stene diencefalona, ki se imenuje očesni mehurček; distalni del mehurčka se preoblikuje v očesno čašo, iz zunanje plasti le-te pa potem nastane pigmentni sklad.Kdaj in kako se multipotentni kromatoblasti razvijejo v različne podtipe je še vedno predmet raziskav. Pri zarodkih pravih krapovcev je npr. že znano, da se pri zarodkih (embrijih) v treh dneh po oploditvi (fertilizaciji) pojavijo že vsi trije tipi kromatofor, ki so prisotni v odraslih osebkih, tj. melanofore, ksantofore in iridofore. Za diferenciacijo so pomembni določeni transkripcijski faktorji, kot so kit, SOX10 in mitf; mutacije teh beljakovin privedejo do lokalne ali popolne odsotnosti kromatofor, posledično pa se pojavi levcizem.
Glej tudi: KamuflažaVečina rib, plazilcev in dvoživk s kromatoforami ima omejeno sposobnost fiziološke spremembe barve kot odziv na spremembo v okolju. Pri tovrstnem tipu kamuflaže postane barva kože bolja ali manj svetla, s čimer posnema barvni odtenek neposredne okolice. Odvisna je od vidne zaznave, kar pomeni, da mora žival najprej videti okolico, da se lahko nanjo prilagodi, poleg tega pa je translokacija evmelanina eden od pomembnih dejavnikov pri tem procesu. Kameleoni ter anoli (družina Polychrotidae) so razvili veliko bolj precizen način nagle fiziološke spremembe kot pa preprosto posnemanje okolice, in sicer kot odziv na spremembe temperature, razpoloženja, stresa in socialnih dejavnikov. Pri kameleonih je pomembno poudariti, da se je v evolucijskem smislu proces po vsej verjetnosti razvil zaradi socialne interakcije med osebki in ne za namen kamuflaže, kar je sicer splošno sprejeta teorija. Po drugi strani se je pri živalih, kot so sipe, proces razvil zaradi obrambe pred plenilci (predatorji).
Poleg bazičnega raziskovanja za boljše razumevanje samih kromatofor so celice uporabljene za aplikativne raziskave. Primer slednjega je npr. raziskovanje organizacije in medsebojne komunikacije kromatofor pri ličinkah (larvah) pravih krapovcev, katere končni rezultat so vzorci v obliki vodoravnih črt pri odraslih osebkih, saj omogoča boljše razumevanje nastajanja vzorcev z vidika evolucijske razvojne biologije. Omogoča tudi boljši vpogled v določena stanja ali bolezni pri človeku, kot sta melanom in albinizem; primer tega je gen Slc24a5 pri pravih krapovcih, ki je prisoten tudi pri človeku in je pomemben za barvo kože.Sestavine kromatofor so pogosto uporabljene kot biološki označevalec (biomarker) pri hladnokrvnih živalih, saj imajo živali z močno okrnjeno sposobnostjo spremembe barve tudi določene okvare vida. Domnevano je, da so človeški homologi receptorjev, ki posredujejo pri translokaciji pigmentov v melanoforah, udeleženi v procesih, kot je zaviranje apetita in porjavitev kože, zaradi česar so primerna tarča raznih zdravil. V ta namen so bili razviti testi biološke vsebnosti, s katerimi se lahko odkrije potencialne biološko aktivne snovi preko melanofor iz žab vrste Xenopus laevis, po drugi strani pa so bile razvite tehnike za uporabo melanofor kot biosenzorjev, ter za hitro odkrivanje bolezni, kar temelji na dejstvu, da pertuzijski toksin (PT) blokira agregacijo pigmenta v melanoforah rib. Predlagana je bila tudi vojaška uporaba kromatofor v smislu »aktivne kamuflaže«, tj. tehnologije stealth.
Pod izrazom kromatofore lahko obravnavamamo z membrano obdane vezikle v fototrofnih bakterijah, v katerih poteka fotosinteza, vsebujejo pa bakterioklorofil in karotenoide. Pri škrlantnih žveplenih bakterijah so fotosistemi (beljakovinski kompleksi s pigmenti) prisotni v kromatofornih membranah, pri zelenih žveplenih bakterijah pa so organizirani v t. i. klorosome.

Kronična obstruktivna pljučna bolezen (KOPB), med drugim znana tudi kot kronična obstruktivna bolezen pljuč (KOBP) in kronična obstruktivna bolezen dihalnih poti (KOBDP), je obstruktivno obolenje pljuč, za katero je značilen kronično slab pretok zraka. Običajno se s časom poslabšuje. Glavni simptomi so zasoplost, kašelj in nastajanje izmečka.Kajenje je najpogostejši vzrok za KOPB, s številnimi drugimi dejavniki, kot so onesnaženje zraka in dedna nagnjenost, ki igrajo manjšo vlogo. V državah v razvoju je eden od pogostnih vzrokov onesnažen zrak zaradi slabega prezračevanja med kuhanjem hrane in ob ogrevanju prostorov. Dolgotrajna izpostavljenost tem dražečim vplivom povzroča vnetni odziv v pljučih, zaradi česar prihaja do zoženja malih dihalnih poti in do razkroja pljučnega tkiva. Posledično se v pljučih nabira zrak, kar imenujemo emfizem. Pod terminom kronični bronhitis razumemo opis simptomov kroničnega kašlja, ki se kaže skupaj z nastajanjem izmečka. Večina ljudi s kroničnim bronhitisom ima KOPB.Diagnozo postavimo na osnovi slabega pretoka zraka, ki se meri s testi pljučne funkcije. Drugače kot pri astmi, jemanje zdravil zmanjšanega pretoka zraka ne izboljša bistveno.
KOPB lahko preprečimo z zmanjšanjem izpostavljenosti znanim vzrokom. Gre za prizadevanja, da se zmanjša obseg kajenja ter izboljša kakovost zraka v bivališčih in na prostem. Metode za zdravljenje KOPB so med drugim: odvajanje od kajenja, cepljenja, rehabilitacija pljuč, pogosto vdihavanje bronhodilatatorjev in jemanje kortikosteroidov. Za nekatere ljudi je rešitev dolgoročna terapija s kisikom ali pa presaditev pljuč. Pri prizadetih z obdobji akutnega poslabšanja je lahko potrebna večja uporaba zdravil in hospitalizacija.
Po vsem svetu KOPB prizadene 329 milijonov ljudi oziroma skoraj 5 % prebivalstva. V letu 2012 je bolezen kot tretji najbolj pogosti vzrok smrti terjala življenje več kot treh milijonov ljudi. Število smrtnih žrtev naj bi se v številnih državah zaradi višjih stopenj kajenja in staranja prebivalstva povečalo. Ekonomske stroške bolezni v letu 2010 ocenjujejo na 2,1 milijarde $.
Najpogostejši simptomi KOPB so nastajanje izpljuvka, zasoplost in produktiven kašelj. Ti simptomi so prisotni v daljšem časovnem obdobju in se običajno sčasoma slabšajo. Ni jasno, ali obstajajo različne vrste KOPB. Doslej so bolezen delili na emfizem in kronični bronhitis; pri tem predstavlja emfizem le opis sprememb v pljučih, ne pa bolezni same, kronični bronhitis pa je preprosto opis simptomov, do katerih lahko - ali pa tudi ne - pride pri KOPB. Pri tem je kronični bronhitis definiran kot kašelj, ki traja več kot tri mesece letno v zadnjih dveh letih in se kaže skupaj z nastajanjem izmečka.
Kronični kašelj se običajno pojavi kot prvi znak bolezni. To stanje se lahko pojavi, še preden se KOPB v celoti razvije. Količina proizvedenega izmečka se lahko v času nekaj ur ali dni spreminja. V nekaterih primerih kašelj ni prisoten ali pa se pojavlja le občasno in ni nujno produktiven. Nekateri ljudje s KOPB pripisujejo simptome »kadilskemu kašlju«. Sputum se lahko pogoltne ali pa izpljune, pogosto odvisno od družbenih in kulturnih dejavnikov. Pretiran kašelj lahko povzroči zlom reber ali kratkotrajno izgubo zavesti. Osebe s KOPB imajo pogosto zgodovino prehladov, ki trajajo dlje časa.
Zasoplost je pogosto simptom, ki ljudi najbolj moti. Prizadeti jo najpogosteje opisujejo takole: »dihati mi je zelo naporno,« »počutim se kot brez sape,« ali »ne morem vdihniti dovolj zraka«. Različna kulturna okolja lahko znake opisujejo drugače. Za zasoplost je značilno, da se ob naporu poslabša, ravno tako se poslabša, če traja dolgo, in pa s časom. V poznejših fazah se pojavi med mirovanjem in je lahko vedno prisotna. Pri ljudeh s KOPB predstavlja vir tesnobo in slabe kakovosti življenja. Veliko ljudi z napredovalo obliko KOPB diha skozi našobljene ustnice, kar pri nekaterih olajša zasoplost.
Pri KOPB, lahko izdih traja dlje kot vdih. Lahko se pojavi stiskanje v prsih, ki pa ni običajno in katerega vzrok je lahko kaj drugega. Pri osebah z oviranim pretokom zraka je ob pregledu prsnega koša s stetoskopom lahko slišati piskanje ali druge zvoke ob vstopu zraka v pljuča. Prsni koš v obliki soda je za KOPB značilen, čeprav relativno redek znak. S slabšanjem bolezni prizadeti pogosto zavzemajo trinožno lego.V poznem stadiju KOPB vodi do visokega tlaka v pljučnih arterijah, ki obremenjuje desni prekat srca. To stanje se imenuje cor pulmonale, in vodi do simptomov v obliki oteklih nog in izbuljenih žil na vratu. KOPB je med obolenji pljuč najpogostejši vzrok za cor pulmonale. Cor pulmonale je postal manj pogost, odkar se pri zdravljenju uporablja dodaten kisik.KOPB se pogosto, deloma zaradi skupnih dejavnikov tveganja, pojavlja skupaj s številnimi drugimi bolezenskimi stanji. To so med drugim: ishemične bolezni srca, visok krvni tlak, diabetes mellitus, oslabitve mišic, osteoporoza, pljučni rak, anksiozna motnja in depresija. Bolniki s hudo obliko bolezni imajo pogosto občutek, da so ves čas utrujeni. Betičasti prsti niso specifični za KOPB in bi morali spodbuditi preiskave v smeri pljučnega raka.
Kot akutno poslabšanje KOPB je razumeti povečano kratko sapo, povečano količino izmečkov, spremembe barve izmečka od brezbarvne k zeleni oz. rumeni ali poslabšanje kašlja. Lahko se pojavi skupaj z znaki za povečan napor pri dihanju, kot so hitro dihanje, hitro bitje srca, potenje, dejavnost mišic v vratu, modrikast odtenek kože in zmeda, ali pa bojevito vedenje, če gre za zelo hude izbruhe. Ob pregledu pljuč s stetoskopom je slišati pokanje.
Glavni vzrok za KOPB je tobačni dim, v nekaterih državah spadata med pomembne vzroke še izpostavljenost pri delu ter onesnažen zrak zaradi odprtih ognjev v bivališčih. Značilno je, da traja izpostavljenost več desetletij, preden se pojavijo simptomi. Določen vpliv ima tudi dedna nagnjenost posameznika.
Glavni dejavnik tveganja za KOPB po vsem svetu, je kajenje tobaka. Med kadilci bo okoli 20 % dobilo KOPB, med tistimi, ki kadijo že celo življenje, pa okoli polovica. V Združenih državah Amerike in Združenem kraljestvu je med obolelimi za KOPB 80-95 % aktivnih ali preteklih kadilcev. Verjetnost, da se KOPB pojavi, raste s celokupno izpostavljenostjo dimu. Poleg tega so ženske dovzetnejše za škodljive učinke dima kot pa moški. Pri nekadilcih je pasivno kajenje vzrok za približno 20 % primerov. Tudi druge vrste kajenja, kot so marihuana, cigare in vodna pipa, predstavljajo tveganje. Pri ženskah, ki kadijo med nosečnostjo, se lahko poveča tveganje za nastanek KOPB pri otroku.
Slabo prezračevani ognji za kuho, pri katerih je pogosto gorivo premog ali biomasa, kot so les in živalski iztrebki, vodijo do onesnaženosti zraka v zaprtih prostorih in so eden od najpogostejših vzrokov za KOPB v državah v razvoju. Ti ognji predstavljajo glavni način kuhanja in gretja za skoraj 3 milijarde ljudi; učinki na zdravje so večji pri ženskah zaradi večje izpostavljenosti med gospodinjskimi opravili. Poleg tega predstavljajo glavni vir energije v 80 % bivališč v Indiji, na Kitajskem in v podsaharski Afriki.Ljudje, ki živijo v velikih mestih, imajo višjo stopnjo KOPB kot ljudje, ki živijo na podeželju. Urbano onesnaževanje zraka je sicer dejavnik pri slabšanju bolezni, vendar njegova celotna vloga kot vzrok za KOPB ni jasna. Območja s slabo kakovostjo zraka na prostem, med drugim zaradi izpušnih plinov, imajo na splošno višjo stopnjo KOPB. Za celokupni učinek pa se v primerjavi s kajenjem meni, da je majhen.
Epidemiološke raziskave o vplivu radona na umrljivost zaradi nemalignih pljučnih bolezni, kot je KOPB, so razmeroma maloštevilne, vendar nakazujejo na to, da radon poveča umrljivost ljudi zaradi KOPB. Kljub temu, da ni jasno, ali radon sproži nastanek KOPB ali poslabša njen potek, radon lahko povzroči vnetje pljučnega tkiva, ki je povezano tako s KOPB kot s pljučnim rakom.Raziskave kažejo, da so nanodelci tesno povezani s poslabšanjem in razvojem mnogih pljučnih bolezni, kot sta KOPB in astma. Med izpostavljenostjo nanodelcem se je pri bolnikih s pljučnimi boleznimi pojavljalo več primerov bronhokonstrikcije (zoženja svetline sapnic), bronhialne hiperodzivnosti in fibroze pljuč, uporaba zdravil je bila prav tako večja. Med medicinsko pomembne nanodelce spadajo delci titanovega dioksida (TiO2), ki se v nanotehnološki industriji uporablja za izdelavo sestavin barv in tapet ter mnogih potrošniških izdelkov, kot so ličila, oblačila, senčila in živila, poleg tega so tem delcem izpostavljeni delavci med predelavo rutila. Več kot polovica delavcev, izpostavljeni delcem TiO2, naj bi doživljali simptome slabšega delovanja pljuč. Raziskave so pokazale, da delci TiO2 lahko sprožijo oz. povzročijo vnetne odzive, razraščanje veziva (fibroproliferativne spremembe), hiperplazijo čašastih celic in emfizemu podobne spremembe. Nanodelci TiO2 bi tako lahko predstavljali resen javno zdravstveni problem, tako v poklicnih razmerah kot v okolju.
Intenzivna in dolgotrajna izpostavljenost prahu na delovnem mestu, kemikalijam in hlapom povečuje tveganje za KOPB, tako pri kadilcih kot tudi pri nekadilcih. Za izpostavljenost na delovnem mestu se meni, da je vzrok v 10-20 % primerov. Po ocenah je v Združenih državah Amerike z izpostavljenostjo na delovnem mestu povezanih več kot 30 % primerov pri bolnikih, ki niso nikoli kadili; tveganje v državah brez zadostnih predpisov je verjetno še večje.Vpletenih je več industrij in virov, med drugim visoka raven prahu v premogovništvu, pri pridobivanju zlata, v industriji tekstila iz bombaža, ter poklici, kjer se dela s kadmijem ter z izocianati in kjer nastaja dim, kot je varjenje. Delo v kmetijstvu prav tako predstavlja tveganje. Za nekatere poklice so ocenili, da je njihovo tveganje enakovredno kajenju od pol do dveh škatel cigaret na dan. Izpostavljenost kremenovemu prahu lahko tudi povzroči KOPB, tveganje zanj ni povezano s tveganjem za silikozo. Zdi se, da se negativni učinki izpostavljenosti prahu in cigaretnemu dimu seštevajo, če ne celo obojestransko krepijo.Na letališčih so tako delavci kot administrativno osebje izpostavljeni ultrafinim izpušnim delcem iz dizelskih motorjev delovnih strojev in letalskih motorjev. Med pomembne onesnaževalce v takšnih razmerah spadajo policiklični aromatski ogljikovodiki, hlapne organske spojine, kot so benzen in aldehidi, anorganski plini, kot so žveplov dioksid (SO2) in dušikovi oksidi (NOx) ter fini trdni delci. Ultrafini izpušni delci iz dizelskih motorjev so povezani z nastankom mnogih bolezni, poleg KOPB še s srčno-žilnimi boleznimi in rakom. Navkljub zdravstvenemu tveganju le malo letališč nadzoruje kakovost zraka v delovnem okolju.
Genetika igra vlogo pri razvoju KOPB. Med sorodniki bolnikov s KOPB, ki kadijo, je pogostejša, kot med kadilci, ki si niso v sorodu.  Trenutno je edini nesporno deden dejavnik tveganja pomanjkanje alfa 1-antitripsina (AAT). To tveganje je še posebej veliko, če oseba, ki ji alfa 1-antitripsin primanjkuje, tudi kadi. Dejavnik je odgovoren za približno 1-5 % primerov stanje pa je prisotno pri približno 3-4 osebah na 10.000 ljudi. Drugi genetski dejavniki so trenutno predmet preiskav, verjetno jih je precej.Tri četrtine primerov obolenja ima vzroke v slabih poteh delovanja pljuč v mladosti. Te poti so povezane z izpostavljenostjo v otroštvu, dejavniki pa jih pri odraslih kasneje pomnožijo,
Številni drugi dejavniki so manj tesno povezani s KOPB. Tveganje je večje pri revnih ljudeh, čeprav ni jasno, ali je to zaradi revščine same ali zaradi drugih dejavnikov tveganja, ki so z revščino povezani, kot sta na primer onesnaženje zraka in podhranjenost. Obstajajo še nepotrjeni dokazi za povečano tveganje za KOPB pri ljudeh z astmo in hiper-reaktivnimi dihalnimi potmi. Porodni dejavniki, kot je nizka teža pri porodu, lahko prav tako igrajo vlogo kot številne nalezljive bolezni, kot recimo HIV/AIDS in tuberkuloza. Okužbe dihal, kot je pljučnica, naj ne bi povečevale tveganja za KOPB, kar velja predvsem za odrasle.
Akutno poslabšanje (nenadno poslabšanje simptomov) običajno sprožijo okužbe ali okoljska onesnaževala, včasih tudi drugi dejavniki, kot je nepravilna uporaba zdravil. Razlog za 50 do 75 % primerov so najverjetneje okužbe, pri čemer so bakterijskega izvora v 25 %, virusnega izvora v 25 %, in obojnega izvora v 25 % primerov. Okoljska onesnaževala so med drugim slaba kakovost zraka v bivališčih in na prostem. Izpostavljenost lastnemu dimu in pasivno kajenje povečujeta tveganje. Nizke temperature lahko prav tako igrajo vlogo, saj se poslabšanja pojavljajo pogosteje v zimskem času. Osebe z resnejšo obliko obolenja poslabšanja pogosteje doletijo: pri blagi obliki bolezni 1,8 na leto, zmerni 2-3 na leto, in hudi 3,4 na leto. Osebe s s številnimi poslabšanji se delovanje pljuč hitreje slabša. Krvni strdki v pljučih lahko pri osebah z obstoječo KOPB poslabšajo simptome.
KOPB je vrsta obstruktivne pljučne bolezni, pri kateri obstaja kronično slab pretok zraka, ki je le delno reverzibilen (omejen pretok zraka), in pri katerem prizadeta oseba ni zmožna izdihniti v celoti (vklenjen zrak). Slab pretok je posledica okvare pljučnega tkiva (pri čemer se nabira zrak v pljučih, kar imenujemo emfizem) ter bolezni majhnih dihalnih poti (obstruktivni bronhitis). Deleži teh dveh dejavnikov se razlikujejo med ljudmi. Hudo uničenje malih dihalnih poti lahko vodi do nastanka velikih zračnih žepov, znanih kot bule, ki nadomeščajo pljučno tkivo. Ta oblika bolezni se imenuje bulozni emfizem.
KOPB se razvija kot pomemben in kroničen vnetni odziv na vdihavanje dražečih snovi. Kronične bakterijske okužbe lahko dodatno vplivajo na to vnetno stanje. Vnetne celice, ki sodelujejo, so med drugim nevtrofilni granulociti in makrofagi, dve vrsti belih krvničk.  Pri kadilcih sodelujejo tudi limfociti Tc1, pri nekaterih bolnikih s KOPB, podobno kot pri astmi, tudi eozinofilci granulociti.  Odziv celic je delno posledica vnetnih mediatorjev, kot so  kemotaktični dejavniki. Drugi procesi, vpleteni v poškodbe pljuč, so med drugim iz vnetnih celic izhajajoč oksidativni stres kot posledica visoke koncentracije prostih radikalov v tobačnem dimu in razgrajevanje vezivnega tkiva pljuč zaradi proteaz, ki jih zaviralci proteaz ne inhibirajo v zadostni meri.  Uničenje veznega tkiva v pljučih je povod za razvoj emfizema, ki nato prispeva k slabemu pretoka zraka in končno k slabemu vpijanju in sproščanju dihalnih plinov. Splošen propad mišic, ki pogosto spremlja KOPB, je lahko deloma posledica vnetnih posrednikov, ki jih pljuča sproščajo v kri.Do zoženja dihalnih poti prihaja zaradi vnetja in posledičnega brazgotinjenja.  Zaradi zoženja dihalnih poti prizadeta oseba ne more popolnoma izdihniti. Do zmanjšanja pretoka zraka prihaja največ med izdihom, ko tlak v prsih stiska dihalne poti. Tako lahko ob naslednjem vdihu v pljučih ostane več zraka iz prejšnjega diha, s tem pa se poveča celotni volumen zraka v pljučih v danem trenutku; proces se imenuje hiperinflacija. Hiperinflacija zaradi telesne dejavnosti je pri KOPB povezana z zasoplostjo in kratko sapo, saj je težje vdihniti, če so pljuča deloma že polna.Nekatere osebe imajo tudi delno hiperodzivnost dihalnih poti na dražila, ki spominja na znake pri astmi.Do nizke ravni kisika in visoke ravni ogljikovega dioksida v krvi lahko pride zaradi slabe plinske izmenjave kot posledica zmanjšane ventilacije zaradi obstrukcije dihalnih poti, hiperinflacije in zmanjšane volje za dihanje.  Med obdobji poslabšanja se poveča vnetje dihalnih poti, kar vodi v povečano hiperinflacijo, zmanjšanje pretoka zraka ob izdihu in poslabšan prenos plinov. To lahko privede tudi do nezadostnega prezračevanja in navsezadnje do nizke ravni kisika v krvi. Nizki nivoji kisika, če so prisotni dlje časa, lahko povzročijo  zoženje arterij v pljučih, medtem ko emfizem okvari kapilare v pljučih.  Obe spremembi povzročita povečan tlak krvi v  pljučnih arterijah, kar lahko vodi v nastanek pljučnega srca (cor pulmonale).
Diagnozo KOPB je treba imeti v mislih pri vseh osebah, ki so starejše od 35 do 40 let in ki imajo kratko sapo, kronični kašelj, s proizvodnjo izmečka, ki imajo številnejše prehlade pozimi in zgodovino izpostavljenosti dejavnikom tveganja za to bolezen. Spirometrija se nato uporabi za potrditev diagnoze.
Spirometrija meri trenutni obseg obstrukcije dihalnih poti in se praviloma izvede po uporabi bronhodilatatorja, to je zdravila za odpiranje dihalnih poti. Za diagnozo se merita dve glavni komponenti: prisilno izdihan volumen v eni sekundi (FEV1), to je največja količina zraka, ki jo je možno izdihniti v prvi sekundi diha, in prisiljena vitalna kapaciteta (FVC), ki je največja količina zraka, ki jo lahko oseba izdihne v enem samem velikem dihu. Normalno se v prvi sekundi izdihne 75-80 % FVC in razmerje FEV1 / FVC pod 70 % pomeni za osebo s simptomi KOPB, da to bolezen tudi ima. Na podlagi teh meritev bi spirometrija privedla do prekomernega diagnosticiranja KOPB pri starejših. Merila, ki jih je postavil Nacionalni inštitut za klinično odličnost, dodatno zahtevajo FEV1 pod 80 % napovedanega.Dokazi, po katerih naj bi spirometrija pri osebah brez simptomov omogočila predhodno diagnozo stanja, niso zanesljivi, zato se ta metoda ne priporoča. Konični ekspiratorni pretok (največja hitrost izdiha), ki se pogosto uporablja pri astmi, za diagnozo KOPB ne zadošča.
Številne metode omogočajo ugotovljanje vpliva KOPB na določenega posameznika. Prilagojen vprašalnik mMRC (British Medical Research Council) ali test za oceno KOPB (CAT - COPD assessment test) sta preprosta vprašalnika, ki omogočata ugotavljanje resnosti simptomov. Rezultati pri CAT imajo razpon 0-40: čim višji je rezultat, tem hujša je bolezen. Spirometrija lahko ugotovi resnost omejitve zračnega pretoka. Običajno temelji na FEV1 kot odstotek »normalne«  vrednosti za starost, spol, višino in težo osebe. Tako ameriške kot tudi evropske smernice priporočajo, da se zdravljenje delno opira na FEV1. Smernice GOLD predlagajo štiri kategorije, ki temeljijo na oceni simptomov in na omejitvi pretoka zraka. Treba je tudi upoštevati izgubo teže in šibkost mišic ter prisotnost drugih bolezni.
Rentgensko slikanje prsnega koša (RTG p/c) in krvna slika sta med diagnozo lahko koristna zaradi izključitve drugih bolezni. Značilni znaki na rentgenski sliki so pretirano razširjena pljuča, sploščena prepona, povečan retrosternalni zračni prostor in bule; rentgenska slika tudi pomaga izključiti druga obolenja pljuč, kot so na primer pljučnica, pljučni edem ali pnevmotoraks. Posnetek prsi visoke ločljivosti z  računalniško tomografijo (CT) lahko pokaže razprostranjenost emfizema po celih pljučih, poleg tega je lahko koristen pri izključitvi drugih bolezni pljuč. Vendar to le redko vpliva na nadaljnje zdravljenje, razen če je načrtovan kirurški poseg.  Analiza arterijske krvi se uporablja za določanje potrebe po kisiku; priporoča se jo pri bolnikih s FEV1 pod 35 % napovedane vrednosti, pri bolnikih z nasičenostjo okončin s kisikom pod 92 %, in pri bolnikih z znaki zastojne srčne odpovedi. V predelih sveta s pogostim pomanjkanjem alfa-1 antitripsina, bi bilo treba razmisliti o testiranju ljudi s KOPB, zlasti tistih, ki so mlajši od 45 let in bolnikih z emfizemom.
KOPB je morda treba razlikovati od drugih vzrokov za kratko sapo, kot so zastojna srčna odpoved, pljučna embolija, pljučnica ali pnevmotoraks. Veliko ljudi s KOPB zmotno misli, da imajo astmo. Med astmo in KOPB se razlikuje na osnovi simptomov, na anamnezi kajenja in glede na to, ali je omejitev pretoka pri spirometriji reverzibilna z bronhodilatatorji. Tuberkuloza se tudi lahko javlja s kroničnim kašljem, kar je treba imeti v mislih na lokacijah, kjer je pogosta. Manj pogosti stanji s podobnimi znaki sta lahko bronhopulmonalna displazija in obliterativni bronhiolitis. Kronični bronhitis se lahko javlja ob normalnem pretoku zraka in v tem primeru ni razvrščen kot KOPB.
Večina primerov KOPB se lahko prepreči tako, da se zmanjša izpostavljenost tobačnemu dimu in izboljša kakovost zraka. Letno cepljenje proti gripi pri osebah s KOPB zmanjša verjetnost za poslabšanja, hospitalizacijo in smrt. Pnevmokokno cepljenje je prav tako lahko koristno.
Skrb za to, da ljudje sploh ne začnejo kaditi, je ključni vidik preprečevanja KOPB.  Politika vlad, javne zdravstvene ustanove in protikadilske organizacije bi lahko zmanjšale ravni kajenja, ki bi ljudi od odvračale od tega, da začnejo kaditi, oziroma bi jim pomagale, da prenehajo kaditi. Prepoved kajenja na javnih mestih in delovnih mestih so pomembni ukrepi, ki zmanjšujejo izpostavljenost pasivnemu kajenju in čeprav prepoved že mnogo kje velja, bi jo bilo vredno še razširiti. Pri kadilcih je prenehanje kajenja edini ukrep, ki dokazano upočasni slabšanje KOPB. Tudi v pozni fazi bolezni lahko upočasni slabšanje pljučne funkcije in odloži začetek invalidnosti in nastop smrti. Konec kajenja se začne z odločitvijo za prenehanje kajenja tobaka, temu sledi poizkus prenehanja kajenja. Pogosto je potrebnih več poskusov, preden se doseže dolgoročna vzdržnost. Poskusi v obdobju 5 let vodijo do uspeha pri skoraj 40 % ljudi.Nekateri kadilci lahko dolgoročno prenehajo kaditi samo s pomočjo močne volje. Tobak povzroča visoko stopnjo zasvojenosti in mnogi kadilci potrebujejo dodatno podporo. Podpora okolja, sodelovanje v programu za odvajanje od kajenja in uporaba zdravil, kot so nikotinska nadomestna terapija, bupropion ali vareniklin, povečujejo verjetnost za uspeh.
Za omejitev nevarnosti za KOPB so bili sprejeti številni ukrepi za zmanjšanje ogroženosti delavcev v nevarnih panogah, kot so rudarstvo, gradbeništvo in kamnoseštvo. Primeri teh ukrepov so med drugim oblikovanje pravil za javnost,  izobraževanje delavcev o nevarnostih, spodbujanje k opuščanju kajenja, redni pregledi zaposlenih za odkrivanje zgodnjih znakov KOPB, uporaba respiratorjev in nadzor nad prahom. Učinkovit nadzor nad prahom je mogoče doseči z izboljšanjem prezračevanja, uporabo vodnih razpršil in rudarskih tehnik, ki zmanjšujejo nastajanje prahu. Če delavec razvije KOPB, se lahko nadaljnje poškodbe pljuč preprečijo tako, da se delavca ne izpostavlja vel prahu, recimo s prestavitvijo na drugo delovno mesto.
Kakovost zraka, tako v zaprtih prostorih kot na prostem, je mogoče izboljšati, s čemer se prepreči KOPB ali pa vsaj upočasni slabšanje pri obstoječi bolezni. To je mogoče doseči s prizadevanji javne politike, s spremembami v kulturi in z osebno vpletenostjo.Številne razvite države so s predpisi uspele izboljšati kakovost zraka na prostem.  To je privedlo do izboljšav pljučne funkcije pri njihovem prebivalstvu. Osebe s KOPB lahko tako doleti manj znakov bolezni, v kolikor ob dnevih, ko je kakovost zunanjega zraka slaba, ostanejo v zaprtih prostorih.Eno od ključnih prizadevanj je zmanjšanje izpostavljenosti dimu, ki nastaja s kuhanjem in ogrevanjem prostorov, in sicer z izboljšanim prezračevanjem domov ter boljšimi pečmi in dimniki. Ustrezne peči lahko kakovost zraka v zaprtih prostorih izboljšajo za 85 %.  Uporaba alternativnih virov energije, kot sta kuhanje na sonce in električno ogrevanje, je učinkovita rešitev, prav tako namesto biomase uporaba goriv, ​​kot sta petrolej ali oglje.
Bolezni ni možno popolnoma pozdraviti, vendar pa so simptomi ozdravljivi in napredovanje bolezni je mogoče zavreti. Glavni cilji pri obvladovanju bolezni so zmanjšanje dejavnikov tveganja, stabilizacija bolezni, preprečevanje in zdravljenje akutnih poslabšanj in obvladovanje drugih, s KOPB povezanih obolenj. Edina ukrepa, za katera je dokazano, da zmanjšujeta smrtnost, sta prenehanje kajenja in vdihovanje dodatnega kisika. Odpoved tobaku zmanjša tveganje za smrt za 18 %. Druga priporočila vključujejo: cepljenje proti gripi enkrat na leto, pnevmokokno cepljenje enkrat na vsakih 5 let in zmanjšanje izpostavljenosti onesnaženemu zraku iz okolja. Pri osebah z napredovalno boleznijo lahko paliativna oskrba zmanjša simptome; morfij pri tem izboljšuje občutek kratke sape. Neinvazivna ventilacija se lahko uporablja kot podpora dihanju.
Pljučna rehabilitacija je program telesne dejavnosti, obvladovanja bolezni in svetovanja, ki je usklajen z željami in potrebami posameznika.  Pri prizadetih, ki se jim je stanje pred kratkim poslabšalo, pljučna rehabilitacija lahko izboljša splošno kakovost življenja, sposobnost za telesno dejavnost in zmanjša umrljivost. Prav tako je bilo dokazano, da se s programom izboljša občutek osebe, da svojo bolezen kot tudi svoja čustva laže obvladuje. Dihalne vaje imajo same po sebi omejeno vlogo.Telesna teža pod ali nad normalno težo lahko vpliva na simptome, na stopnjo invalidnosti in napoved KOPB. Ljudje s KOPB in prenizko težo lahko izboljšajo moč svojih dihalnih mišic s povečanim vnosom kalorij. V kombinaciji z redno vadbo ali programom za rehabilitacijo pljuč lahko to privede do izboljšanja simptomov KOPB. Dopolnilna prehrana je lahko koristna pri podhranjenih osebah.
Dihalni bronhodilatorji so zdravila, ki se uporabljajo ob začetku zdravljenja in ki v manjši meri koristijo bolniku. Obstajata dve glavni vrsti bronhodilatorjev,  β 2 agonisti in antiholinergiki; obe sta na voljo v dolgotrajno in kratkotrajno delujoči obliki. Zmanjšujejo zasoplost, težko dihanje in omejitve telesni dejavnosti, kar izboljša kakovost življenja. Ali na napredovanje bolezni delujejo, ni jasno.Pri osebah z blago obliko bolezni se po potrebi priporočajo kratko delujoči agenti. Pri osebah s hujšo obliko se priporočajo dolgotrajno delujoči agenti. Če dolgotrajno delujoči bronhodilatorji ne zadoščajo, se običajno dodajajo kortikosteroidi. V zvezi z dolgotrajnim delovanjem agentov ni jasno, ali je tiotropij (dolgotrajno delujoč antiholinergik) boljši kot dolgotrajno delujoči beta-agonisti (LABA); pri zdravljenju bi bilo smiselno najprej poskusiti uporabo obeh zdravil, nato pa nadaljevati z učinkovitejšim od obeh. Obe vrsti dolgotrajno delujočih bronhodilatatorjev zmanjšujeta nevarnost za akutno poslabšanje za 15-25 %. Hkratna uporaba obeh ima verjetno svoje dobre strani, kljub temu pa so koristi vprašljive. Na voljo je več kratko delujočih agonistov β2, kot sta salbutamol (Ventolin) in terbutalin. Simptome lajšajo za čas štirih do šestih ur. Dolgoročno delujoči β2 agonisti, kot sta salmeterol in formoterol, se pogosto uporabljajo v vzdrževalnem zdravljenju. Nekateri menijo, da so dokazi o njihovi koristnosti omejeni, drugi spet menijo, da so njihove koristi jasne in dokazane. Raziskave kažejo, da je dolgotrajna raba dolgotrajno delujočih bronhodilatatorjev pri KOPB varna,  neželeni učinki so med drugim tresenje in razbijanje srca (palpitacije). Če se uporabljajo skupaj s steroidi na vdihavanje, povečujejo tveganje za pljučnico. Sicer je možno, da steroidi in LABA delujejo sinergistično, ni pa jasno, ali ta mala korist odtehta tveganja.Obstajata dva glavna antiholinergika za uporabo pri KOPB, ipratropij in tiotropij. Ipratropij je kratko delujoče sredstvo, tiotropij pa deluje dolgotrajno. Tiotropij povezujejo z zmanjšanjem poslabšanj in izboljšano kakovostjo življenja, poleg tega naj bi bil tiotropij učinkovitejši od ipratropija. Tiotropij naj ne bi vplival na umrljivost ali na skupno stopnjo hospitalizacije. Antiholinergiki lahko povzročijo suha usta in simptome na sečilih. Povezani so tudi s povečanim tveganjem za bolezni srca in za možgansko kap. Aklidinij, eno od dolgoročno delujočih sredstev, ki je prišel na trg leta 2012, se je uporabljal kot alternativa tiotropiju.
Kortikosteroidi se običajno uporabljajo v inhalacijski obliki, lahko pa se jemljejo tudi kot tablete za zdravljenje in preprečevanje akutnih poslabšanj. Inhalacijski kortikosteroidi (ICS) sicer niso pokazali koristi za ljudi z blago KOPB, vendar pa zmanjšajo poslabšanja pri bolnikih z zmerno ali hudo boleznijo. Če se uporabljajo v kombinaciji z LABA, zmanjšujejo smrtnost bolj kot ICS ali LABA sami zase. Sami kortikosteroidi na enoletno umrljivost nimajo vpliva, povezani so s povečano stopnjo pljučnice. Njihov vpliv na napredovanje bolezni ni razjasnjen. Dolgotrajno zdravljenje s steroidnimi tabletami je povezano z občutnimi stranskimi učinki.
Dolgotrajni antibiotiki, posebno učinkovine iz razreda makrolidov, kot je eritromicin, zmanjšujejo pogostost poslabšanj pri osebah, pri katerih prihaja več kot enkrat na leto do zapletov. Pristop je v nekaterih predelih sveta verjetno stroškovno učinkovit. Resni pomisleki se nanašajo med drugim na odpornost na antibiotike in težave s sluhom pri azitromicinu. Metilksantini, kot je teofilin, navadno povzročijo več škode kot koristi, zato se običajno ne priporočajo,  lahko pa se jih uporabi kot sredstvo drugega izbora pri primerih, ki jim drugi ukrepi niso kos. Mukolitiki lahko pomagajo pri nekaterih ljudeh, ki imajo zelo gosto sluz, vendar na splošno niso potrebni. Zdravila za kašelj se ne priporočajo.
Dodajanje kisika se priporoča pri bolnikih z nizkimi ravnmi kisika v mirovanju (parcialni tlak kisika pod 50–55 mmHg ali zasičenost s kisikom manj kot 88 %). V tej skupini ljudi se tveganje za zastojno srčno odpoved in smrt zmanjša, če se kisik uporablja 15 ur na dan,  poleg tega izboljšuje telesna zmogljivost. Pri osebah z normalno ali rahlo nizko ravnjo kisika lahko dodatni kisik izboljša zasoplost. Obstaja nevarnost za požar in zato malo koristi, če oseba na kisiku še naprej kadi. V tem primeru nekateri odsvetujejo njegovo rabo. Med akutnimi poslabšanji mnogi potrebujejo zdravljenje s kisikom; uporaba visokih koncentracij kisika, ne da bi se pri tem upoštevalo bolnikov nivo zasičenja s kisikom, lahko privede do povečane koncentracije ogljikovega dioksida in poslabša rezultate. Pri osebah z velikim tveganjem za visoke ravni ogljikovega dioksida se priporoča zasičenje s kisika med 88 % in 92 %, za osebe brez tega tveganja pa znašajo priporočene ravni 94-98 %.
Za osebe z zelo hudo obliko bolezni je operacija, kot recimo presaditev pljuč ali kirurško zmanjšanje pljučne prostornine, lahko koristna. Pri kirurškem zmanjšanju pljučne prostornine se odstrani del pljuč, ki ga je emfizem najbolj prizadel, tako da se lahko preostali, razmeroma neprizadet del pljuč razširi in bolje deluje.  Presaditev pljuč se včasih opravi v primeru zelo hude KOPB, še posebej pri mlajših osebah.
Akutno poslabšanje se običajno zdravi s povečano rabo hitro delujočih bronhodilatatorjev. Pogosto gre za kombinacijo kratko delujočega vdihanega beta agonista in antiholinergika. Ta zdravila se daje bodisi prek inhalatorja z določenim odmerkom z distančnikom, bodisi s pomočjo razpršilca, ki sta oba enako učinkovita. Vdihavanje megle naj bi bilo lažje za slabotnejše bolnike.Peroralni kortikosteroid izboljšujejo možnost za okrevanje ter zmanjšujejo celokupno trajanje simptomov. Pri osebah s hudim zapletom antibiotiki izboljšajo rezultate. Uporabi se lahko več različnih antibiotikov, kot so recimo amoksicilin, doksiciklin ali azitromicin; ni jasno, ali je kateri med njimi boljši od drugih. Ni jasnih dokazov o koristi antibiotikov pri manj hudih primerih.Neinvazivna ventilacija s pozitivnim tlakom pri bolnikih z akutno dvignjenim nivojem CO2 (odpoved dihanja vrste 2) zmanjša verjetnost za smrt ali potrebo po intenzivni negi z mehanskim prezračevanjem. Poleg tega ima teofilin verjetno pomembno vlogo pri primerih, ki se na druge ukrepe ne odzivajo. Od poslabšanj potrebuje manj kot 20 % bolnikov hospitalizacijo. Bolnike brez acidoze zaradi odpovedi dihal se lahko oskrba na domu, kar zmanjša število hospitalizacij.
KOPB se običajno postopoma slabša s časom in se lahko konča s smrtjo. Ocenjuje se, da je 3 % vseh invalidnosti povezano s KOPB. Globalni delež invalidnosti zaradi KOPB se je med 1990 in 2010 zmanjšal predvsem v Aziji zaradi boljše kakovosti zraka v zaprtih prostorih. Skupno število let življenja z invalidnostjo zaradi KOPB pa se je povečalo.Hitrost, s katero se KOPB slabša, je odvisna od prisotnosti dejavnikov, ki napovedujejo slab izid, kot recimo huda obstrukcija dihalnih poti, nizka zmožnost za telesno dejavnost, kratka sapa, močna podhranjenost ali prekomerna telesna teža, zastojna srčna odpoved, neprestano kajenje in pogosta poslabšanja bolezni. Dolgoročne posledice KOPB je mogoče oceniti s pomočjo indeksa BODE, na katerega  (vrednost med 0 in 10) vplivajo FEV1, indeks telesne mase, razdalja, prehojena v šestih minutah, in prilagojena lestvica za dispnejo MRC. Znatna izguba teže je slab znak. Rezultati spirometrije so tudi dober pokazatelj za bodoče napredovanje bolezni, vendar ne tako dober, kot je indeks BODE.
Leta 2010 je KOPB po vsem svetu imelo približno 329 milijonov ljudi (4,8 % prebivalstva); bolezen je nekoliko pogostejša pri moških kot pri ženskah. Za primerjavo: leta 2004 je bilo prizadetih 64 milijonov ljudi.. Leta 2012 je KOPB bila na trejtme mestu na svetu med vzroki smrti (WHO poročilo o vzrokih smrti [1]). Porast v državah v razvoju med 1970 in 2000 naj bi bil v zvezi s povečano ravnjo kajenja na tem območju, naraščanjem števila prebivalstva in pa s staranjem prebivalstva, katerega vzrok je manjša stopnja umrljivosti zaradi boljše zdravstvene oskrbe drugih obolenj, kot so nalezljive bolezni. Nekatere razvite države so opazile povečano stopnjo, nekatere so ostale stabilne, nekatere pa so zabeležile zmanjšanje stopnje razširjenosti (prevalence) KOPB. Pričakuje se, da bo prevalenca globalno še naprej naraščala, saj so dejavniki tveganja še vedno pogosti in prebivalstvo se še naprej stara.Med 1990 in 2010 je število smrti zaradi KOPB rahlo padlo s 3,1 na 2,9 milijona  Na splošno pomeni četrti vodilni vzrok smrti v svetu. V nekaterih državah se je umrljivost pri moških zmanjšala, pri ženskah pa povečala. Najverjetneje je to zaradi tega, ker se stopnje kajenja pri ženskah in moških približujejo. KOPB je pogostejša pri starejših osebah. Odvisno od populacije, ki se proučuje, prizadene od 34 do 200 oseb na 1.000 ljudi, starejših od 65 let.V Angliji ocenjujejo, da ima 840.000 ljudi (od skupno 50 milijonov) diagnozo KOPB; to pomeni, da približno ena oseba na 59 ljudi dobi diagnozo KOPB na neki točki v življenju. V najbolj socialno-ekonomsko ogroženih delih države je pogostnost diagnoze KOPB 1 na 32 oseb, na najpremožnejših območjih pa 1 na 98. V Združenih državah Amerike so KOPB diagnosticirali pri približno 6,3 % odraslega prebivalstva, to je približno 15 milijonov ljudi.  25 milijonov ljudi ima lahko da KOPB, če se v štetje vključi še trenutno neodkrite primere. V letu 2011 je bilo v ZDA približno 730.000 hospitalizacij zaradi KOPB.V Sloveniji za KOPB zboli približno 20 % kadilcev, zaradi posledic bolezni pa letno umre od 500 do 600 oseb. Razširjenost KOPB v Sloveniji znaša okoli 10 %, poleg tega narašča tudi število obolelih s pljučnim rakom, kjer je prav tako glavni vzrok kajenje. Pljučni rak se pogosteje pojavlja pri bolnikih s KOPB, v Sloveniji pa za njim letno zboli okoli 1200 ljudi. V Sloveniji je po podatkih iz marca 2013 kadilo okoli 24 odstotkov odraslih ljudi, zaskrbljujoče pri tem je velik delež mladih. Med njimi je predvsem med najstniki največ kadilk deklet, pri odrasli populaciji pa je več moških kadilcev.
Beseda »emfizem« izhaja iz grščine ἐμφυσᾶν: emphysan , ki pomeni »napihniti« - sestavljena pa je iz ἐν: en, ki pomeni »v«, in φυσᾶν: physan, kar pomeni »dih«. Izraz kronični bronhitis so začeli uporabljati leta 1808, medtem ko so izraz KOPB verjetno prvič uporabili leta 1965. Predtem so bolezen poznali pod številnimi različnimi imeni, kot so kronična obstruktivna bronhopulmonalna bolezen, kronična obstruktivna bolezen dihal, kronična obstrukcija dihalnih poti, kronična omejitev zračnega pretoka, nespecifična kronična pljučna bolezen in difuzni obstruktivni pljučni sindrom.  Izraza kronični bronhitis in emfizem so formalno definirali leta 1959 na simpoziju CIBA in leta 1962 na seji odbora za diagnostične standarde Ameriškega torakalnega društva (American Thoracic Society, ATS).Leta 1679 je T. Bonet opisal bolezen, ki jo je imenoval »debela pljuča«, leta 1769 pa je Giovanni Morgagni opisal pljuča, ki so bila »zatekla, zlasti zaradi zraka«.  Prve risbe emfizema iz leta 1721 so delo Ruysha. Leta 1789 je Matthew Baillie opisal in orisal destruktivno naravo bolezni.  Leta 1814  Charles Badham uporabi izraz »katar« za opis kašlja in prekomerne sluzi pri kroničnem bronhitisu. Ugotovil je, da niso upadle kot po navadi, saj so bile polne zraka in njihove dihalne poti so bile zapolnjene s sluzjo. Leta 1842 je John Hutchinson izumil spirometer, kar je omogočilo merjenje vitalne kapacitete pljuč.  Njegov spirometer je sicer lahko meril samo prostornino, ne pa pretoka zraka. Tiffeneau in Pinelli sta leta 1947 opisala načela za merjenje pretoka zraka.Leta 1953 je George L. Waldbott, alergolog iz ZDA, v Reviji združenja zdravnikov ZDA (Journal of American Medical Association) kot prvi opisal novo bolezen, ki jo je poimenoval »dihalni sindrom kadilca«. To je bila prva asociacija med kajenjem in kronično boleznijo dihal.Zgodnje zdravljenje je med drugim vključevalo česen, cimet in ipekak. Sodobne metode zdravljenja so razvili v drugi polovici 20. stoletja.  Dokazi, ki podpirajo uporabo steroidov pri KOPB, so bili objavljeni v poznih 1950-ih.  Bronhodilatorji so se začeli uporabljati v šestdesetih, po obetavnem testiranju izoprenalin a. Dodatni bronhodilatorji, kot je salbutamol, so prišli na trg v 1970-ih, LABA se je začelo uporabljati sredi 1990-ih.
KOPB se pogosto pojmuje kot »kadilčeva pljuča«. Osebe z emfizemom se imenujejo tudi »rožnati pihači« ali »tip A« zaradi pogosto rožnate polti, hitrega diha in našobljenih ustnic, ljudi s kroničnim bronhitisom pa »modri napihnjenci« ali »tip B«, ker imajo pogosto  modrikasto kožo in ustnice zaradi nizkih ravni kisika in ker jim pogosto zatekajo gležnji. Opisana terminologija ni več sprejemljiva, saj ima večina ljudi s KOPB kombinacijo obeh tipov.Mnogi zdravstveni sistemi imajo težave pri zagotavljanju ustreznih možnosti za identifikacijo, diagnosticiranje in skrb za ljudi s KOPB; Britansko ministrstvo za zdravje je bolezen opredelilo kot velik problem in se odločilo za posebno strategijo za reševanje teh problemov.
Po vsem svetu so leta 2010 ekonomski stroški celega sveta zaradi KOPB znašali 2,1 milijard $, polovica pri tem v državah v razvoju. Pri tem je 1,9 milijard $ neposrednih stroškov, kot je zdravljenje, 0,2 milijard $ pa so posredni stroški, kot je odsotnost z dela. Pričakovati je, da se bo ta številka v naslednjih 20 letih najmanj podvojila. V Evropi KOPB predstavlja 3 % stroškov v zdravstvu. V ZDA so stroški bolezni ocenjeni na 50 milijard dolarjev, od katerih je večji del posledica poslabšanj. V ZDA KOPB med bolezni, ki bolnišnice največ stanejo: leta 2011 so bili skupni stroški približno 5,7 milijard dolarjev.
Infliksimab, biološko zdravilo za zaviranje imunskega odziva, je bilo preizkušeno pri KOPB, vendar o njegovih koristi ni bilo nobenih dokazov. Roflumilast je naslednje obetavno zdravilo, vendar naj bi vplivalo na kakovost življenja. V fazi razvoja se nahajajo številne dolgoročno delujoče učinkovine. Trenutno potekajo raziskave zdravljenja z zarodnimi celicami. Čeprav je metoda na splošno varna in podatki poskusov na živalih obetavni, obstaja leta 2014 le malo podatkov za ljudi.
Kronična obstruktivna pljučna bolezen se lahko pojavi pri številnih drugih živali, do katere lahko pride zaradi izpostavljenosti cigaretnemu dimu. Večinoma ima bolezen blago obliko. Znana je pri konjih kot ponavljajoča se obstrukcija dihalnih poti, običajno je posledica alergijske reakcije na slamo, ki vsebuje glive. KOPB je pogosto najti pri starih psih.
"Global Strategy for the Diagnosis, Management, and Prevention of Chronic Obstructive Pulmonary Disease, Updated 2013" (PDF). Global Initiative for Chronic Obstructive Lung Disease. Pridobljeno dne November 29, 2013. 
National Institute for Health and Clinical Excellence. Clinical guideline 101: Chronic Obstructive Pulmonary Disease. London, June 2010.
Qaseem, Amir; Wilt, TJ; Weinberger, SE; Hanania, NA; Criner, G; Van Der Molen, T; Marciniuk, DD; Denberg, T; Schünemann, H; Wedzicha, W; MacDonald, R; Shekelle, P; American College Of, Physicians; American College of Chest Physicians; American Thoracic, Society; European Respiratory, Society (2011). "Diagnosis and Management of Stable Chronic Obstructive Pulmonary Disease: A Clinical Practice Guideline Update from the American College of Physicians, American College of Chest Physicians, American Thoracic Society, and European Respiratory Society". Annals of Internal Medicine 155 (3): 179–91. PMID 21810710. doi:10.7326/0003-4819-155-3-201108020-00008.

Krvobetna čeladica (znanstveno ime Mycena haematopus) je vrsta glive iz družine Mycenaceae, pogosta v Evropi in Severni Ameriki, raste pa tudi na Japonskem in v Venezueli. Je gniloživka, kar pomeni, da pridobiva hranilne snovi iz razkrajajočih organskih ostankov. Zato pogosto raste v skupinah na razkrajajočih deblih in štorih listavcev, še posebej bukve.Značilnosti glive so rdeča barva trosnjaka, pahljačasti robovi klobuka ter temno rdeče mleko oz. lateks, ki mezi iz tkiva glive po mehanski poškodbi (npr. pri zarezi). Tako trosnjak kot tudi podgobje izkazujeta slabotno bioluminiscenco. Krvobetna čeladica proizvaja edinstvene alkaloidne pigmente. V splošnem je gliva neužitna, čeprav nekateri viri zatrjujejo nasprotno.
Glivo je prvotno poimenoval Persoon leta 1799 kot Agaricus haematopus, dokončno taksonomsko veljavo pa je ime dobilo leta 1821 v Friesevem delu Systema Mycologicum. Trenutno ime, Mycena haematopus, je določil nemški taksonom Kummer leta 1871. Označevalec vrste, haematopus, izhaja iz grških besed αἱματοσ: haímatos – krven (kar se nanaša na prisotnost rdečega mleka, eno od glavnih značilnosti glive) in πους: pous - noga, vznožje.Lange je leta 1914 opisal podvrsto M. haematopus var. marginata, za katero je značilna rdečkasta barva koncev lističev. Geesteranus je obravnaval obarvanje lističev kot taksonomsko nepomembno zaradi prevelike raznolikosti v obarvanju.
Leta 1976 sta ameriška mikologa Mitchel in Smith v Koloradu opisala novo podvrsto, Mycena haematopus var. cuspidata s »kljunastim« izrastkom na klobuku, ki pa pogosto izgine med dozorevanjem glive. Geesteranus je omenjeno podvrsto poimenoval kot Mycena sanguinolenta var. cuspidata.
Bazidiokarp krvobetne čeladice, plodno telo podgobja oz. trosnjak, raste na razpadajočem lesu. Oblika klobuka je odvisna od razvojne stopnje glive: mlajši primerki so jajčaste ali stožčaste oblike, pozneje pa postanejo klobuki zvonaste oblike. Po popolni dozoritvi se robovi klobuka zavihajo navzgor, tako da postane klobuk skorajda raven, na sredini pa se pojavi izboklina (umbo). Največji premer klobuka znaša 4 cm, površina pa je sprva suha in prekrita s finim belkastim prahom, nato pa postane pološčena in vlažna. Poleg tega je sam klobuk pri odraslih primerkih polprozoren, zaradi česar je vidna žarkasta rast hif, kar odraža položaj lističev na spodnji strani. Barva klobuka je rdeče- do rožnato-rjava, pogosto z vijoličnimi odtenki, in je svetlejša proti robovih. Slednji so valoviti in imajo lahko raztrgan videz zaradi ostankov tanke membranske oz. pajčevinaste strukture, ki ščiti lističe med razvojem.Meso glive je bledo do vinsko rdeče in nima posebnega vonja. Po mehanski poškodbi, kot je zareza, mezi iz tkiva rdeče mleko oz. lateks. Lističi trosovnice (himenija) so priraščeni na bet in so sprva belkaste ali sivo vinske barve, pozneje pa postanejo rdeče-rjavi. Njihovo število je majhno (giblje se med 20 in 30) in segajo od roba klobuka do beta, zaradi česar nastanejo vmesni prostori. Prisotni so tudi manjši lističi (lamelule), ki pa ne segajo od roba do beta in so razvrščeni v dveh ali treh serijah enakih dolžin. Bet temno rdeče-rjave barve je okoli 9 cm visok ter 0,1-0,2 cm širok. Je votel in krhek. Pri mlajših primerkih je zgornji del beta gosto prekrit s prahom cimetne barve, ki izgine skozi čas. Pri dnišču so prisotni grobi dlakasti izrastki. Kot pri klobuku tudi iz tkiva beta mezi rdeče mleko v primeru poškodbe.Krvobetno čeladico zajeda plesen Spinellus fusiger, ki daje gostiteljski glivi »kosmat« videz.
Trosni prah je bele barve. Same spore so eliptične oblike, gladke in merijo 8–11 µm x 5–7 µm. So amiloidne, kar pomeni, da bodo absorbirale jod po obarvanju z Melzerjevim reagentom. Na vršičkih bazidijev so 4 spore. Cistide so terminalne celice hif v trosovnici in merijo 60-80 µm x 9-12 µm. Kaulocistide, tj. cistide na betu, so prisotne v skupinah oz. grozdih in merijo 20-55 µm x 3,5-12 µm. V tkivu lističev so prisotne številne celice, ki proizvajajo mleko in ga izločajo v primeru poškodbe.Površina trosovnice je belkaste barve in puhasta. Terminalni deli hif so lahko odebeljeni, moniliformne hife (oblika niza krogelnih struktur) pa so zelo redke. Bioluminiscenca je prisotna, vendar je šibka. Zunajcelične (ekstracelularne) oksidaze so prisotne in predstavljajo eno od ključnih komponent pri gniloživstvu.
Podobna vrsta iz rodu čeladic, ki proizvaja rdeče mleko, je M. sanguinolenta. Od krvobetne čeladice se loči po tem, da je manjša (premer klobuka je od 0,3-1 cm) in ima temno rjavo-rdeče robove klobuka, poleg tega pa raste rajši posamično v skupini kot pa v tesnejših zvezah s skupno bazo, in sicer na odmrlih listih in vejah, mahovih ter plasteh odpadlih borovih iglic. Barva klobuka pri M. sanguinolenta obsega rdeče- do oranžno-rjave odtenke, ostanki zaščitne membrane na robovih pa niso prisotni.
V okviru rodu čeladic se krvobetno čeladico najlažje prepozna in je tudi najpogostejša. V Severni Ameriki uspeva gliva južno od Aljaske, pogosta pa je tudi v Evropi. Na Japonskem in v Venezueli uspeva podvrsta M. haematopus var. marginata. Na Nizozemskem je ena od mnogih vrst gliv, ki redno rastejo na starih tramovih pomolov. V blagem podnebju raste načeloma vso leto.Je gniloživka oz. saprofit, zato pridobiva hranilne snovi preko razkrajanja organskih snovi. V skladu s tem navadno raste na gnilih deblih in štorih, navadno v skupini, pri kateri imajo vse glive skupno bazo. Razkroj lesa v gozdu je posledica skupnega delovanja širše skupnosti različnih vrst gliv. V smislu ekološke sukcesije je M. haematopus »pozni kolonizator«: rasti začne po tem, ko so les deloma razkrojile določene vrst gliv, ki razgrajujejo različne snovi, med drugim holocelulozo, tj. zmes celuloze in hemiceluloze.
Čeprav nekateri viri zatrjujejo, da je krvobetna čeladica užitna goba, se v splošnem gobo obravnava kot neužitno oz. se priporoča izogibanje zaradi morebitnih toksinov, na katere gliva še ni bila testirana.  Iskanje dodatno otežuje relativno majhna velikost. Okus mesa je blago oz. rahlo kisel.
Tako micelij kot tudi trosnjak pri vseh razvojnih stopnjah glive izkazujeta bioluminiscenco. Le-ta je sicer relativno šibka in velikokrat ni vidna niti s prostim očesom, prilagojenim na temo, zato so potrebni drugi načini zaznavanja, kot je večurna izpostavitev posebnim fotografskim filmom. Kljub temu, da biokemijski vidik bioluminiscence pri M. haematopus ni popolnoma raziskan, je v osnovi znano, da predstavlja ključno komponento tako kot pri vseh drugih luminiscenčnih glivah ter drugih organizmih encim luciferaza, ki oksidira določene substrate, imenovane luciferini, ki po prehodu iz vzbujenega energijskega stanja v osnovno stanje oddajajo svetlobo. Namen bioluminiscence pri glivah ni popolnoma razjasnjen, vendar obstajajo v glavnem tri hipoteze: po prvi naj bi gliva na ta način privabljala žuželke in tako olajšala raznos trosov na širše področje, po drugi strani pa bi lahko imela odbijajoči učinek na živali, ki se prehranjujejo z glivami, lahko pa bi preprosto bila stranski »produkt« drugih biokemijskih reakcij.
Krvobetna čeladica proizvaja številne edinstvene spojine. Glavni pigment je hematopodin B, ki je tako kemijsko občutljiv na izpostavitev zraku in svetlobi, da je bil dolgo časa znan le njegov stabilnejši razpadni produkt, hematopodin. Sinteza pigmenta je bila razjasnjena leta 1996. Hematopodini so prvi pirolokinolinski alkaloidi, ki so bili odkriti v glivah; pirolokinolini so v osnovi kombinacija pirola in kinolina, ki sta heterociklični aromatični organski spojini. Podobne spojine se nahajajo v morskih spužvah in imajo veliki potencial za raziskovanje zaradi raznovrstnih bioloških aktivnostih, kot so citotoksično delovanje proti tumorskim celicam ter protimikrobno delovanje. Med alkaloidnimi spojinami v glivi so med drugim še rdeči pigmenti micenarubini D, E in F. Pred odkritjem vseh omenjenih spojin so domnevali, da so pirolokinolinski alkaloidi redko prisotni v kopenskih organizmih.
"California Fungi—Mycena haematopus" — MykoWeb; Michael Wood in Fred Stevens (angleško)
Lactarius indigo je široko razširjena gliva iz družine golobičarke, ki raste na območju Severne in Srednje Amerike ter Vzhodne Azije. Raste tako v listnatih kot tudi v iglastih gozdovih, kjer tvori mikorizni odnos z mnogimi vrstami dreves. Meso je obarvano temno modro pri mlajših primerkih do svetlo modro-sivo pri starejših primerkih. Značilnost vseh vrst v rodu mlečnic je mleko oz. lateks, ki mezi iz tkiva glive po mehanski poškodbi (npr. pri zarezi). Pri L. indigo je mleko indigo modre barve, ki pa postane zelene barve po izpostavitvi zraku. Je užitna goba in ena pomembnejših poljščin, ki jo prodajajo na kmečkih trgih v Mehiki, Gvatemali in na Kitajskem.
L. indigo je ameriški mikolog de Schweinitz leta 1822 poimenoval kot Agaricus indigo, nato pa jo je švedski mikolog Fries premestil v rod mlečnic. Nemški botanik Kuntze je glivo poimenoval kot Lactifluus indigo leta 1891 v svoji razpravi Revisio Generum Plantarum, vendar predlagano ime ni bilo splošno sprejeto. Leta 1960 sta Hesler in Smith med raziskovanjem mlečnic v Severni Ameriki uvrstila glivo kot tipsko vrsto podrazvrstitve Caerulei v rodu mlečnic, ki jo označujeta modro mleko ter lepljivi in modri klobuk. Leta 1979 sta reorganizirala podrazvrstitve v rodu mlečnic ter uvrstila glivo v podrod Lactarius glede na barvo mleka in njegovo spremembo barve po izpostavitvi zraku.Specifično ime indigo izhaja iz latinske besede indicus color, kar dobesedno pomeni indijska barva, tj. modro barvilo za tekstilne izdelke, oz. poenostavljeno indigo modra barva. V osrednjem delu Mehike je znana kot añil, azul, hongo azul, zuin in zuine, v Veracruzu in Puebli pa tudi kot quexque.
Kot pri vse drugih glivah se tudi L. indigo razvije iz nodula, ki se razvije v podzemnem miceliju, omrežju hif, ki tvorijo podgobje glive. Pri ustreznih pogojih, tj. pri ustrezni temperaturi in vlažnosti ter zadostni količini hranilnih snovi, se razvije plodno telo podgobja, imenovanega bazidiokarp (plodišče oz. trosnjak pri prostotrosnicah). Klobuk, ki ima premer od 5–15 cm, je v začetku izbočen (konveksen), pozneje pa se na sredini vboči (tj. pojavi se depresija). Robovi klobuka so pri mladih primerkih zavihani navznoter, ščasoma pa se odvihajo in obrnejo navzgor. Osrednje vbočenje postane pri starih primerkih tako globoko, da postane oblika klobuka lijakasta, potem ko se robovi odvihajo in obrnejo navzgor. Površina klobuka je v svežem stanju indigo modre barve, zatem pa zbledi do sivo- oz. srebrno-modre barve, včasih so prisotne tudi zelene pege. Pogosto so prisotne koncentrične črte, ki razdelijo površino klobuka na izmenjujoče se svetlejše in temnejše kolobarje, poleg tega pa so nemalokrat prisotne še temnejše pege proti robu. Mladi primerki so lepljivi na otip.Meso je belkaste do modrikaste barve in po izpostavitvi zraku počasi postane zelenkasto ter ima blago kisel okus. Celotno meso je trdno, vendar se ga z lahkoto pretrga, prav tako se brez težav loči klobuk od beta. Mleko oz. lateks, ki se izceja iz poškodovanega tkiva, je prav tako indigo modre barve, po kratkem času pa obarva tkivo zelenkasto; tako kot meso ima tudi mleko blago kisel okus. Za L. indigo je značilno, da ne proizvaja toliko mleka kot druge vrste iz rodu mlečnic, poleg tega pa je pri starejših primerkih lahko mleko skorajda popolnoma odsotno.Trosovnica (himenij) je lahko bodisi neposredno priraščena na bet bodisi se prirašča na njega. Je indigo modre barve, s staranjem pa zbledi oz. se obarva zeleno pri poškodbi. Bet je visok od 2–6 cm in širok od 1-2,5 cm, pri dnišču je lahko zožen. Tudi bet je indigo modre do sivo- oz. srebrno modre barve. Notranjost beta je trdna in polna, s staranjem pa postane votla. Kot klobuk je tudi bet na začetku lepljiv oz. spolzek na otip, vendar se ščasoma osuši. Spoj klobuka in beta je centriran, čeprav je lahko postavljen rahlo izven središča. Razmnoževalne strukture so brez vonja.Lactarius indigo var. diminutivus je manjša sorta obravnavane glive, s premerom klobuka od 3–7 cm ter z 1,5-4 dolgim in 0,3–1 cm širokim betom. Pogosta je v Virginiji. Prvič je sicer bila odkrita v  Brazoria County, Teksas, poleg blatnih jarkov pod travo in plevelom, z borom vrste Pinus taeda v bližini.
Pri gledanju s prostim očesom (npr. pri odtisku spor) so spore kremaste do rumene barve. Pod svetlobnim mikroskopom so spore prozorne in eliptične, skorajda okrogle oblike, imajo amiloidne izrastke in so velikosti 7-9 µm x 5,5-7,5 µm. Z vrstičnim elektronskim mikroskopom so vidne mrežaste (retikularne) strukture.Trosovnica je plodni del plodišča in je zgrajena iz hif, ki segajo v lističe. V njej so vidni različni tipi celic, s pomočjo katerih lahko ugotovimo oz. razlikujemo določene vrste med sabo, v primeru da so makroskopske lastnosti nejasne. Bazidiji so velikosti 37-45 µm x 8-10 µm, na vršičkih pa se nahajajo 4 spore. Cistide so končne (terminalne) celice hif v trosovnici, v kateri ne nastajajo spore, pač pa služijo temu, da olajšajo raznašanje spor in da zagotavljajo primerno vlažnost okoli nastajajočih spor. Plevrocistide so cistide koničaste oblike in velikosti 40-56 µm x 6,4-8 µm, ki se nahajajo na površini lističev. Heilocistide so prisotne v velikem številu na robu lističev in merijo 40-56 µm x 6,4-8 µm.
Zaradi značilne modre barve plodišča in mleka lahko L. indigo zlahka ločimo od ostalih podobnih vrst iz rodu L. indigo. Srebrno-modra L. paradoxus, ki raste na vzhodnem delu Severne Amerike, ima sivo-modri klobuk v zgodnjem obdobju, vendar ima rdečkasto-rjavo do vijolično-rjavo mleko in trosišče. L. chelidonium ima rumenkast oz. temno rumeno-rjavi do modro-sivi klobuk ter rumenkasto do rjavo mleko. L. quieticolor ima modro obarvano meso pri klobuku in oranžno do rdeče-oranžno meso pri dnišču beta. Čeprav je izrazito modro obarvanje pri L. indigo redko v okviru rodu mlečnic, so bile v zadnjem času odkrite nove vrste na polotoški Maleziji z modrim mlekom ali mesom (npr. L. cyanescens, L. lazulinus in L. mirabilis).
Življenjski prostor L. indigo se razteza po južnem in vzhodnem delu Severne Amerike, vendar je najbolj pogosta blizu Mehiškega zaliva in v Mehiki. Dokaj pogosta je tudi v Apalačih. V Arizoni raste blizu borov vrste Pinus Ponderosa, medtem ko v Kaliforniji tovrsten odnos ni bil opažen. Raste tudi na Kitajskem, v Indiji, Gvatemali, in Kostariki, pretežno v hrastovih gozdovih. Glede na sezonski pojav plodišč v subtropskih gozdovih v Mehiki je največja proizvodnja spor v deževnem obdobju med junijem in septembrom.
L. indigo tvori mikorizni odnos z različnimi drevesi, tj. vzpostavi se mutualizem med drevesi, ki predstavljajo gostitelja in dajejo glivi hranila v obliki ogljikovih hidratov, nastalih pri fotosintezi, medtem ko posreduje gliva drevesu vodo z raztopljenimi minerali in aminokislinami. Podzemeljske hife tvorijo sloj tkiva okoli korenin drevesa, kar imenujemo ektomikoriza. Tovrstna tesna zveza je še posebej ugodna za drevo, saj gliva s pomočjo posebnih encimov mineralizira organske spojine in tako olajša prenos hranilnih snovi do drevesa.Raste tako v listnatih kot tudi v iglastih gozdovih, in sicer posamično ali v skupini. Dokaj pogosto rastejo tudi na poplavnih ravnicah, ki so bile poplavljene nedavno. V Mehiki tvori mikorizni odnos z Alnus jorullensis, Carpinus caroliniana, virginijskim gabrom ter z Liquidambar macrophylla, v Gvatemali s Pinus pseudostrobus ter drugimi vrstami hrastov in borov, v Kostariki pa s hrasti rodu Quercus. Pod nadzorovanimi laboratorijskimi pogoji tvori mikorizni odnos z neotropskimi vrstami borov, kot so P. ayacahuite, P. hartwegii, P. oocarpa in P. pseudostrobus ter z evrazijskimi vrstami borov, kot so alepski bor, črni bor, obmorski bor in rdeči bor.
L. indigo je znana užitna goba, ki ima rahlo kisli ali pekoči okus ter grobo in zrnato sestavo mesa. Meso je pri pripravi jedi najboljše narezati na tanke rezine. Modra barva izgine med kuhanjem, zaradi česar postane meso sivkasto. Zaradi zrnate sestave mesa ni primerna za sušenje. Primerke z obilno vsebnostjo mleka se lahko uporabi za dodajanje barve marinadi.V Mehiki prodajajo L. indigo na kmečkih trgih, navadno od junija do novembra kot »drugorazredno« poljščino. Prodajajo jo tudi na tržnicah v Gvatemali od maja do oktobra. ter v Yunnanu v jugozahodni Kitajski kot eno od trinajstih vrst mlečnic.
V splošnem vsebuje gliva okoli 95,1 % vode, 4,3 mg maščob na gram gobe (mg/g) ter 13,4 mg/g beljakovin. Vsebuje tudi 18,7 mg/g hranilnih vlaknin, kar je veliko več v primerjavi z dvotrosnim kukmakom (tj. 6,6 mg/g). V primerjavi z naravnim užitnimi gobami, kot so rdečkasta mušnica, Boletus frostii in Ramaria flava, vsebuje L. indigo največ nasičenih maščobnih kislin, pri čemer nosi stearinska kislina z 32,1 mg/g največji delež, kar je malo več kot polovica celokupne vrednosti maščobnih kislin.Modro barvo daje (7-izopropenil-4-metilazulen-1-il)metil stearat, organska lipofilna spojina, znana tudi kot azulen. Njegova prisotnost je edinstvena za L. indigo, kljub temu pa se podobna spojina nahaja v L. deliciosus.
Hongos del Parque "El Haya" - Lactarius indigo na YouTube - Armando López & Juventino García; Instituto de Genética Forestal Universidad Veracruzana (špansko)
Lantan (latinsko lanthanum) je kemijski element s simbolom La in vrstnim številom 57. Lantan je srebrno bela kovina, ki spada v 3. skupino periodnega sistema elementov in v skupino lantanoidov. V naravi se nahaja v nekaterih redkozemeljskih mineralih, običajno v kombinaciji s cerijem in drugimi redkozemeljskimi elementi. Lantan je kovna, raztezna in mehka kovina, ki na zraku hitro oksidira. Proizvaja se iz mineralov monazita in bastnezita z zapleteno večstopenjsko ekstrakcijo. Lantanove spojine se uporabljajo kot katalizatorji, aditivi za steklo, ogljene elektrode za obločne luči, kresilne kamenčke za vžigalnike, elektronske katode, scintilatorje itd. Lantanov karbonat (La2(CO3)3) je zdravilo proti hiperfosfatemiji.
Lantan je kovna, raztezna in mehka srebrno bela kovina, ki ima pri sobni temperaturi heksagonalno kristalno strukturo. Pri 310 °C preide v ploskovno centrirano kocko, pri 865 °C pa v telesno centrirano kocko. Na zraku hitro oksidira (centimeter debel vzorec bi popolnoma oksidiral v enem letu), zato v elementarnem stanju ni uporaben.
Posamezni atomi lantana se lahko vgradijo v molekulo fulerena. Če se z lantanom inkapsuliranim fulerenom napolnijo ogljikove nanocevke in se nato žarijo, nastanejo v njih nanoverige kovinskega lantana.
Lantan se pojavlja v oksidacijskih stanjih +3 in +2, od katerih je prvo mnogo bolj stabilno. LaH3 je zato bolj stabilen od LaH2. Lantan pri 150 °C zlahka zgori v lantanov(III) oksid:
4La + 3O2 → 2La2O3V vlažnem zraku se pri sobni temperaturi pretvori v hidratiziran oksid, pri čemer se močno poveča njegov volumen.Lantan je precej elektropozitiven in počasi reagira s hladno vodo, z vročo vodo pa hitro in tvori lantanov hidroksid:
2La(s) + 6H2O(l) → 2La(OH)3(aq) + 3H2(g)Kovinski lantan reagira z vsemi halogeni. Reakcija je pri temperaturi preko 200 °C burna:
2La(s) + 3I2(g) → 2LaI3(s)Z lahkoto se raztaplja v razredčeni žveplovi kislini in tvori raztopino, v kateri so La3+ ioni, ki so obstojni kot kompleksi [La(OH2)9]3+:
2La(s) + 3H2SO4(aq) → 2La3+(aq) + 3SO2−4(aq) + 3H2(g)Pri povišani temperaturi se spaja z dušikom, ogljikom, žveplom, fosforjem, borom, selenom, silicijem in arzenom in tvori binarne spojine.
Naravni lantan je sestavljen iz stabilnega izotopa 139La (99,91 %) in radioaktivnega izotopa 138La (0,01 %). Razpolovna doba 238La je 1,05·1011 let. Ostali izotopi so proizvedeni umetno. Med njimi je najbolj stabilen 237La z razpolovno dobo 60.000 let. Drugi izotopi imajo razpolovne dobe manjše od 24 ur, večina celo manjše od ene minute. Lantan ima tudi tri meta stanja.
Lantanovi izotopi imajo velik razpon relativnih atomskih mas, in sicer od 117 do 155 g/mol.
Ime lantan izvira iz grške besede λανθάνειν [lanthanein], ki pomeni "skrit". Odkril ga je švedski kemik  Carl Gustav Mosander leta 1839, ko je s segrevanjem delno razgradil vzorec cerijevega nitrata in nastalo sol raztopil v razredčeni dušikovi kislini. Lantan v relativno čisti obliki so izolirali leta 1923.
Lantan spada v skupino redkozemeljskih elementov, vendar v naravi sploh ni redek. Vsebnost lantana v zemeljski skorji je relativno velika – 32 ppm. Redke zemlje so dobile takšno ime, ker so resnično redke v primerjavi z "navadnimi" zemljami kot sta apnenec CaCO3 ali magnezit MgCO3 in se nahajajo samo na redkih nahajališčih.Najpomembnejša lantanova minerala sta monazit (Ce, La, Th, Nd, Y)PO4 in bastnezit (Ce, La, Y)CO3F, v katerih je v celotni količini lantanoidov od 25 do 38% lantana. Vsebnost lantana v bastnezitu je na splošno večja kot v monazitu. Bastnezit je bil vse do leta 1949 zelo redek mineral, ki ni bil komercialno zanimiv za pridobivanje lantanoidov, potem pa so odkrili obsežno nahajališče Mountain Pass v Kaliforniji. Kmalu zatem so odkrili tudi druga nahajališča, predvsem v Afriki in na Kitajskem.
Večina lantana se proizvede iz monazita in bastnezita. Zmes mineralov se najprej zdrobi in zmelje. Monazit se lahko zaradi svojih magnetnih lastnosti loči od jalovine z večkratno elektromagnetno separacijo. Obogatena ruda se nato obdela z vročo koncentrirano žveplovo kislino, pri čemer nastane raztopina sulfatov redkih zemelj. Raztopina se prefiltrira in delno nevtralizira z natrijevim hidroksidom do pH 3-4. Pri teh pogojih se iz raztopine obori in odstrani torij. Raztopina se zatem obdela z amonijevim oksalatom, ki redke zemlje pretvori v njihove netopne oksalate. Oksalati se zatem s praženjem pretvorijo v okside. Oksidi se raztopijo v dušikovi kislini, pri čemer se izloči ena od glavnih komponent cerij, katerega oksid v dušikovi kislini ni topen. Lantan se iz raztopine izloči s kristalizacijo kot dvojna sol z amonijevim nitratom, ki je manj topna kot dvojne soli drugih redkih zemelj.Najbolj učinkovit način ločitve lantanove soli iz raztopine soli redkih zemelj je ionska izmenjava. V tem procesu se njegovi ioni adsorbirajo na ustreznem ionskem izmenjevalcu z zamenjavo z vodikovimi, amonijevimi ali bakrovimi ioni. Ioni redkih zemelj se nato selektivno izpirajo z ustreznimi kompleksirajočimi solmi, na primer z amonijevim citratom ali nitrilotracetatom. Lantan se lahko loči od drugih redkih zemelj tudi z ekstrakcijo s primernimi organskimi topili, na primer s tributil fosfalatom. Trenutno se za ekstrakcijo največ uporablja 2-etilheksil ester 2-etilheksilfosfonske kisline, s katerim je laže ravnati kot z njegovim predhodnikom 2-etilheksil fosfatom.
Kovinski lantan se iz oksida pridobiva s segrevanjem z amonijevim kloridom ali fluoridom in fluorovodikovo kislino pri 300-400 °C, pri čemer nastane njegov klorid ali fluorid:
La2O3 + 6NH4Cl → 2LaCl3 + 6NH3 + 3H2OSledi redukcija z alkalijskimi ali zemljoalkalijskimi kovinami v vakuumu ali zaščitni atmosferi argona:
LaCl3 + 3Li → La + 3LiClČisti lantan se lahko proizvede tudi z elektrolizo taline brezvodnega LaCl3 in NaCl ali KCl pri povišani temperaturi.
Lantan se je prvič komercialno uporabil v mrežicah za plinske svetilke. Carl Auer von Welsbach je v ta namen uporabil zmes 60 % magnezijevega oksida, 20 lantanovega oksida in 20 % itrijevega oksida. Zmes je leta 1885 patentiral pod imenom Actinophor. Mrežice so dajale zelenkasto svetlobo in niso bile preveč uporabne. Njegovo podjetje, ki je leta 1887 ustanovilo tovarno v Atzgersdorfu, je že leta 1889 propadlo.V sodobnem času imajo lantan in njegove spojine precej široko področje uporabe:
La(Ni3,6Mn0,4Al0,3Co0,7) je eno od gradiv za anode v nikej-kovinsko hidridnih baterijah. Zaradi visokih stroškov ekstrahiranja drugih lantanoidov se namesto čistega lantana uporablja mischmetal - zlitina z več kot 50 % lantana. Zlitina je medkovinska spojina vrste AB5. Nikelj-kovinsko hidridne baterije se vgrajujejo v večino sodobnih hibridnih avtomobilov, zato je poraba lantana zelo velika. V Toyoto Prius je vgrajenih 10–15 kg lantana, tehnologija, ki bi povečala zmogljivost baterij, pa zahteva kar dvakrat večjo količino lantana.
Gobaste zlitine za skladiščenje vodika lahko vsebujejo tudi lantan. V takšne zlitine se lahko v reverzibilnem adsorbcijskem procesu vskladišči do 400 krat večji volumen vodika kot ga imajo same. Ker se med vsakim procesom sprošča toplota, bi lahko takšne zlitine služile tudi v sistemih za sladiščenje energije.
Mischmetal je piroforna zlitina, ki se uporablja za izdelavo kresilnih kamenčkov za vžigalnike, in vsebuje 25-45 % lantana.
Lantanov oksid  (La2O3) in borid (LaB6) se uporabljata v elektronkah za vroče katode, ki močno emitirajo elektrone. Kristali LaB6 se uporabljajo tudi kot viri elektronov v elektronskih mikroskopih in Hallovih motorjih.
Lantanov fluorid (LaF3) je bistvena komponenta fluoridnega stekla z imenom ZBLAN. Steklo je izredno prepustno za infrardečo svetlobo in se zato uporablja v optičnih komunikacijskih sistemih.
S cerijem prevlečen lantanov(III) bromid in lantanov(III) klorid sta sodobna anorganska scintilatorja, ki imata velik svetlobni izkoristek, najboljšo energijsko resolucijo in hiter odziv. Sevanje svetlobe je zelo stabilno in precej visoko na širokih temperaturnih območjih, zato sta še posebno uporabna pri visokih temperaturah. Takšni scintilatorji se že uporabljajo komercialno v detektorjih nevtronov ali gama žarkov.
Okrog 25 % spojin redkih zemelj se porabi za ogljene obločne luči, ki se uporabljajo za razsvetljavo predvsem v filmskih studijih in projektorjih.
Lantanov(III) oksid (La2O3) izboljša odpornost stekla proti alkalijam in se uporablja za proizvodnjo specialnih optičnih stekel, na primer stekel za absorbcijo infrardeče svetlobe in leč za kamere in teleskope. Stekla imajo namreč visoke lomne količnike in majhno sipanje svetlobe.
Lantanov(III) oksid se uporablja tudi kot aditiv, ki v tekoči fazi pospeši rast zrn med sintranjem silicijevega nitrida in cirkonijevega diborida.
Majhne količine lantana se dodajajo jeklom za poboljšanje njihove kovnosti, odpornosti na udarce in vlečnosti. Dodatek lantana k molibdenu zmanjša njegovo trdoto in občutljivost na temperaturne spremembe.
Majhne količine lantana so v mnogih proizvodih za vzdrževanje plavalnih bazenov, ker odstranjujejo fosfate, s katerimi se hranijo alge.
Lantanov oksid se kot substitut za radioaktivni torij dodaja volframu, ki se uporablja za elektrode za obločno varjenje.
Lantanove spojine, pa tudi spojine drugih elemetno redkih zemelj (oksidi, kloridi, itd.), so sestavni del raznih katalizatorjev, na primer katalizatorjev za krekiranje nafte.
Lantan-barijevo radiološko datiranje se uporablja za ocenjevanje starosti kamnin in rud, vendar tehnika ni preveč razširjena.
Lantanov karbonat (Forsenol, Shire Pharmaceuticals) se uporablja kot zdravilo, ki absorbira viške fosfatov pri hiperfosfatemiji oziroma v zadnjih stadijih bolezni ledvic.
Lantanov fluorid se uporablja v premazih za fosforjeve svetilke. V zmesi z evropijevim fluoridom se uporablja tudi v kristalnih membranah za selektivne elektrode fluorovih ionov.
Lantan se podobno kot hrenova peroksidaza uporablja v molekularni biologiji kot indikator elektronske gostote.
Lantan nima nobene znane biološke vloge. Pri zaužitju se ne absorbira, pri injiciranju pa se izloča zelo počasi. Že omenjeni lantanov karbonat s komercialnim imenom Fosrenol® se uporablja kot zdravilo za eliminiranje presežka fosfatov pri boleznih ledvic.Lantan ima farmakološke učinke na nekatere receptorje in ionske kanale. Posebno učinkovit je za receptorje GAMK (gama-aminomaslena kislina), ki so glavni inhibitorni živčni prenašalci (nevrotransmiterji) v osrednjem živčevju vretenčarjev.
Lantan je malo do srednje strupen in zahteva skrbno ravnanje. Najnevarnejši je v delovnem okolju zaradi možnosti inhalacije plina, kar lahko povzroči pljučni edem, še posebej ob daljšem izpostavljanju. Povečuje tudi možnost nastanka pljučnega raka, verjetno pa predstavlja nevarnost za jetra zaradi kopičenja. Pri živalih lahko negativno vpliva na razmnoževanje in razvoj ter živčevje.

Lédava (nemško Limbach, madžarsko Lendva) je reka v severovzhodni Sloveniji in sosednji Avstriji, levi pritok Mure. Izvira pri vasi Pichla na avstrijskem Štajerskem, po nekaj kilometrih priteče v Slovenijo, teče proti jugu do umetnega Ledavskega jezera, nato zavije proti jugovzhodu in teče ves čas po severnem delu Murske ravnine. V spodnjem toku je mejna reka med Slovenijo in Madžarsko, nato pa se na najvzhodnejši točki Slovenije, slovensko-hrvaško-madžarski tromeji, izliva v Muro.
Ledava ima izrazito asimetrično porečje: z desne strani sta edina pritoka Črnec in Kopica, z leve pa se vanjo stekajo Klavžni potok (nemško Klausenbach) v avstrijskem Grabenlandu ter številni pritoki z Goričkega, mdr. Lukaj, Grački potok, Bodonski potok, Brezovski potok, Mačkovski potok, Martjanski potok, Lipnica, Kobiljski potok in tik pred izlivom še Velika Krka (madžarsko Nagy-Kerka).
Kot nižinski vodotok ima večino časa počasen tok in zlasti poleti majhen pretok. Zaradi tega in skoraj v celoti močno preoblikovane umetne struge spada med dokaj onesnažene in ekološko prizadete vodotoke. Obsežen del poplavne ravnice med desnim bregom Ledave in Muro je pomemben habitat za črno štorkljo, srednjega detla in belovratega muharja in je vključen v evropsko omrežje Natura 2000, katere namen je ohranitev biotske raznovrstnosti.
Ledava izvira kot majhen potok pri vasi Pichla na avstrijskem Štajerskem in teče po ozki dolini (nemško Pichlagraben) med gričevjem proti jugovzhodu. Pod vasjo Kapfenstein se dolina nekoliko razširi in potok teče med polji in travniki naprej mimo Nove Štifte (nemško Neustift bei Kapfenstein) do Strgarjevega (nemško Kalch) tik ob avstrijsko-slovenski meji, kjer dobi z leve prvi večji pritok Klavžni potok (nemško Klausenbach). Tu se značaj doline povsem spremeni, saj Ledava vstopi v ozko, poldrugi kilometer dolgo sotesko, v kateri se je prebila skozi ozek pas metamorfoziranih paleozojskih skrilavcev, ki se zaradi večje odpornosti proti eroziji kot nekoliko višji otok dvigajo nad okoliško gričevje (najvišji je Sotinski breg, 418 m; vzhodno od soteske). Pri Sotini se dolina ponovno razširi in Ledava teče po njej proti jugu mimo Rogašovec in Sv. Jurija, sprva po naravni, od Sv. Jurija dalje po regulirani strugi proti Ledavskemu jezeru. Pred izlivom v jezero teče po mokrotnem dolinskem dnu, kjer se mu z leve pridruži pritok Lukaj, v jezero pa se steka po skoraj kilometer dolgem, nizkem in z bujnim rastjem poraščenem naravnem nasipu.
Umetno Ledavsko jezero je nastalo za leta 1978 zgrajeno pregrado in naj bi služilo varovanju pred poplavami in za umetno namakanje, zdaj je zelo pomembno tudi zaradi bogatih mokriščnih habitatov in ptičjega sveta. Dolvodno od jezera pa vse do malo pred izlivom v Muro je reka v celoti regulirana in spremenjena v enoličen odtočni kanal, ki se vije po ravnini med obsežnimi njivskimi površinami. Močno nasipanje Mure v zadnji ledeni dobi je Ledavo potisnilo proti severu, tako da mora teči skoraj povsem vzporedno z Muro več kot 50 km daleč blizu vznožja gričevnatega Goričkega. Z ravnine na desnem bregu, zgrajene iz rečnih naplavin Mure, na celotnem odseku ne dobi nobenega večjega pritoka, z izjemo Črnca in Kopice dolvodno od Lendave. Nasprotno pa dobiva z Goričkega celo vrsto majhnih potokov, ki so v spodnjem toku prav tako večinoma regulirani, mdr. Grački potok, Brezovski potok, Mačkovski potok, Martjanski potok, Lipnica in Kobiljski potok. Široko dolinsko dno je večinoma intenzivno obdelano, zaradi nekdanjih poplav pa je večina naselij nekoliko odmaknjena od reke.
V srednjem toku teče skozi severni del Murske Sobote, tik pred mestom pa se od nje odcepi 7,6 km dolg razbremenilni kanal (zgrajen 1948−1958), namenjen odvajanju presežkov vode naravnost v Muro. Svoj tok nadaljuje reka mimo Turnišča, od tu naprej pa postaja dolinsko dno vse bolj mokrotno in malo nad pomursko avtocesto vstopi v Črni log, obsežno območje ravninskega gozda na mokrotni naplavni ravnici ob Ledavi in pritokih. Pri Lendavi se povsem približa gričevnatim Lendavskim goricam, nato pa se obrne proti jugovzhodu in dolvodno od Pinc tvori državno mejo z Madžarsko. Ta del ravnine je mokroten in poraščen z gozdom (Murska šuma) in travniki. Z leve strani sprejme še svoj največji pritok Veliko Krko (madžarsko Nagy-Kerka) in se le malo naprej, na najvzhodnejši točki Slovenije, izliva v Muro.Težko je enoznačno odgovoriti na vprašanje, ali je Ledava desni pritok Velike Krke ali pa se Ledava izliva v Veliko Krko in ta kot levi pritok v Muro. V takšnih primerih se kot glavni vodotok upošteva daljša in večja reka, kar je v tem primeru Ledava, vendar pa vprašanje ni tako preprosto in bi ga bilo treba še podrobneje raziskati; problem je še nekoliko zanimivejši, ker po zadnjih nekaj kilometrih Ledave poteka slovensko-madžarska državna meja.
Po uradnih podatkih ARSO je Ledava levi pritok Mure, kar je jasno razvidno iz seznama in opisa t. i. površinskih vodnih teles v Sloveniji: odsek Ledave od Ledavskega jezera do sotočja z Veliko Krko ima šifro SI442VT91, odsek z imenom VT Ledava mejni odsek pa SI442VT92.. Tudi na jožefinskem vojaškem zemljevidu iz druge polovice 18. stoletja je jasno zarisano, da je Ledava večji vodotok in da se manjša Krka jugozahodno od vasi Dobri izliva vanjo kot levi pritok (približno, kjer avtocesta danes prečka Veliko Krko), vendar pa je v opisu drugače pojasnjeno: »Za krajem Dobri, kjer se Ledava izteka v Krko, prva izgubi svoje ime; Krka je potem 15 sežnjev široka, 3½ čevlja globoka, dno je močvirno, bregova ravna.« Nekateri drugi viri, tako starejši kot novejši, nasprotno trdijo, da je Ledava pritok Velike Krke. A. Melik piše v svoji monografiji o Sloveniji, da »Ledava teče od tod (od Cankove, op. p.) vzporedno z glavno reko, se pravzaprav celo oddaljuje od nje ter se končno izteka v Krko, prihajajoč potemtakem šele posredno v Muro.« Tudi v Enciklopediji Slovenije je zapisano, da »se [Ledava] izliva vzhodno od Lendave v Krko«, prav tako izrecno v publikaciji ob 10-letnici slovensko-madžarskega sporazuma o upravljanju voda: »Potok Ledava je desni pritok Velike Krke, vanjo se izliva na območju naselja Szemenyecsörnye.« Nekateri viri navajajo, da se je Ledava nekoč izlivala v Muro, nato pa naj bi jo okrog leta 1850 zaradi zmanjšanja poplav speljali po umetni strugi v Krko. Možno je, da ta podatek ni povsem točen, saj je na jožefinskem vojaškem zemljevidu iz druge polovice 18. stoletja jasno vidno, da se je Velika Krka že takrat izlivala v Ledavo.
Jezikoslovci menijo, da je možno izvor imena reke iskati v dveh smereh: lahko bi nastalo iz nemškega osebnega imena Lindolf (Lindolfesbach = Lindolfova voda) ali pa iz nemškega imena Lindach (iz srednjevisokonemških besed Linde = lipa + Ache = voda). Po tem mnenju naj bi ime prvotno pomenilo lipova voda (= voda, ob kateri rastejo lipe). Nemško ime reke (Limbach) naj bi nastalo naknadno z zamenjavo drugega člena imena s sopomenko Bach = potok.
V starejših virih se ime reke pojavlja v različnih oblikah, med drugim kot Lyndwa (1208), Lindua (1213, 1366), Lyndua (1232) in Lendua (1346).
Pred obsežnimi regulacijami, ki so povsem spremenile podobo reke, je bila Ledava v večjem delu toka značilna nižinska reka z zelo majhnim strmcem in počasnim tokom. Zaradi pretežno ilovnatih naplavin je bila njena naplavna ravnica vedno mokrotna in izpostavljena poplavam, prav tako ob njenih pritokih z Goričkega, zato so se naselja razvrstila nekoliko vstran od nje, izven dosega pogostih poplav.
Ledava ima neznačilen snežno-dežni režim s prvim viškom v decembru in drugim viškom v marcu ter izrazitim nižkom v poletnih mesecih, ki ga precej ublaži zadrževanje vode v Ledavskem jezeru; kljub temu se je avgusta 2012 zgodilo, da je reka na nekaterih odsekih presahnila. Pred izgradnjo zadrževalnika je imela v poletnih mesecih še manj vode, saj ima zaradi gričevnatega površja in razmeroma položnih pobočij zelo nizek specifični odtok (5,8 l/s/km2; vodomerna postaja Čentiba) in odtočni količnik (21,6 %; vodomerna postaja Čentiba). Z vidika možnosti pridobivanja vode iz Ledave za umetno namakanje je neugoden trend zmanjševanja pretokov; v obdobju 1971–2000 je znašal povprečni pretok na vodomerni postaji v Čentibi še 4,91 m3/s.
Zaradi zadrževanja vode v jezeru so se precej spremenili tudi značilni pretoki Ledave: na vodomerni postaji Čentiba so v obdobju 1981–2010 izmerili najnižji pretok 0,145 m3/s (30. 8. 2003; v obdobju 1971–2000 0,46 m3/s); največji pretok v istem obdobju so zabeležili 19. septembra 2010 (90,6 m3/s), ki pa ga je presegel izmerjeni pretok ob neurju 16. julija 1972 (112 m3/s).
Na opozorilni karti poplav Agencije Republike Slovenije za okolje (ARSO) je velik del naplavnih ravnic ob Ledavi (razen dolvodno od Ledavskega jezera) in ob spodnjem toku goričanskih pritokov označen kot poplavno območje zelo redkih poplav v skupni velikosti okoli 100 km2. V zadnjih desetletjih se sicer pojavljajo le manj obsežne poplave, vendar pa je bilo nekoč povsem drugače: »Tudi Ledava, ki je normalno prav skromen potok, v povodnji silno naraste, saj se izliva vanjo voda domala z vsega Goričkega, ter se razlije na obe strani. V času prav velikih povodnji seže ledavska voda silno na široko in ravan se skrije v umazano rjavi poplavi, v kateri zlasti iz blata zgrajene hiše mnogo trpe.«Najhujša poplava v porečju Ledave se je zgodila zaradi silovitega deževja v noči z 11. na 12. november 1925, ko so poplavne vode sredi noči nenadoma zalile tudi Mursko Soboto. Voda je v mestu segla do 2 m visoko in poškodovala več kot polovico od takratnih 150 hiš. Ljudje so se zatekli v železniške vagone na postaji, v poplavnih vodah sta umrla dva človeka in veliko živine.Pozitiven učinek zadrževanja vode v Ledavskem jezeru se je pokazal ob poplavah 18. in 19. septembra 2010. Ledava je 19. septembra dosegla na vodomerni postaji Čentiba največji pretok 90,6 m3/s, kar je ustrezalo 25–50-letnim poplavnim vodam. Brez zadrževanja presežkov vode bi bil pretok bistveno večji in bi se voda verjetno razlila po veliko večji površini. Kljub temu in drugim vodogradbenim ukrepom naplavne ravnice ob Ledavi in pritokih niso povsem varne pred poplavami, k spremenjenim vodnim razmeram svoje prispeva tudi obsežna mreža osuševalnih kanalov in jarkov.
Kot nižinski vodotok ima Ledava večino časa počasen tok in zlasti poleti majhen pretok ter skoraj v celoti močno preoblikovano umetno strugo, zato spada med precej onesnažene in ekološko prizadete vodotoke. Uradni podatki ARSO sicer kažejo, da je Ledava v večjem delu toka v dobrem kemijskem ter zmerno dobrem do dobrem ekološkem stanju, vendar je to še daleč od t. i. dobrega okoljskega stanja, ki ga mora Slovenija kmalu doseči v skladu z evropsko direktivo o vodah. Zaradi obsežnih njivskih površin v neposredni bližini struge je precej obremenjena tudi z ostanki pesticidov in herbicidov ter z različnimi organskimi odpadki. Razmere so najslabše poleti, ko svoje prispevajo še visoke temperature vode, zaradi česar prihaja celo do pomanjkanja kisika v vodi in posledično do poginov rib (poleti 2012 je na nekaterih odsekih Ledava tudi presahnila).
Ledava je eden najbolj temeljito preoblikovanih vodotokov v Sloveniji. Bolj ali manj naravna struga je ohranjena samo v kratki soteski nad Nuskovo, v ostalem toku je večinoma spremenjena v umetni odtočni kanal s trapezastim prečnim profilom, marsikje brez kakršnekoli obrežne vegetacije in naravnih oblik v strugi. Takšni posegi so močno prizadeli tudi živi svet v njej, ki je zaradi spremenjene morfologije struge in dolgoletne onesnaženosti močno osiromašen. Glavna razloga za tako obsežne posege sta bila pridobivanje novih kmetijskih zemljišč in zaščita teh zemljišč ter bližnjih naselij pred poplavami.
Prve večje posege v Ledavo so izvedli že sredi 19. stoletja v spodnjem toku, ko so še v tedanji Ogrski okrog 1850 speljali reko v umetni kanal vse od izpod Murske Sobote do Krke (madž. Adovány árok ali Adovány csatorna). Mogoče so takrat tudi preusmerili Ledavo v Krko. Leta 1901 so v Lendavi ustanovili Družbo za odvajanje visokih voda s kmetijskih površin ob Ledavi, ki naj bi skrbela za vzdrževanje kanala in urejanje njegovih pritokov. Leta 1907 so dobili dovoljenje za ureditev vodotokov in izsuševanje močvirnih površin, vendar je kmalu po začetku del izbruhnila prva svetovna vojna in dela so bila prekinjena.Naslednji velik poseg v Ledavo je bila izgradnja 7,5 km dolgega razbremenilnika Ledava–Mura tik zahodno od Murske Sobote (1948–58), kasneje pa še izgradnja protipoplavnih zadrževalnikov: najprej je bilo ob zgornjem toku zgrajeno Ledavsko jezero s prostornino 5,6 milijonov m3 z namenom zmanjševanja poplavne konice, v letih 1980–83 na srednjem toku še suhi zadrževalnik Radmožanci s prostornino 6,3 milijonov m3, do leta 1985 so dokončali tudi dela na odseku Rakičan–Renkovci. S temi ukrepi naj bi trajno odpravili nevarnost večjih poplav ob Ledavi, vendar popolne varnosti pred poplavami enostavno ni mogoče zagotoviti.
Čeprav je nekoč Ledava ogrožala okolico s poplavami, je bila hkrati pomemben vir energije. Po urbarju iz leta 1524 je bilo ob Ledavi med vasema Ivanci in Dolina pri Lendavi kar 20 mlinov. Mlini so bili tudi ob zgornjem toku, delno je še ohranjen Fartekov mlin v Serdici, vendar ne deluje več. V Lendavi sta bila nekoč na Ledavi dva mlina v lasti družine Bánffyi, v Ivancih je nekoč deloval še lepo ohranjen Šadlov mlin.
Zaradi velikih posegov v strugo Ledave ter obsežnih melioracij ob srednjem in deloma spodnjem toku je nekdanji rastlinski in živalski svet ob vodotoku povsem spremenjen. Nekdanji mokrotni travniki so spremenjeni v obsežne njivske površine, današnja umetna struga nikakor ne premore tolikšne biološke pestrosti kot jo je imela nekdanja vijugasta, z obvodnim rastlinjem zaraščena reka. Kljub tolikšnim spremembam se je v Ledavi in njenih pritokih ponovno razširila vidra (Lutra lutra).V poplavni ravnici ob Ledavi se je kljub pretekli kolonizaciji in obsežnim melioracijam do danes ohranilo nekaj obsežnejših kompleksov nižinskih poplavnih gozdov, med katerimi so največji Hraščica pri Renkovcih, Dobrovniški log med Radmožanci in Nedelico, Črni log nad Lendavo in Murska šuma ob spodnjem toku Ledave. Velik del slednje med desnim bregom Ledave in Muro je vključen v območje Natura 2000, naknadno so v Naturo 2000 vključili še Dobrovniški log in Črni log, ki sta pomembna habitata za črno štorkljo (Ciconia nigra), srednjega detla (Dendrocopos medius) in belovratega muharja (Ficedula albicollis).
Biološke raziskave kažejo, da veliki posegi v strugo Ledave kljub vsemu niso bistveno zmanjšali števila ribjih vrst v reki, močno pa se je zmanjšalo število osebkov iste vrste. V letih po preureditvi struge so namreč naravni procesi do neke mere zmanjšali enoličnost grajene struge, saj reka prenaša in odlaga fino plavje, tako da ob nizkem vodostaju vodni tok že rahlo vijuga med nanosi plavja ob obeh bregovih. Med raziskavo julija 2012 so ugotovili, da živi v Ledavi 33 ribjih vrst, od tega 30 avtohtonih (domačih) in tri tujerodne (rjavi somič, sončni ostriž in srebrni koreselj). Med avtohtonimi vrstami jih je kar 18 na Rdečem seznamu ogroženih vrst IUCN, mdr. mrena (Barbus barbus), podust (Chondrostoma nasus), pezdirk (Rhodeus amarus), klen (Squalius cephalus), ogrica (Vimba vimba), smuč (Sander lucioperca) idr.
Melik, Anton, 1957. "Štajerska s Prekmurjem in Mežiško dolino". Slovenska matica, Ljubljana, 594 str. COBISS 3363843.
"10 let slovensko-madžarskega sporazuma o upravljanju voda" (PDF). Ministrstvo RS za okolje, prostor in energijo, Ljubljana. 2004. str. 72. COBISS 3325978.
Hozjan, Andrej, 2007. Dolnje Prekmurje v jožefinski vojaški izmeri 1784 in pomen vira za raziskave tedanjega prostora med Rabo in Muro. Zbornik Soboškega muzeja, št. 9–10, str. 7–29. Murska Sobota.
Šajn Slak, Alenka, Nataša Smolar-Žvanut, Danijel Vrhovšek, Aleksandra Krivograd Klemenčič, 2007. Ekomorfološke strokovne podlage in idejne rešitve z ekoremediacijo v zgornjem povodju Ledave. 18. Mišičev vodarski dan – zbornik referatov, str. 192–196. http://mvd20.com/LETO2007/R28.pdf.
Šandor, Drago, 2010. Možnost izkoriščanja vodnega potenciala reke Ledave. Diplomsko delo. Fakulteta za elektrotehniko, računalništvo in informatiko Univerze v Mariboru, 99 str. Maribor.

Lepenci (tudi lepenjci; znanstveno ime Chrysomelidae) so velika družina vsejedih hroščev (Polyphaga), v katero uvrščamo okoli 35.000 opisanih vrst hroščev. So skoraj izključno rastlinojedi, med njimi pa je verjetno najbolj znan koloradski hrošč (Leptinotarsa decemlineata), ki sodi med najhujše škodljivce v kmetijstvu.
V splošnem so lepenci majhni do srednje veliki hrošči, ki merijo med 2,5 in 10 mm v dolžino. Pogosto so prelivajočih se kovinskih barv najrazličnejših odtenkov. Njihovo telo je največkrat ovalne oblike, z močno obokanimi pokrovkami (elitrami), ki pokrivajo ves zadek. Glava je majhna in komaj vidna pod dobro razvitim oprsjem. Tipalnice večinoma ne presegajo tretjine dolžine telesa, po obliki so nitaste ali glavničaste. Noge imajo zelo različno razvite, večinoma kratke in šibke, pri nekaterih skupinah pa močne, z zadnjim parom prilagojenim za skakanje. Pokrovke lahko segajo tudi širše od zadka ali so oblikovane v različne strukture. Na zunaj so nekatere vrste zelo podobne polonicam, od katerih jih najzanesljiveje ločimo po stopalcih (tarsus) nog - ta so zgrajena iz petih členov, od katerih en na zunaj ni opazen (pri polonicah iz štirih).
V območjih z zmernim podnebjem prezimijo kot odrasle živali. Na leto se izmenja več generacij, v nekaterih primerih na ličinke pazijo samice in odganjajo različne plenilce, kot so mravlje.
So skoraj izključno rastlinojedi, največ se jih prehranjuje z listi. Izjema so recimo predstavniki poddružine Cryptocephalinae, ki jedo odmrle liste. Prehrana ličink je bolj raznolika; med njimi najdemo take, ki vrtajo znotraj listov, druge grizejo po površini, napadajo korenine, semena ali stebla. Mnogo vrst je vezanih na bližino vode.
Pred plenilci se branijo s strupenimi obrambnimi spojinami, ki jih mnoge vrste dobijo iz tkiv strupenih rastlin, s katerimi se prehranjujejo, ali pa jih sintetizirajo same. Podobno kot polonice izvajajo »refleksno krvavitev« - kadar jih kaj vznemiri, izločajo obrambne snovi v obliki tekočine skozi nožne sklepe, kar izgleda, kot bi krvaveli.
Kratek generacijski čas pomeni, da se lahko v ugodnih razmerah lepenci izredno hitro namnožijo. Kadar napadejo rastline, ki jih za svojo prehrano ali les goji človek, lahko povzročijo veliko škode. Ličinke lepencev iz poddružine Bruchinae delajo škodo na spravljenih semenih (npr. fižolovih, grahovih ali pšenici). Med najbolj znanimi je koloradski hrošč, lepenec iz poddružine Chrysomelinae, ki so ga po 1. svetovni vojni zanesli iz Severne Amerike in od takrat povzroča resno škodo na nasadih krompirja ter drugih razhudnikovk (npr. paradižnika). Ekonomsko pomembnejše vrste so med drugimi še beluševka (Crioceris asparaga, na beluših), topolovka (Chrysomela populi, na topolih), Xanthogaleruca luteola (na brestih), Erynephala puncticollis (na pesi) itd.
Proti lepencem se največ borijo s kemičnimi sredstvi - insekticidi in feromonskimi pastmi. Težavo pri takem načinu kontrole med drugim predstavlja tudi to, da jim kratek generacijski čas omogoča hiter razvoj odpornosti proti posameznim insekticidom. Tako se je pri populacijah koloradskega hrošča do sedaj razvila odpornost proti vsaj 49 različnim insekticidom vseh razredov. Po drugi strani pa nekatere vrste, ki se prehranjujejo s koreninami, s pridom uporabljajo pri biološkem nadzoru invazivnih rastlinskih vrst.
Najstarejše fosile, ki potrjeno pripadajo lepencem, datirajo v kredo, pred okoli 100 milijoni let. Ostanki so presenetljivo skromni, obsegajo le dva v jantar ujeta primerka in en primer značilnih sledi prehranjevanja na fosiliziranih listih rastline, sorodne ingverju. Na teh temeljih predpostavljajo, da se je večina današnjih poddružin razvila v pozni kredi, hkrati z obsežno radiacijo kritosemenk. So bližnji sorodniki kozličkov (družina Cerambycidae).
Lepenci so zelo velika družina hroščev, katerih predstavnike največkrat ločujejo le mikroskopski znaki, zato se njihova klasifikacija, ki je tradicionalno temeljila na morfoloških znakih, z novimi odkritji hitro spreminja. Več splošno sprejetih poddružin je bilo tako pred kratkim reklasificiranih, bodisi so jih dvignili na nivo samostojne družine (npr. Orsodacnidae in Megalopodidae), bodisi vključili v obstoječe poddružine (npr. Alticinae, Chlamisinae, in Clytrinae). Verjetno se bo danes sprejeta taksonomska razdelitev družine z novimi podatki (predvsem molekularnimi) še spremenila.
Med okoli 500 vrstami, ki so znane za Slovenijo, je največ, okoli 250 vrst bolhačev, za katere je značilna majhna telesna velikost in zadnje noge, prilagojene za skakanje (zaradi česar so dobili ime po bolhah). Vendar pa bolhače, ki so jih včasih klasificirali na taksonomskem rangu poddružine (Halticinae oz. Alticinae), danes uvrščamo v naddružino Galerucinae, znotaj katere taksonomska razmerja še niso pojasnjena in tako tudi ne status bolhačev. Favnistično zanimive so vrste iz rodu gornic (Oreina), ki živijo v visokogorju, nekatere med njimi so endemiti jugovzhodnega dela Alp.
Grimaldi D.; Engel M.S. (2005). Evolution of the Insects. Cambridge: Cambridge University Press. COBISS 55898625. ISBN 0521821495. 
Gullan P.J.; Cranston P.S. (2005). The Insects - an outline of entomology (3 izd.). Blackwell publishing. COBISS 427253. ISBN 1-4051-1113-5. 
Sket B. s sod (ur.) (2003). Živalstvo Slovenije. Tehniška založba Slovenije, Ljubljana. str. 664. COBISS 123099392. ISBN 86-365-0410-4. 
Triplehorn, Charles A.; Johnson, Norman F. (2005). Borror and DeLong's Introduction to the Study of Insects (7 izd.). Belmont : Thomson Brooks/Cole. COBISS 1573286. ISBN 0-03-096835-6.

Letálo (tudi avión in  aeroplán) je zrakoplov s fiksnimi krili, težji od zraka, ki leti z izkoriščanjem dinamičnega vzgona zraka, ki teče ob njegovih krilih. Za razliko od nekaterih drugih zrakoplovov se vzgon ustvarja s premikanjem celotnega letala naprej skozi zrak s pomočjo motorja, ki ustvarja potisk. Najpomembnejši deli običajnega letala so krila, trup, rep s horizontalnim in vertikalnim stabilizatorjem, podvozje in motor. Slovenski zakon o letalstvu letalo definira kot »zrakoplov na motorni pogon, težji od zraka, ki dobi vzgon v letu predvsem od aerodinamičnih reakcij na njegove površine«. 
Najbolj verjetno je, da je prvo letalo, ki je letelo, izdelal Francoz Clement Ader. S svojim letalom Eole (po bogu vetra Eolu), ki je bilo podobno netopirju s štirikrakim propelerjem in ga je poganjal parni stroj, je poletel leta 1890 in izkušnje nadgradil z letalom Avion (odtod slovenska sopomenka »avion« za letalo), s katerim je na višini 20 metrov preletel 50 m, z nadaljnjimi modeli pa do 150 metrov. Nemec Otto Lilienthal je s svojimi jadralniki prvič poletel leta 1891 in je zato, ker je prvi uspel nadzorovano poleteti, za mnoge prvi letalec na svetu. Prvi polet sodobnega letala z motorjem z notranjim zgorevanjem, ki ga je bilo moč krmiliti, sta izvedla brata Wright na peščeni plaži v Kitty Hawku na vzhodu ZDA. Z letalom Wright Flyer je 17. decembra 1903 Orville Wright preletel 36 metrov, kasneje istega dne pa je več poletov opravil še Wilbur Wright.K nadaljnjemu razvoju letal in letalstva sta izredno pripomogli obe svetovni vojni. Od propelerskega letala z motorjem z notranjim zgorevanjem se je razvoj potniških in vojaških letal po 2. svetovni vojni usmeril predvsem v reaktivna letala, medtem ko pri športnih in ultralahkih še vedno prevladuje propelerski pogon.
Prvo slovensko letalo, Eda 1, sta leta zasnovala, zgradila in z njim 25. novembra 1909 poletela brata Edvard in Jože Rusjan. Njuno tradicijo nadaljuje podjetje Pipistrel iz Ajdovščine, ki izdeluje inovativna lahka letala.
Ob prvi uporabi v angleščini konec 19. stoletja (pred prvim poletom z lastnim pogonom) je beseda »airplane« in »aeroplane« (kasneje slovensko s tujko: aeroplan) izšla iz francoske besede aéroplane, ki izhaja iz starogrške besede ἀήρ (aēr), zrak, in tudi latinske besede planus, ravnina, oziroma grško πλάνος (planos), potepanje. Aéroplane se je izvirno nanašalo le na krilo, ravnino, ki se premika skozi zrak. Sčasoma je ime za sestavni del prišlo v uporabo za celotno napravo. V sodobni angleščini se izraz aeroplane nanaša na letalo s statičnimi krili in lastnim pogonom.
V slovenščini se uporablja izraz letalo, ki se nanaša na motorno zračno vozilo, težje od zraka. Slovenska sopomenka (tujka) avion za letalo izhaja iz imena serije letečih strojev Avion, ki jih je v zadnjem desetletju 19. stoletja zgradil Francoz Clement Ader.Človekova dejavnost, ki je v zvezi z letenjem z letali, se imenuje letalstvo. Prostor za vzletanje in pristajanje letal se imenuje letališče ali s tujko aerodrom.
Letenje je bilo predmet precej starodavnih zgodb, npr. grške legende o Dedalu in Ikarju ter Vimane iz stare Indije. Leta 400 pr. n. št. je Grk Arhit domnevno zgradil prvo umetno letalno napravo z lastnim pogonom, model v obliki ptice, ki naj bi ga poganjala para in naj bi poletel 200 metrov.Zapisi o prvih poskusih z jadralnimi letali so iz 9. in 11. stoletja, ko sta poletela pesnik Abbas Ibn Firnas in menih Eilmer iz Malmesburyja; v obeh poskusih sta se pilota poškodovala. Leonardo da Vinci je raziskoval obliko ptičje peruti in leta 1502 v enem svojih spisov načrtoval letalno napravo na človeški pogon.
Leta 1799 je Sir George Cayley predstavil zasnovo sodobnega letala z negibnimi krili in ločenimi sistemi za pogon, vzgon in krmiljenje. Leta 1803 je letel s prvimi prototipi in leta 1853 zgradil prvo jadralno letalo, ki je lahko uspešno letelo s potniki. Leta 1856 je Francoz Jean-Marie Le Bris izvedel prvi gnani polet z L'Albatros artificiel, ki ga je po plaži vlekel konj.Sir Hiram Maxim je zgradil vozilo, težko 3,5 tone in z razponom kril 34 metrov, ki ga je gnal parni stroj s 360 konjskimi močmi (270 kW), ki je poganjal dva propelerja. Leta 1894 je svoj stroj stestiral, z vodili zgoraj, ki so mu preprečila nenadzorovan vzlet. Test je pokazal, da je vozilo lahko vzletelo, vendar ga ni bilo moč usmerjati, kar je Maxim najverjetneje spoznal in opustil delo na njem.V 1890-ih je Lawrence Hargrave preučeval strukturo kril in razvil škatlastega zmaja, ki je lahko dvignil težo človeka. Njegovo obliko zmaja so široko sprejeli. Čeprav je razvil obliko vrtečega se letalskega motorja, ni nikoli zgradil letala s fiksnimi krili.Med letoma 1867 in 1896 je nemški pionir človeškega letalstva Otto Lilienthal razvijal nadzorovano letenje, težje od zraka. Bil je prva oseba, ki je izvajala dobro dokumentirane, večkratne uspešne jadralne polete. Zaradi prvih uspešnih nadzorovanih poletov je Lilienthal za mnoge prvi pravi letalec na svetu.
Najverjetneje je, da je prvo letalo, ki je letelo, izdelal Francoz Clement Ader. S svojim letalom Eole (po bogu vetra Eolu), ki je bilo podobno netopirju s štirikrakim propelerjem in ga je poganjal parni stroj, je poletel leta 1890, in izkušnje nadgradil z letalom Avion (od tod slovenska sopomenka avion za letalo), s katerim je na višini 20 metrov preletel 50 m, z nadaljnjimi modeli pa do 150 metrov.
Fédération Aéronautique Internationale (FAI), organizacija, ki postavlja standarde in hrani zapise o letalstvu, pojmuje lete bratov Wright leta 1903 kot prvi »vzdržen in nadzorovan let naprave, težje od zraka, z lastnim pogonom«. Do leta 1905 je bilo njuno letalo Wright Flyer III zmožno stabilno in nadzorovano leteti dlje časa. Brata Wright sta zasluge za odločitev in vztrajanje pri poskusih letenja pripisovala predvsem zgledu Otta Lilienthala.
Leta 1906 je Alberto Santos Dumont izvedel prvi polet brez pomoči katapulta in je s tem, ko je preletel 220 m v manj kot 22 sekundah, postavil prvi svetovni rekord, ki ga je priznal Aéro-Club de France. Ta let je potrdila tudi FAI.Najzgodnejša oblika, ki je nakazala sodoben enokrilnik v vlečni konfiguraciji (motor in propeler spredaj, ki nato vlečeta letalo za seboj), je bilo letalo Bleriot VIII iz leta 1908. Imelo je premične repne površine, s pomočjo katerih je pilot nadzoroval smer in višino leta, in nadzor zavijanja s pomočjo upogibanja krila ali zakrilc, ki jih pilot upravlja s krmilno palico. Letalo je bilo pomemben predhodnik modela Bleriot XI, ki je poleti 1909 prvič preletelo Rokavski preliv.Prva svetovna vojna je služila kot testni poligon za uporabo letala kot orožja. Letala so se izkazala v vlogi premičnih opazovalnic in bojnih strojev, ki sovražniku lahko povzročijo izgube. Najzgodnejšo znano zračno zmago s pomočjo sinhronizirane strojnice, ki je streljala skozi propeler lovskega letala, je leta 1915 dosegel nemški pilot Kurt Wintgens. Pojavijo se letalski asi; po številu sestreljenih letal je bil v prvi svetovni vojni najuspešnejši Manfred von Richthofen (po barvi letala znan tudi kot Rdeči baron).
Po vojni se je letalska tehnologija razvijala dalje. Alcock in Brown sta v neprekinjenem poletu leta 1919 prvič prečkala Atlantik. Prvi mednarodni komercialni leti za transport pošte med ZDA in Kanado so se začeli istega leta. Billy Mitchell je v poskusih leta 1921 dokazal, da letalo lahko potopi bojno ladjo, in s tem nakazal dramatično spremembo v pomorskem bojevanju, do česar je nato v drugi svetovni vojni dejansko tudi prišlo. Začel se je uveljavljati tudi potniški promet na večje razdalje. 
Letala so uporabljali na vseh bojiščih druge svetovne vojne. Bila so nujni sestavni del vseh vojaških strategij, tako nemškega Blitzkriega kot ameriških in japonskih ofenziv s pomočjo letalonosilk v vojni za Tihi ocean.
Prvo reaktivno letalo, ki je poletelo izključno z novim tipom pogona, je bil leta 1939 nemški Heinkel He 178. Leta 1944 je v operativno rabo prišel nemški Messerschmitt Me 262, prvi reaktivni lovec na svetu. Oktobra 1947 je Bell X-1 postalo prvo letalo, ki je preseglo hitrost zvoka.Prvi potniški reaktivec, de Havilland Comet, je bil zgrajen leta 1952. Po Cometovih začetnih težavah je poletelo letalo Boeing 707, prvo reaktivno potniško letalo v široki uporabi. Boeing 747 je bil največje potniško letalo od leta 1970, dokler mu leta 2005 primata ni prevzel Airbus A380.
po namembnosti: športna in turistična, agrikulturna, potniška, gasilna, goščavska, poslovna, akrobatska, transportna, vojaška (lovska letala, bombniki, lovski bombniki, izvidniška, torpedna, strmoglavci);
po načinu pridobivanja vzgona delimo letala na letala s trdnimi krili, na rotorska letala (helikopterji) in avtožiro;
po načinu pogona: propelerski (letala z vijakom), reaktivni, pulzni, potisna cev;
po površini za pristajanje:  kopenska letala, vodna (hidroplani), ker lahko pristajajo na vodi; palubna letala (za uporabo na letalonosilkah), amfibijska - za pristajanje na kopnem in na vodi;
po dolžini potrebne vzetne/pristajalne steze: običajna, STOL (kratek vzlet/pristanek), VTOL (navpičen vzlet/pristanek)
po hitrosti: hiperzvočna (Mach 4 do 10 in več), nadzvočna (Mach 1,5 do 3,5), transzvočna (hitrost okoli 1 Macha ali manjša), podzvočna;
Ker je letalo težje od zraka, za letenje potrebuje silo, ki je nasprotna sili zemeljske težnosti. Ta sila je vzgon, ki se med premikanjem skozi zrak ustvarja na nosilnih površinah letala (običajno krilih). Vzgon je glede na smer gibanja letala pravokoten. Pri gibanju letala skozi zrak zaradi trenja prihaja do upora, katerega smer je nasprotna od smeri gibanja letala. S primerno obliko profila krila dosežemo, da je upor zelo majhen in je tako večina aerodinamične sile vzgon, kar zagotavlja, da letalo lahko leti. Vzgon nastane zaradi neenake dolžine poti zraka ob spodnji in zgornji polovici krila; zaradi večje hitrosti potovanja zraka ob zgornji polovici tam po Bernoulijevi enačbi nastane nižji tlak in s tem vzgon. Primerna količina vzgona, ki letalu zagotavlja vzlet, se pri vsakem letalu ustvari pri različni hitrosti, glede na tip pogona, težo, obliko krila in druge dejavnike.Profil krila izbiramo glede na namen letala. Vzgon debelega in bolj ukrivljenega profila je npr. za polovico večji od vzgona tankega, vendar je upor debelejšega krila pri enaki hitrosti dvakrat večji. Posledično ima torej transportno letalo debelejše krilo od npr. reaktivnega lovca, vendar je hkrati počasnejše pri enaki pogonski moči na enoto teže. Krilo za nadzvočne hitrosti pa ima tanek rob spredaj in zadaj in enakomerno izbočen profil na zgornji in spodnji strani; potreben vzgon se ustvari s primernim kotom letenja letala.Vsa opisana načela veljajo tudi za propeler (točneje letalski vijak), ki je ena od oblik pogona letala. Z vrtenjem propeler ustrezne oblike ustvarja vzgon, ki pa namesto navzgor v tem primeru letalo vleče naprej.Spodnje slike prikazujejo tudi pomembno vlogo repnih krmil pri usmerjanju letala (navzgor/navzdol, levo/desno). Repne površine (krila, vertikalni stabilizator) skrbijo tudi za to, da letalo ohranja smer tako v vodoravni kot navpični smeri. Glede na načrtovano velikost in hitrost letala morajo imeti ustrezno površino.
trup: aerodinamično oblikovana nosilna konstrukcija, ki povezuje dele letala. V njej se nahaja pilot, tovor in letalski sistemi;
krilo: zagotavlja vzgon, poleg tega zagotavlja stabilnost v nagibu (okoli vzdolžne osi). Na krilo so nameščena krilca, zakrilca ter aerodinamične zavore. V krilih se pogosto shranjuje tudi letalsko gorivo;
višinsko krmilo, za krmiljenje okoli prečne osi, nameščeno na repu letala (angl. elevator);
podvozje, večinoma kolesa, lahko pa tudi sanke (smuči), ali pa plovci za hidroplane. Hidroplani so lahko tudi brez posebnih plovcev, saj imajo lahko posebej oblikovan trup, s katerim pristajajo na vodi; takim letalom pravimo leteči čoln.
Letala z vijakom imajo batne motorje ali turbopropelerske turbine, v zadnjem času pa se pojavljajo tudi električni motorji.
ker izkoristek letalskega vijaka močno pada, kadar se hitrost vrhov listov približuje hitrosti zvoka, je tudi hitrost letal na vijak omejena na okoli 200 m/s (okoli 750 km/h).
reaktivna letala uporabljajo motorje v obliki reaktivne turbine; uporabni so za hitrosti med nekaj 100 km/h do hitrosti 3 machov na višinah 10 do 20 tisoč metrov;
pogonske naprave v obliki cevi z dinamičnim curkom, pri katerih so neizogibne začetne hitrosti 2-3 Machov;
raketni motorji na trdo (običajno za RATO vzlet) ali tekoče gorivo za let na izredno visokih višinah.
Prva letala so bila, razen motorja, zgrajena iz lesa, preko katerega je bilo napeto posebej obdelano platno. Upravljali so jih s pomočjo žic. Naslednja večja sprememba je bila uporaba aluminija v 1930-ih; za sodobna propelerska letala se najpogosteje uporabljajo zlitine aluminija in magnezija. V sodobnem letalstvu pa se uveljavljajo kompozitni materiali, ki imajo pred klasičnimi številne prednosti: so trdnejši, v nekaterih primerih zaradi poenostavljene gradnje omogočajo prihranke, zvišujejo kvaliteto končnega izdelka (boljše prileganje delov, ni korozije, nižji vzdrževalni stroški, večja prilagodljivost lastnosti sestavnih delov) ter zmanjšujejo težo letala in s tem porabo goriva.Pri letalih za nadzvočne hitrosti prihaja do težav zaradi visoke temperature izpostavljenih delov plašča letala - v teh primerih se uporablja titan ali posebne zlitine.Pokrov kabine, okna in drugo so iz akrilnega stekla, ki zdrži temperature do približno 100 °C. Pri letalih za visoke nadzvočne hitrosti je v uporabi silikatno steklo.
Sodobna letala veljajo za zelo varna; kar se tiče smrtnih primerov na kilometer prepotovane razdalje, so 10-krat varnejša od avtobusa. Če pa upoštevamo število mrtvih na en let potniškega letala, je potovanje z letalom dosti nevarnejše kot npr. potovanje z avtom, avtobusom ali vlakom. Zavarovanje je zaradi tega razmeroma drago. V smislu varnosti obstaja tudi razlika med malimi športnimi letali in velikimi reaktivnimi potniškimi letali. Slednja so 8.3-krat bolj varna, saj ima večina športnih letal le en motor, in še tega batnega, ki je manj zanesljiv od reaktivnega - okvare velikih turboventilatorskih motorjev so v velikostnem razredu približno ena odpoved na milijon obratovalnih ur. Sodobna dvomotorna potniška letala morajo po mednarodnih standardih biti tudi zasnovana tako, da lahko letijo več ur s samo enim delujočim motorjem (ETOPS).
Na splošno velja, da je za 70-80 % letalskih nesreč delno ali v celoti odgovoren človeški dejavnik.Poleg zahtevnega postopka testiranja novih letal varnost zagotavljajo tudi v letalo vgrajeni sistemi: podvojeni krmilni vodi, podvojeni sistemi za upravljanje v pilotovi kabini (pilot in kopilot potniškega letala imata na voljo vsak svoj popolni samostojni set upravljalnih naprav) in drugo. Varnost letal in letalstva se izboljšuje tudi z natančno analizo vzrokov letalskih nesreč; ugotovljene napake se uporabijo za izboljšanje konstrukcij letala ali za izboljšanje postopkov v letalstvu.
Brata Edvard in Jože Rusjan sta vse modele Eda od I do VII med letoma 1909 in 1910 izdelala samostojno, s pomočjo sorodnikov, v Gorici. Do številčnejše proizvodnje ni prišlo, saj so po pričetku sodelovanja z Zagrebčanom Mihajlom Merćepom vsa letala izdelali v njegovih delavnicah v Zagrebu. Celovčan Jože Zablatnik (Sablatnig) je leta 1910 zgradil svoje prvo letalo, kar pogosto omenjajo tudi svetovne preglednice razvoja letal. Stanko Bloudek je leta 1910 zgradil svoje prvo letalo Libela. Izkušnje na kasnejši Libeli 1 je uporabil pri zasnovi povsem novega letala z zaprtim trupom, kar je bila tedaj novost, ki so jo povzeli mnogi konstruktorji in pozabili, da gre pri tem za Bloudkovo delo. Kasneje je samostojno zasnoval enokrilno letalo Bloudek XV, tudi Lojze, ki je leta 1930 doseglo 200 km na uro. Po smrtni nesreči s tem letalom leta 1935 se Bloudek ni več lotil konstruiranja letal. Tržačan Anton Kuhelj je pred drugo svetovno vojno izdelal več uspešnih letal Inka, nato pa še modele KS-1, KS-2 (Kuhelj Sportni; tudi Janez), ki so jih vsi hvalili. 
Po drugi svetovni vojni so ustanovili Letalsko zvezo Slovenije in tovarno Letov, ki je delovala med letoma 1946 in 1952. V tovarni so izdelovali jadralna letala, nekaj motornih, načrtovali pa so tudi prvo slovensko reaktivno letalo KBL-12, vendar so na ukaz iz Beograda razvoj opustili.Leta 1987 je Ivo Boscarol postal prvi zasebni izdelovalec letal v Jugoslaviji. Vrh proizvodnje ultralahkih letal je njegovo podjetje Pipistrel (latinsko ime za netopirja) zaenkrat doseglo s prvim poletom ultralahkega letala okoli sveta leta 2012 in serijsko proizvodnjo električnih letal, tudi za več potnikov.Tomaž Avsenek in Pavel Potočnik, sicer pred tem zaposlena pri proizvodnji jadralnih letal v podjetju Elanu, sta kot prva v takratni Jugoslaviji iz kompozitnih materialov sestavila ultralahko letalo. Leta 1992 je Pavel Potočnik ustanovil podjetje Albastar. Po jadralnih letalih je leta 1997 izdelalo tudi jadralno letalo s pomožnim motorjem Apis, z Ivom Boscarolom pa sta leta 1999 izdelala tudi dvosedežno jadralno-motorno letalo Sinus.Sin slovenskega izseljenca Joe Sutter je bil vodja razvojne ekipe pri izgradnji letala Boeing 747.

Likija (likijsko 𐊗𐊕𐊐𐊎𐊆𐊖, Trm̃mis, hetitsko Lukka, grško Λυκία, Lukía, turško Likya) je bila geopolitična pokrajina v Anatoliji v sedanjih turških provincah Antalya in Muğla na obali Sredozemskega morja in Burdur v celinskem delu Anatolije. Iz staroegipčanskih in hetitskih zapisov iz pozne bronaste dobe  je razvidno, da je bila naseljena s prebivalci, ki so govorili indoevropski jezik iz anatolske skupine jezikov. Prvi pisni dokumenti v likijščini, ki je kasnejša oblika luvijskega jezika, so zapisi na kamnih iz obdobja prisilne vključitve Likije v Ahemenidsko cesarstvo v železni dobi. V tem času (546 pr. n. št.) je bilo število luvijskih govorcev zdesetkano in v Lidijo so se začeli priseljevati perzijsko govoreči priseljenci. 
V perzijskih vojnah se je Likija vojskovala na perzijski strani, ko so Grki porazili Ahemenide, pa je bila nekaj časa svobodna. Po kratkem članstvu v Atenski zvezi se je sporazumno odcepila in postala neodvisna, nato je ponovno prišla pod perzijsko nadoblast, se ponovno uprla, doživela okupacijo karijskega kralja Mavzola, ponovno prišla pod Perzijce in po njihovem porazu v vojni z Aleksandrom Velikim prišla pod makedonsko oblast. Zaradi dotoka grških govorcev in velikega zmanjšanja števila likijskih, je bila pod Makedonci popolnoma helenizirana. Likijski jezik je izginil tako z napisov kot s kovancev. 
Po porazu Antioha III. leta 188 pr. n. št. so Rimljani Likijo za dvajset let prepustili Rodosu in jo leta 168 pr. n. št. ponovno prevzeli sami. V poznem obdobju Rimske republike je Likija uživala svobodo kot del rimskega protektorata. Rimljani so uradno proglasili domačo oblast leta 168 pr. n. št. v okviru Likijske zveze. Zveza je delovala kot zgodnja federacija z republikanskimi načeli in je kot taka vzbudila pozornost snovalcev Ustanovne listine Združenih držav Amerike.Likija od poraza s Karijci kljub temu ni bila suverena država. Rimski cesar Klavdij je Lidijsko zvezo leta 43 pr. n. št. razpustil in Likijo kot provinco vključil v svoje cesarstvo. Kasneje je postala eparhija Vzhodnega oziroma Bizantinskega cesarstva. Grški jezik je kljub turškim vplivom ostal v Likiji pogovorni jezik vse do zgodnjega 2. tisočletja. Po propadu Bizantinskega cesarstva v 15. stoletju je Likija prišla pod osmansko oblast, kateri je po propadu cesarstva sledila Turška republika. Po pogajanjih o razmejitvi in izmenjavi prebivalcev med Grčijo in Turčijo leta 1923 so se Grki odselili.
Meje Likije so se s časom spreminjale, njeno središče pa je vedno bil polotok Teke v jugozahodni Turčiji. Njene zgodovinske sosede od zahoda proti vzhodu so bile Karija, Pizidija in Pamfilija, ki so imele vsaka svoj anatolski jezik.
Polotok Teke je dobil ime po nekdanji anatolski provinci Teke, ta pa po turškem plemenu, ki se je naselilo v tej regiji.
V Likiji se približno od severovzhoda proti jugozahodu raztezajo štirje gorski grebeni, ki so del skrajno zahodnega dela gorovja Taurus. Najbolj zahodno je Boncuk Dağlari (Gorovje Boncuk), ki se razteza od Altinyayle na jugozahodu do Orena severno od Fethiye. Gorovje je dokaj nizko z vrhovi do približno 2340 m. Zahodno od njega so strme soteske reke Dalaman (Dalaman Çayı, antični Indus), ki tvorijo tradicionalno mejo med Likijo in Karijo. Na reki so v provinci Denizli štirje umetni jezovi.
Naslednji greben proti vzhodu je Akdağları (Bele gore). Dolg je približno 150 km. Najvišji vrh je Uyluktepe, morda antični Kragus, visok 3024 m. Zahodno od njega teče reka Eşen Çayı, morda antični Ksantus, likijska Arñna, ki izvira v Boncuku in se izliva v Sredozemsko morje sredi več kilometrov dolge plaže v Patari. Dolina reke se je v dinastični Likiji imenovala Tŗmmis. Njeni prebivalci so se imenovali Termili ali Tremili, grško Kragos, na grških likijskih kovancih pa Kr ali Ksan Kr.
Naslednji proti vzhodu je Beydağları (Begove gore) z najvišlim vrhom Kızlarsevrisi (3086 m), ki je hkrati najvišji na polotoku Teke. Greben se je v antiki zelo verjetno imenoval Masicitus. Med gorovjema Beydağları in Akdağları je visoka planota, na kateri je stal antični Miljas. Planota s središčem Elmalı (Jabolčno mesto) z nadmorsko višino 1100 m, je znana po sadjarstvu.
Čez planoto teče reka Akçay, v kateri se zbira voda z okoliških pobočij. Pod mestom sta jezeri Karagöl in Avlangöl, ki sta trenutno prazni, ker se vsa voda zbira v umetnem jezeru nad mestom. Uporablja se za namakanje sadovnjakov. Rečno korito od umetnim jezerom je suho, ker se vsa preostala voda steka v vodovoda mest Arikanda in Arif. Skupnost si prizadeva obnoviti nekaj cedrovih gozdov, ki so bili posekani v antiki.Najbolj vzhoden greben se imenuje Tahtalı Dağları in se razteza ob vzhodni obali polotoka Teke. Najvišji vrh pogorja je Tahtalı Dağ (2366 m), katerega so Grki v spomin na domovino imenovali Olimp. Večina gorovja je rezerviranega za narodni park Olimpos Beydağları Parki. Na pobočju Olimpa je nad Çıralıjem izdanek Yanartaş, ki ima obliko črke U, iz katerega izhaja metan in napaja večni ogenj. Lokacija se je v antiki imenovala Himera. V slepi dolini med gorovji Baydağları in Tahtalidağları izvira reka Alakır Çay, antična Limra.
Antični viri omenjajo približno 70 likijskih naselij, v obalnem pasu predvsem v varnih jamah, v notranjosti pa na pobočjih ali na vrhovih hribov. Težak dostop je v tistih časih pomenil varnost. Razčlenjena divja obala je dajala lahko branljiva pristanišča, ki so bila v težkih časih utrdbe piratov.
Glavna mesta v antični Likiji so bila Ksantos (likijsko Arñna), Patara (likijsko Pttara), Mira, Pinara (likijsko Pilleñni), Tlos in Olimpos, ki so imela v Likijski zvezi po tri glasove, in Fazelida. Nekatera karijska mesta, med njimi Telmesos in Kira, klasični avtorji včasih štejejo za likijska.
Četudi je v dialogu Erōtes (ali Amores) iz 4. stoletja, ki ga nekateri pripisujejo Lucijanu, zapis, da so »likijska mesta bolj zanimiva zaradi svoje zgodovine kot zaradi svojih spomenikov, ker niso ohranili svojega nekdanjega sijaja«, so številni spomeniki še vedno vidni. Mednje zagotovo sodijo značilne skalne grobnice v prepadnih stenah pri Dalyanu. Eno od najboljših zbirk likijskih artefatkov ima londonski Britanski muzej. Letoon, pomembno helenistično svetišče boginje Leto in njenih dvojčkov Apolona in Artemide, in bližnji Ksantos, antična prestolnica Likije, sta na Unescovem seznamu svetovne kulturne dediščine.Likijska pešpot (turško Likya Yolu) je približno 540 km dolga markirana pešpot, ki pelje od Ölüdeniza pri Fethiyi na zahodu do Geyikbayırıja kakšnih 20 km od Antalye. Ustanovljena je bila na pobudo Britanke/Turkinje Kate Clow, da bi promovirala vzdržni turizem v majhnih gorskih vaseh, ki jim je pretilo izumrtje. Največ pohodnikov je v obdobjih od marca do junija in od septembra do novembra, kar pripomore k podaljšanju kopalne turistične sezone.
Eponimni prebivalci Likije, Likijci, so govorili likijski jezik iz luvijske veje anatolskih jezikov, poddružine družine indoevropskih jezikov. Likijščina je izpričana zgolj od 5. stoletja do 3. stoletja pr. n. št. Pisala se je v edinstvenem likijskem alfabetu, likijščini prilagojenem grškem rodoškem alfabetu. Jeziki luvijske veje so se razvili v Anatoliji v 2. tisočletju pr. n. št. Likija se je takrat imenovala Lukka in je bila pod hetitsko oblastjo. 
Okoli leta 535 pr. n. št., pred prvim dokazanim pojavom likijščine, je Likijo zasedlo perzijsko Ahemenidsko cesarstvo. Likijci so se okupaciji neuspešno upirali in bili zato zdesetkani. Prvi kovanci z napisi v likijski pisavi so se pojavili malo pred letom 500 pr. n. št. Likija se je v monarhiji, ki so jo ustanovili Perzijci, lepo razvijala. Iz tega obdobja so številni klesani kamniti spomeniki ter zgodovinski in vladni napisi, ki zaradi neznanja jezika niso povsem razumljivi. Za to obdobje se uporablja naziv »dinastično obdobje«. Za kakršno koli obliko vladne ali federalne demokracije ni dokaza.
V Likiji so bile že pred tem manjše enklave dorskih Grkov. Enklava Doris je bila npr. stara nekaj sto let. Dorski je bil tudi Rodos. Ko so Perzijce porazili Grki, se je Likija odprla za nadaljnje naseljevanje Grkov. Napisi v likijščini so začeli izginjati, medtem ko so se napisi v grščini začeli množiti. Popolna asimilacija Likijcev v Grke se je zgodila pod Aleksandrom Velikim v 4. stoletju pr. n. št. Po letu 300 pr. n. št. so napisi v likijščini povsem izginili.
Kasneje je Likijce porazila Rimska republika, ki je skoraj do konca svojega obstoja dovoljevala domačo oblast in jezik, takrat že grški. Po razpadu Rimskega cesarstva je pripadla Bizantinskemu cesarstvu. V Likiji se je še vedno govorilo grško. Na začetku 2. tisočletja n. št. so se v Anatoliji začeli naseljevati turško govoreči priseljenci, ki v LIkiji nikoli niso bili zelo številčni. Po propadu Bizantinskega cesarstva v 15. stoletju je bila Likija vključena v Osmansko cesarstvo. Ob grških naseljih so bila zgrajena turška. Vsako naselje je govorilo svoj jezik.
Vse grško govoreča enklave v Anatoliji so bile po ustanovitvi Turške republike leta 1923 skladno z  Lausannskim sporazumom preseljene v Grčijo. Nekaj prebivalcev so preselili tudi prisilno. V njihova mesta in vasi so se naselili Turki, nekatera pa so tudi povsem opustela.
Do dešifriranja hetitske pisave in staroegipčanskih hieroglifov ter odkritja vladnih dokumentov, ki so se nanašali Likijo in Likijce, je bila zgodovina Likije malo znana. Zapisi o Likijcih niso preveč pozitivni. Hetiti v pozni bronasti dobi in Egipčani jih opisujejo kot upornike, pirate in plenilce. Likijci v tem obdobju o sebi niso zapustili nobenih zapisov, kar kaže, da so bili morda nepismeni.
Staroegipčanski dokumenti opisujejo Likijce kot zaveznike Hetitov. Likija je bila kot Lukka ali Luqqa okoli leta 1250 pr. n. št. morda članica Asuve, zveze držav zahodne Anatolije, ki je bila nasprotnica Hetitskega cesarstva. Po propadu Hetitskega cesarstva se je Likija pojavila kot neodvisno Novohetitsko kraljestvo, v katerem so bile preživele hetitske države. Naziv Novohetitsko kraljestvo je dogovoren, ker nobena država ni bila hetitska. V večini kraljestva so se govorili jeziki iz luvijske družine jezikov.
Civilizacija v Sredozemlju je v obdobju decentralizacije, selitev in mednarodnih vojn okoli leta 1200 pr. n. št. propadla. Likijska prazgodovina se je končala. 
Časovno vrzel med prazgodovino in pisno zgodovino, ki se je začela z grškim zgodovinarjem Herodotom, so zapolnile legende, ki jih obširno omenja tudi Herodot. Zgodbe zgodnjih Likijcev so pripovedovali grški avtorji iz klasičnega obdobja. V njihovem znanju je bilo veliko vrzeli, zato je vprašljiva zgodovinska točnost njihovih pripovedi. O Hetitskem cesarstvu in likijski državi znotraj cesarstva niso vedeli ničesar. Vse znanje o grški linearni pisavi B iz bronaste dobe se je izgubilo. Grški avtorji niso vedeli, da so se v Anatoliji nekoč govorili jeziki iz anatolske skupine jezikov in da je bila likijščina ena od njih. Razen nekaterih zelo splošnih dejstev (npr. da so se Likijci verjetno vojskovali v trojanski vojni) nobeni drugi zapisi nimajo zgodovinske veljave. O Likijcih pred njegovim časom tudi Herodot ne pove ničesar, kar bi imelo kakšno zgodovinsko vrednost. 
Zgodovinarji so zaradi pomanjkanja znanja likijske legende pogosto zapisovali v prepričanju, da imajo zgodovinsko podlago, vendar so vse v nasprotju z arheološko in zgodovinsko realnostjo. Ena od njih pravi, da so Likijci prišli s Krete, kar ni res, saj so bili luvijsko govoreče ljudstvo, na Kreti pa ni nobenih sledov, da bi tam kdaj živeli Luvijci. 
Po Herodotu je imela boginja Evropa  (najmanj) dva sinova, Sarpedona in Minosa. Ko sta se brata sprla za svojo domovino Kreto, je Minos pregnal Sarpedona in njegovo ljudstvo Terrmile. Izgnanci so se izkrcali v Miljasu, pokrajini, ki je bila kasneje znana kot Likija. Kasneje je kralj Egej izgnal Likija, sina Pandiona II. Atenskega, ki se je preselil med Termile in dal pokrajini svoje ime. Herodot svojo zgodbo zaključuje z navedbo, da so Likijci nasledstvene pravice prenašali po materni liniji.Likija se pojavlja tudi drugod v grških mitih, na primer v zgodbi o Belerofontu, ki je nasledil prestol likijskega kralja Jobata (ali Amfianaksa). Likijo večkrat omenja tudi Homer kot zaveznico Troje. V Iliadi pravi, da sta likijskemu kontingentu poveljevala dva izjemna vojščaka Sarpedon, sin Zevsa in Laodamije, in Hipolohov sin Glavk.
Herodotovi zapisi o dogodkih iz njegovega časa so bolj zanesljivi, zlasti tisti, povezani z njegovo domovino. Del Male Azije so osvojili Iranci, najprej Skiti in nato  Medijci. Slednje so kasneje podjarmili Perzijci in jih vključili v Ahemenidsko cesarstvo, ki ga je ustanovil Kir II. Veliki. Kir je sklenil osvojiti celo Malo Azijo kot uvod v nadaljnje prodiranje proti zahodu, ki so ga izvedli njegovi nasledniki. Za osvajanje je zadolžil medijskega generala Harpaga, ki je eno za drugo osvojil vse anatolske države, nekatere na silo, nekatere pa s prepričevanjem.
Po prodoru do južne obale Anatolije leta 546 pr. n. št., so se mu Karijci in njihovi grški sosednje in zavezniki vdali brez odpora, prebivalci doline reke Ksantus (sedanja Eşen Çayı) pa so se mu odločno zoperstavili, čeprav so bli Perzijci v veliki premoči. Ko so se morali branilci umakniti v citadelo, so v osrednji zgradbi zbrali vse svoje premoženje, podložnike in sužnje in jo zažgali. Sami so prisegli, da se ne bodo vdali in so se s Prezijci borili do zadnjega moža. Njihova borba spominja na borbo Špartancev pri Termopilah nekaj generacij kasneje. Arheologi so v akropoli Ksanta resnično odkrili veliko pogorišče, vendar iz sredine 6. stoletja pr. n. št., ki ni moglo imeti nobene zveze s požarom, ki ga opisuje Herodot. Herodot pravi, da so se malo zatem podobno borili tudi Kauni. Dejstvo, da likijske države niso poskušale združiti svojih sil, kaže, da v regiji ni obstajala nobena centralna oblast. Vsaka država je zase doživljala svojo usodo. 
Herodot pravi tudi to, da se 80 ksantskih družin bojev ni udeležilo, morda zato, ker so bile s svojo živino na poletnih planinskih pašnikih. Slednja trditev je popolna špekulacija, vendar so družine vsekakor pripomogle k ponovni poselitvi izpraznjenega življenjskega prostora. Herodot poroča, da so bili Ksanti iz njegovega časa večinoma potomci neksantskih plemen, morda Likijcev, in ne Irancev in drugih tujcev. O ostalem delu Likije Herodot ne pove ničesar, morda zato, ker se je domnevno vdal brez odpora. Likija je kot perzijska satrapija doživela razcvet in obdržala svoj likijski jezik.
Ahemenidska politika do Likije je bila politika prostih rok. Likija ni imela niti svojega satrapa. Vzrok za takšno strpnost po odločnem začetnem odporu je bila drugačna metoda nadzora: Perzijci so v regijo naselili svoje aristokratske perzijske družine, ki so izvajale navidezno domačo oblast. Nekaj dejstev kaže, da likijsko prebivalstvo ni bilo tako pokorno, kot je kazala perzijska politika. Del perzepolskih državnih arhivov, tako imenovane Perzepolske dvorne tablice, ki se nanašajo na razdeljevanje dobrin in služb v perzepolskem dvornem ekonomatu, omenja nekaj prerazporeditev vojnih ujetnikov, med katerimi so bili tudi Tumirli ali Tumirili (iz likijskega Trm̃mili), se pravi Likijci. Živeli so med vladavino Dareja I. (vladal 522-486 pr. n. št.), tablice pa so iz leta 509 pr. n. št.
Perzijska vlada je zaradi večje obvladljivosti svojih osvojitev ustanavljala odvisne monarhije pod svojim nadzorom. Izraz dinast za Likijo ni izvoren. Likijski napisi kažejo, da so se monarhi naslavljali s xñtawati ali khñtawati. Ko so vladarji dobili pravico do kovanja svojega denarja, je imetnike tega naslova mogoče izslediti tudi na legendarnih kovancih. Likija je imela enega monarha, ki je vladal iz palače v Ksantosu. Vladarski položaj je bil deden. Vladar je bil sredstvo, s katerim je perzijska država izvrševala svojo politiko v regiji. Tiste, ki so se uprli, so po porazu kot ujetnike poslali v Perzepolis. Nekateri dinasti so bili Iranci, v glavnem pa so bili Likijci. Če so bili preživeli leta 546 pr. n. št. resnično samo pastirji, kot se špekulira, je vse plemstvo v Ksantosu padlo in Perzijci so morali za vladarja imenovati kakšnega drugega likijskega plemiča, kateremu so zaupali.Prvi vladar je bil domnevno oseba, omenjena v zadnji vrstici grškega epigrama na Ksantoškem obelisku, ki pravi: »spomenik je bil postavljen v čast družine (genos) ka[]ika«. Ime se zelo verjetno prebere kot *kasikas  in se nanaša na Kheziga, Kherigovega strica in predhodnika, ki je nasledil Kuprlija.Herodot omenja, da je bil poveljnik Kserksovega likijskega ladjevja v drugi perzijski vojni leta 480 pr. n. št. Kuberniskos Sika. Njegovo ime se je prvotno tolmačilo kot Kibernisk, sin Sike. Nobeno ime ni likijsko. Z majhno prezazporeditvijo črk nastaneta besedi kubernis kosika – Kibernis, sin Kosike, se pravi Khezige. Kibernis je priplul do Salaminske ožine, v kateri je bilo v bitki pri Salamini uničeno celotno likijsko ladjevje. Po tej teoriji je bil Kibernis (Kubernis) vladar, ki je na legendarnih kovancih zapisan kot KUB. Kovanci so datirani v obdobje 520-500 pr. n. št., verjetno bolj proti letu 500 pr. n. št.Med njim in Kuprlijem je vrzel, v kateri je verjetno vladal Kibernisov sin in Kuprlijev oče Kheziga. Ime Kubernis se zatem ne pojavlja. Keen nakazuje, da je Darej ustvaril kraljestvo med reorganizacijo satrapij leta 525 pr. n. št. in da je po Kubernisovi smrti v bitki pri Salamini za vladarja izbral njegovega sorodnika Kheziga, ki je bil hkrati Kuprlijev oče. Likijsko dinastijo je zato mogoče povzeti takole:
Po izgonu Perzijcev in peloponeški vojni med Atenami in Sparto (431–404 pr. n. št.)  je večina likijskih mest izstopila iz Delsko-atiške pomorske zveze. Izjemi sta bili mesti Telmesos in Faselis.
Leta 429 pr. n. št. so Atene proti Likiji poslale vojsko, da bi jo prisilile k ponovnemu vstopu v zvezo. Napad je spodletel, ko je likijski vodja Gergis Ksantoški porazil grškega generala Melasandra. Likija je zatem ponovno prišla pod perzijsko oblast. V zgodnjem 4. stoletju pr. n. št. ji je vladal nek Mitrapata. Njegovo ime je perzijsko. Po letu 412 pr. n. št. se je Likija dokumentirano vojskovala na perzijski strani. Likijski kovanci dokazujejo, da je ponovno postala satrapija, vendar so satrapi lokalnim dinastom dovoljevali veliko vladarske svobode. Likija je ostala perzijska do zmage Aleksandra Velikega nad Perzijci (334–333 pr. n. št.).
Po smrti Aleksandra Velikega leta 323 pr. n. št. so se njegovi generali spopadli za njegovo zapuščino. Likija je po letu 304 pr. n. št. pripadla generalu Antigonu. Leta 301 pr. n. št. ga je združba njegovih nasprotikov ubila in Likija je postala del Lizimahovega kraljestva. Lizimah je vladal do leta 281 pr. n. št., ko je v bitki padel.  Leta 240 pr. n. št. je Likijja postala del Ptolemejskega kraljestva s središčem v Egiptu in taka ostala do leta 200 pr. n. št. Po letu 190 pr. n. št. je domnevno prišla pod oblast Selevkidov, po njihovem porazu v bitki pri Magneziji pa je bila z Apamejskim sporazumom leta 188 pr. n. št. kot nagrada dodeljena Rodosu. Leta 168 pr. n. št. je postala rimski protektorat in ostala taka, dokler ni leta 43 n. št. pod Klavdijem postala rimska provinca.
Likijska zveza je prvič omenjena na dveh napisih iz zgodnjega 2. stoletja pr. n. št., v katerih časti dva svoja državljana. Zveza je domnevno nastala kot posrednica, ki naj bi prepričala Rim, da razveljavi priključitev Likije k Rodosu. Ali je bila ustanovljena pred priključitvijo Likije ali po njeni odcepitvi, ni mogoče z gotovostjo ugotoviti. Po Liviju je Likijo podelil Rodosu rimski konzul Lucij Kornelij Scipion Aziatik leta 190 pr. n. št. Livij omenja tudi, da se je likijska delegacija pritožila nad kruto tiranijo Rodošanov, ker je bila Likija pod kraljem Antiohom III. Velikim veliko bolj svobodna. V Likiji je bilo poleg političnega pritiska tudi fizično nasilje in Rodošani so z Lidijci ravnali kot s sužnji.  Polibij je zapisal, da so Rimljani poslali delegacijo na Rodos z izjavo, da »Rodos ni dobil Likije kot darilo, zato mora z njo ravnati kot s prijateljem in zaveznikom«.  Rodošani so trdili, da je Lidijce proti njim naščuval pergamonski kralj Evmen.  Leta 169 pr. n. št. so se med tretjo makedonsko vojno odnosi med Rimom in Rodosom zaostrili in rimski senat je izdal odlok, s katerim je Karijcem in Likijcem podelil svobodo. Polibij je zapisal, da je odlok  »osvobodil« Karijce in Likijce leta 168-167 pr. n. št.Strabon je zapisal, da se je na generalni skupščini zbralo triindvajset mest in glasovalo, »katero od izbranih mest bo odobrilo«. Strabonova izjava je nejasna. Največja mesta so imela po tri glasove, srednjevelika dva, druga pa po en glas. Strabon piše, da Zveza ni mogla svobodno glasovati o vojni in miru: »Pred tem so se pogovarjali o vojni in miru ter zavezništvih, zdaj pa to ni bilo dovoljeno, saj so bile te zadeve pod nadzorom Rimljanov«. Zveza je lahko svobodno izbrala Likiarha za svojega vodjo in ustanovila splošna sodišča. Strabon omenja tudi to, da so »od takrat živeli pod tako dobro oblastjo, da so prostovoljno ostali pod Rimljani in obdržali svoje stare zakone in običaje«.
Strabon je zapisal, da so med šest največjih mest v zvezi spadala mesta  Ksantos, Patara, Pinara, Olimpos, Mira in Tlos. Tlos je bil blizu prelaza, ki je vodila Kibiro.  Imena drugih mest so bila ugotovljena s preučevanjem kovancev in omemb v drugih besedilih.S kovancev sta prepoznavni dve monetarni okrožji, Masicitus in Kragus, poimenovani po gorskih verigah. Na likijskih kovancih iz obdobja pred Likijsko zvezo je pogosto oznaka LY, po ustanovitvi pa oznaka KP (latinsko KR) ali MA.
Leta 81 pr. n. št. je Lucij Licinij Murena, rimski poveljnik, ki se je vojskoval v drugi mitridatski vojni (83-81 pr. n. št.) v Anatoliji, odstavil Moagetesa, tirana tetrapolisa (zveze štirih mest) v Kibiratisu (severna Likija). Zvezo je ustanovila Kibira Megale (Velika Kibira) v sedanji turški pokrajini Göller Yöresi (Dežela jezer). Po Strabonu je imela Kibira dva glasova, druga tri mesta pa po enega. Ko je Murena končal Moagetesvo tiranijo, je v tetrapolis vključil mesti Balbura in Bubon.
Ko se je Rim vključil v dogajanja na vzhodnem Sredozemlju, je bila Likija njegova zaveznica. Napis, ki so ga odkrili v Tiberisosu, je prvi, ki govori o takšnem sporazumu o zavezništvu (foedus). Datum sklenitve je negotov. Ker je bil predhodnik sporazuma iz leta 46 pr. n. št., bi lahko bil sklenjen v 2. ali 1. stoletju pr. n. št. Okoliščine, v katerih je bil sklenjen, niso znane. Razlog za sklenitev bi lahko bila ekspanzionistična politika selevkidskega vladarja Anatolije Antioha III. Velikega  pred rimsko-selevkidsko vojno  (192-188 pr. n. št.) ali med njo. Lahko bi bil sklenjen tudi med mitridatskimi vojnami v Anatoliji v 1. stoletju pr. n. št. V preambuli sporazuma je izjava: »Med Rimljani in Likijci bo ves čas vladal mir in lojalno zavezništvo na kopnem in na morju«. V sporazumu so bila štiri določila:
Likijska zveza ne bo dovolila, da bi rimski nasprotniki prečkali katero koli ozemlje pod njeno oblastjo in jim v vojni z Rimom ne bo pomagala.
Rim ne bo dovolil nasprotnikom Likije, da bi prečkali njegovo ozemlje in jim ne bo pomagal.
Če bo kdor koli začel vojno z Likijo, ji bo Rim v najkrajšem mogočem času prišel na pomoč in obratno.
Spremembe sporazuma so mogoče, če se z njimi strinjata obe strani. Napis, ki so ga odkrili na podstavku kipa v Tespijah, dokazuje, da je Julij Cezar leta 46 pr. n. št. z Likijsko zvezo sklenil sporazum z devetimi členi:
Prijateljstvo, zavezništvo in mir, tako na kopnem kot na morju, so trajni. Likijci naj spoštujejo moč in prevlado Rimljanov, ki je v vseh okoliščinah pravilna.
Vsakogar, ki bi bil obdolžen za uvoz ali izvoz tihotapljenega blaga, bo obravnaval najvišji sodnik obeh pogodbenic.
Rimljani, obtoženi za težke zločine, bodo sojeni v Rimu po rimskih zakonih, Likijci, obtoženi za enake zločine, pa v Likiji po likijskih zakonih.
Rimljani v sporih z Likijci bodo v Likiji sojeni po likijskih zakonih; če bi Likijca pred sodišče privedli Rimljani, bi ga moral zaslišati katerikoli sodnik, ki bi ga izbrali sprti strani in bi po njunem mnenju presojal pravično.
Nobena oseba se ne sme vzeti za jamstvo. Rimski in likijski vojni ujetniki se morajo vrniti v svoji domovini, zaplenjeni konji, sužnji ali ladje se morajo vrniti.
Obe stranki se strinjata, da bosta izpolnjevali določila te prisege in sporazuma. Spremembe sporazuma so mogoča s soglasjem obeh strani.Leta 43 n. št. je cesar Klavdij Likijo priključil k Rimskemu cesarstvu. Kasij Dion piše, da je »Likijce ponižal na hlapčevstvo, ker so se uprli in ubili nekaj Rimljanov, in jih vključil v prefekturo Pamfilijo«. Opisuje tudi nekaj podrobnosti o preiskavi, ki jo je v zvezi s tem opravil senat. Svetonij piše, da je Klavdij »Likijcem odvzel neodvisnost zaradi smrtonosnih notranjih sporov«. Na napisu, odkritem v Pergah, datiranem v leto 45 ali začetek leta 46 n. št., so Likijci, ki so sami sebe opisali kot »zveste zaveznike«, prosili Klavdija, naj jih zaščiti pred izgredi, brezzakonjem in razbojništvom in ponovno uvede stare zakone. Zapis omenja, da se je oblast ljudskih množic prenesla na svetnike, ki so jih izbrali med najboljšimi. Zgleda, da je bila v Likiji revolucionarna ljudska vstaja, ki je porušila ustaljeni red. Priključitev Likije je imela enak vzrok kot priključitve drugih od Rima odvisnih držav ali zaveznic v tistem času: izguba stabilnosti zaradi notranjih sporov ali, v nekaterih primerih, oslabitev ali izumrtje vladajoče dinastije. Vzpostavitev podedovanih zakonov je bila morda povezana z rimsko prakso spoštovanja in zagotavljanja podedovanih zakonov, običajev in privilegijev mestih držav ali zvez mestnih držav v vzhodnem Sredozemlju, s katerimi je Rim sklenil sporazume o zavezništvu. Likija je bila priključena k Rimu, Likijska zveza pa se je obdržala in kot taka opravljala večino poslov skladno s tradicionalno lokalno zakonodajo in imela oblast nad lokalnimi sodišči. Sporazum, ki ga je sklenila s Cezarjem leta 46 pr. n. št., je že vzpostavil mrežo sodnih okrožij pod pristojnostjo Likijske zveze in rimskega pretorja za tujce (praetor peregrino), ki bi se lahko uporabila za določanje meje ned oblastjo rimskega provincijskega guvernerja in Likijske zveze. Rimljani so v Likiji ponovno vzpostavili stabilnost in obdržali prijateljske odnose Likijci in njihovo pravico do tradicionalne zakonodaje, običajev in privilegijev.Leta 74 n. št. je cesar Vespazijan združil rimski provinci Likija in Pamfilija v provinco Likija in Pamfilija. Trditev Kasija Diona, da je Klavdij vključil Likijo v Pamfilijo, katero je upravljal prefekt in ne propretor, spodbija obstoj legati Augusti pro praetore Lyciae (cesarski provincijski guvernerji Likije z rangom podpretorja). Avgustov posvojenec in naslednik Gaj Cezar je umrl v Likiji leta 4 n. št. za posledicami ran, ki jih je dobil v Artagiri na pohodu v Armenijo.
V bizantinskem obdobju sta bili Likija in Pamfilija od sredine 7. do začetka 8. stoletja n. št. pod upravo glavnega oporišča bizantinskega ladjevja na vzhodnem Sredozemlju (grško Καραβισιάνοι, Karabisiánoi). Ko je bil Karabisianoi okoli leta 727 ukinjen, sta postali del Kibireotonske téme.
Likija je bila še pred propadom Bizantinskega cesarstva vključena v Osmansko cesarstvo in je nazadnje postala del Turčije. Velike krščanske skupnosti v Likiji so živele do 20. let 20. stoletja, ko so bile v okviru izmenjave prebivalstva med Turčijo in Grčijo po grško-turški vojni prisiljene preseliti se v Grčijo. Za njimi so kot osupljiv spomenik na njihov izgon ostale prazne vasi. Zapuščene grške hiše še vedno stojijo v mestih Demre, Kalkan in Kaş, Kaya pa je grško mesto duhov. Po izselitvi Grkov se je v regijo priselila manjša skupnost turških kmetov. Likija je zdaj eno od ključnih središč turškega domačega in tujskega turizma.
Veliki karnaški napis 572-592, Merneptah;  Breasted, J. H. 1906. Ancient Records of Egypt. Vol. III. Chicago: University of Chicago Press.
Plague Prayers of Mursilis A1–11, b, Mursilis; Pritchard, J. B. 1969. Ancient Near Eastern Texts. Princeton: Princeton University Press.
Barnett, R. D. (1975). The Sea Peoples. V J. B. Bury; S. A. Cook,; F. E. Adcock. The Cambridge Ancient History, II, part 2. Cambridge: Cambridge University Press. str. 362–366.
Bryce, T. (1993). Lukka Revisited. Journal of Near Eastern Studies 51 (2): 121–130. doi:10.1086/373535.
Bryce, T.; Zahle, J. (1986). The Lycians. 1. Copenhagen: Museum Tusculanum Press.
Drews, R. (1995). The End of the Bronze Age: Changes in Warfare and the Catastrophe ca. 1200 B.C. Princeton: Princeton University Press.
Hill, George Francis (1897). Catalogue of the Greek Coins of Lycia, Pamphylia, and Pisidia. A Catalogue of the Greek Coins in the British Museum. London: Trustees of the British Museum.
Keen, Antony G. (1998) [1992]. Dynastic Lycia: A Political History of the Lycians & Their Relations with Foreign Powers, c. 545 - 362 BC. Mnemosyne: bibliotheca classica Batavia. Supplementum. Leiden; Boston; Köln: Brill.
Satyurek, Patty; Satyurek, Kemal. "Lycian Turkey". lycianturkey.com. Arhivirano iz prvotnega spletišča dne 4. februarja 2012. Pridobljeno dne 14. februarja 2012. 
Foss, Pedar W. "Lycia". Encyclopedia of the Roman Provinces (ERP). Arhivirano iz prvotnega spletišča dne 26. februarja 2012. 
"Virtual Tours / Myra, Mahmutlar, Lara (Turkey)". EDS Systems.  Panorame likijskih skalnih grobnic v nekropoli v Miri

Linezolid je sintetični antibiotik, ki se uporablja pri hudih okužbah z grampozitivnimi bakterijami, odpornimi proti številnih drugim antibiotikom. Spada v skupino oksazolidinonov in je učinkovit proti večini grampozitivnih bakterij, ki povzročajo bolezni, vključno s streptokoki, proti vankomicinu odpornimi enterokoki (VRE) in proti meticilinu odpornim Staphylococcus aureus (MRSA). Glavne indikacije linezolida so okužbe kože in mehkih tkiv ter pljučnice (zlasti bolnišnične), čeprav je čedalje pogostejša nenamenska uporaba za številne druge okužbe. Proizvajalec Pfizer ga je dal na tržišče pod različnimi zaščitenimi imeni: Zyvox® (v ZDA, Avstraliji ...), Zyvoxid® (v Evropi) in Zyvoxam® (v Kanadi in Mehiki). 
Učinkovina je bila odkrita v 90-ih, dovoljenje za promet pa je prejela leta 2000; linezolid je bil prvi oksazolidinonski antibiotik, prisoten na tržišču, in je zaenkrat še edini, čeprav so drugi v fazi razvoja. Je zaviralec sinteze beljakovin in na ta način zavira bakterijsko rast. Tak mehanizem izrabljajo številni antibiotiki, vendar kaže, da je mehanizem delovanja linezolida edinstven, značilen za oksazolidinone. Bakterijska odpornost proti linezolidu je zaenkrat redka.
Pri kratkotrajni uporabi je linezolid sorazmerno varna učinkovina; uporablja se lahko pri bolnikih vseh starosti in tudi pri bolnikih z okvarami ledvic ali jeter. Med neželene učinke pri kratkotrajni uporabi sodijo glavobol, driska, slabost. Pri dolgotrajnejši uporabi pa naj bi povzročal hude neželene učinke, kot sta zaviranje delovanja kostnega mozga in trombocitopenijo (znižanje števila krvnih ploščic); opisana neželena učinka se pojavljata zlasti pri več kot dvotedenskem dajanju. Če se aplikacija ne prekine, lahko povzroči periferno nevropatijo, ki je lahko tudi nepovratna, poškodbe vidnega živca in laktacidozo (kopičnje mlečne kisline) – ti neželeni učinki so posledica mitohondrijske toksičnosti.
Linezolid je precej drago zdravilo; en cikel zdravljenja lahko stane več tisoč evrov. Vendar pa podatki kažejo, da je v primerjavi z drugimi antibiotiki stroškovno učinkovitejši, predvsem zaradi možnosti prehoda z intravenskega dajanja na peroralno uporabo, ko je bolnik dovolj stabilen, in pri tem ni potrebno spreminjanje odmerka.
Že od 50-ih let prešnjega stoletja je znano, da so oksazolidinoni zaviralci monoaminske oksidaze. Njihovo protimikrobno delovanje so odkrili v 70-ih. Leta 1978 je družba DuPont patentirala niz oksazolidinonskih derivatov kot učinkovite spojine proti bakterijskim in glivičnim okužbam rastlin, leta 1984 pa so z novim patentom zaščitili njihovo uporabo pri bakterijskih okužbah pri sesalcih. Leta 1987 so pri DuPontu predstavili podroben opis oksazolidinonov kot nove skupine antibiotikov s svojstvenim mehanizmom delovanja. Zgodnje spojine so izkazale hepatotoksične učinke in nadaljnji razvoj se je zato zaustavil.Podjetje Pharmacia & Upjohn je v 90-ih začela s svojim raziskovanjem oksazolidinonov. Študije razmerja med strukturo in delovanjem so vodile do razvoja več podskupin oksazolidinonskih derivatov z različnimi varnostnimi profili in protimikrobno učinkovitostjo. Dve spojini sta postali kandidatki za učinkovino: eperezolid in linezolid. V predkliničnih študijah sta potencialni učinkovini izkazovali podobno varnost in protimikrobno učinkovitost, zato sta obe prešli v fazo I kliničnih raziskav, da bi ugotovili razlike v farmakokinetiki. Tako so ugotovili farmakoknetično prednost pri linezolidu zaradi potrebe po le dvakrat dnevni aplikaciji, medtem ko je bilo treba dajati eperezolin trikrat dnevno, da so dosegli podobno izpostavljenost zdravilu. Zato je v nadaljnje raziskovanje prešel linezolid. Ameriški Urad za prehrano in zdravila (FDA) je izdalo dovoljenje za trženje zdravila v ZDA 18. aprila 2000. Zdravilo je nato dobilo dovoljenje za promet v Braziliji junija 2000, v Veliki Britaniji januarja 2001, na Japonskem in v Kanadi aprila 2001, v Evropi (v različnih mesecih leta 2001, odvisno od države), in nato še v drugih dražvah latinske Amerike in Azije.Zaenkrat je linezolid edini oksazolidinonski antibioti na tržišču, vendar so nekatere druge učinkovine v fazi razvoja, npr. posizolid (AZD2563), ranbezolid (RBx 7644), torezolid (TR-701) in radezolid (RX-1741).
Linezolid je učinkovit proti vsem klinično pomembnim grampozitivnim bakterijam (le-te so obdane z debelim peptidoglikanskim slojem in so brez zunanje membrane), tudi proti Enterococcus faecium in Enterococcus faecalis (vključno s proti vankomicinu odpornimi enterokoki), Staphylococcus aureus (vključno s proti meticilinu odpornim Staphylococcus aureus, MRSA), Streptococcus agalactiae, Streptococcus pneumoniae, Streptococcus pyogenes, alfahemolitičnim streptokokom, Listeria monocytogenes in korinebakterijam  (slednje so med najobčutljivejšimi na linezolid z minimalno inhibitorno koncentracijo manj kot 0,5 mg/L). V raziskavah in vitro izkazuje linezolid tudi visoko učinkovitost proti nekaterim mikobakterijam. Podatki kažejo, da je zelo učinkovit proti bakterijam iz rodu nokardij, vendar avtorji zaradi visokih stroškov in potencialnih resnih neželenih učinkov priporočajo kombiniranje z drugimi antibiotiki oziroma uporabo v primerih, ko druge oblike antibiotičnega zdravljenja niso uspešne.Linezolid naj bi deloval bakteriostatično na večino bakterij (zavre njihovo rast in razmnoževanje, vendar jih ne ubije), proti streptokokom pa izkazuje tudi delno baktericidni učinek (jih ubije). 
Nekateri avtorji navajajo, da se linezolid kljub bakteriostatičnemu učinku v raziskavah in vitro obnaša v in vivo razmerah kot baktericidni antibiotik, ker zavre proizvodnjo stafilokoknih in streptokoknih toksinov. Izkazuje tudi postantibiotični učinek, ki za večino bakterij znaša eno uro. To pomeni, da je ta čas bakterijska rast zavrta, čeprav so v krvi koncentracije antibiotika zelo nizke.
Linezolid nima klinično pomembnega učinka na večino gramnegativnih bakterij; na primer psevdomonasi in enterobakterije niso občutljive. In vitro je učinkovit proti Pasteurella multocida, Fusobacterium, Moraxella catarrhalis, Legionella, Bordetella, in Elizabethkingia meningoseptica ter zmerno učinkovit (z minimalno inhibitorno koncentracijo 8 mg/L za 90 % sevov) proti Haemophilus influenzae. Zaradi učinkovitega delovanja se je linezolid uporabljal kot zdravilo druge izbire pri zdravljenju okužb s Capnocytophaga.
Spekter delovanja linezolida proti grampozitivnim bakterijam je podoben kot pri glikopeptidnih antibiotikih (predvsem vankomicin, ki je dolgo veljal za standard v zdravljenju okužb z MRSA); pogoste so primerjave med linezolidom in vankomicinom. Drugi primerljivi antibiotiki so teikoplanin (prav tako glikopeptidni antibiotik), kvinupristin/dalfopristin (kombinacija dveh streptograminov, neučinkovita proti E. faecalis) in daptomicin (lipopeptid); nekateri so še v fazi razvoja, npr. ceftobiprol, dalbavancin in telavancin. Linezolid je edini, ki se lahko uporablja peroralno (z zaužitjem). V prihodnosti bi lahko predstavljala oritavancin in iklaprim uporabni alternativni učinkovini za peroralno uporabo, vendar sta oba še v zgodnjih fazah kliničnega razvoja.
Glavna indikacija linezolida je zdravljenje hudih okužb z grampozitivnimi bakterijami, ki so odporne proti drugim antibiotikom; ne sme se uporabljati pri okužbah, ki so občutljive na antibiotike z ožjim spektrom delovanja, kot so penicilini in cefalosporini. Linezolid je tako v poljudnem tisku kot strokovnih člankih pogosto opisan kot rezervni antibiotik, torej antibiotik, se uporablja preudarno, da bakterije ne razvijejo odpornosti.V ZDA je Urad za prehrano in zdravila (FDA) odobril naslednje indikacije: okužbe s proti vankomicinu odpornimi enterokoki, z invazijo bakterij v krvni obtok ali brez nje; bolnišnične pljučnice in zunajbolnišnične pljučnice, ki jih povzročata S. aureus ali S. pneumoniae; zapletene okužbe kože in kožnih struktur, ki jih povzročajo na linezolid občutljive bakterije, vključno z okužbami diabetičnega stopala, razen če pride pride do zapleta z osteomielitisom (okužba kostnine in kostnega mozga); druge okužbe kože ali mehkih tkiv, ki jih povzročata S. pyogenes ali S. aureus. V Združenem kraljestvu so pljučnice in zapletene okužbe kože in kožnih struktur edine predpisane indikacije. Po podatkih je linezolid varno in učinkovito zdravilo za uporabo pri otrocih in novorojenčkih, prav tako kot pri odraslih.
Obsežna metaanaliza randomiziranih nadzorovanih raziskav je pokazala, da je linezolid pri zdravljenju okužb kože in mehkih tkiv z grampozitivnimi bakterijami učinkovitejši od glikopeptidnih antibiotikov (npr. vankomicin ali teikoplanin) ali betalaktamskih antibiotikov. Manjše študije kažejo tudi na prednost pred teikoplaninom pri vseh hudih grampozitivnih okužbah.Pri zdravljenju diabetičnega stopala se je linezolid izkazal kot cenejši in učinkovitejši od vankomicina. Leta 2004 je neslepa študija pokazala, da je linezolid nasploh enako učinkovit kot ampicilin/sulbaktam ali koamoksiklav in veliko učinkovitejši pri bolnikih z razjedami na stopalu in brez osteomielitisa, vendar je tudi pogostnost neželenih učinkov znatno večja. Metaanaliza iz leta 2008, ki je upoštevala 18 randomiziranih nadzorovanih raziskav, pa je pokazala, da je zdravljenje z linezolidom neučinkovito v enakem obsegu kot pri drugih antibiotikih, ne glede na to, ali je pri bolniku prisoten osteomielitis.Nekateri avtorji dajejo prednost uporabi kombinacije cenejših in stroškovno učinkovitejših zdravil (na primer kotrimoksazol in rifampicin ali klindamicin) pri okužbah kože in mehkih tkiv, če to omogoča občutljivost povzročitelja.
Pri zdravljenju pljučnice ni dokazov, da bi obstajale znatne razlike v uspešnosti zdravljenja z linezolidom, glikopeptidi ali ustreznimi betalaktamskimi antibiotiki. Smernice za zdravljenje zunajbolnišnične pljučnice, ki sta jih razvila Ameriško torakalno združenje in Ameriško društvo za nalezljive bolezni, priporočajo linezolid kot rezervni antibiotik za primere, ko je MRSA dokazano povzročitelj bolezni ali če obstaja sum na MRSA na osnovi kliničnih znakov. Smernice Britanskega torakalnega društva ne priporočajo linezolida kot zdravilo prvega izbora, temveč kot alternativo vankomicinu. Linezolid je tudi sprejemljiva oblika zdravljenje zunajbolnišničnih pljučnic, ki jih povzročajo pnevmokoki, odporni proti penicilinom.Za bolnišnične pljučnice, povzročene z MRSA, ameriške smernice priporočajo kot zdravilo prvega izbora bodisi linezolid bodisi vankomicin. Nekatere študije so pokazale, da ima linezolid pri zdravljenju bolnišničnih pljučnic prednost pred vankomicinom, zlasti pri z respiratorjem povezani pljučnici, povzročeni z MRSA, najbrž zato, ker linezolid prehaja v veliko večji meri v bronhialno tekočino kot vankomicin. Vendar so se porodila določena vprašanja v zvezi s temi študijami, ki postavljajo pod vprašaj rezultate, ki dajejo prednost linezolidu. Vsekakor ima linezolid dve prednosti: biološko uporabnost (omogoča enostaven preklop na peroralno zdravljenje) in da je primeren tudi za bolnike s slabim ledvičnim delovanjem (medtem ko je pri vankomicinu v takih primerih težavno določiti pravo odmerjanje).
Velja, da se tako imenovane »globoke« okužbe, kot sta osteomielitis in bakterijski endokarditis, zdravijo z baktericidnimi in ne bakteriostatičnimi antibiotiki. Vendar pa so bile izvedene predklinične študije, ki so vrednotile učinkovitost linezolida pri teh vrstah okužb; tudi v klinični praksi je bilo zdravilo uporabljano uspešno. Zgleda, da je linezolid primeren za zdravljenje bakterijskega endokarditisa, ki ga povzročajo večkratno odporne grampozitivne bakterije, čeprav ni na voljo visokokakovostnih dokazov, ki bi podpirali to uporabo. Izidi zdravljenja enterokoknega endokarditisa so bili različni; v nekaterih primerih je bilo zdravljenje uspešno, v drugih primerih pa odziva na zdravljenje ni bilo.Obstajajo tudi nizko- do srednjekakovostni dokazi o uporabi linezolida pri okužbah kosti in sklepov, vključno s kroničnim osteomielitisom, vendar v primeru, da je potrebno dolgotrajno zdravljenje, znatne zadržke predstavljajo neželeni učinki.V kombinaciji z drugimi zdravili so linezolid uporabili tudi za zdravljenje tuberkuloze. Optimalno odmerjanje za to uporabo ni določeno. Pri odraslih so z dobrimi izidi uporabili tako enkrat kot dvakrat dnevno odmerjanje. Po navadi je potrebnih več mesecev zdravljenja in ne glede na odmerjanje je pojavnost neželenih učinkov visoka. Na voljo ni dovolj zanesljivih dokazov o učinkovitosti in varnosti, ki bi podpirali omenjeno indikacijo v rutinskem zdravljenju.Raziskovali so tudi vlogo linezolida kot alternativo vankomicinu pri zdravljenju febrilne nevtropenije pri rakavih bolnikih s sumom na grampozitivno okužbo. Gre tudi za enega redkih antibiotikov, ki se razporeja v očesno steklovino in bi se lahko potencialno učinkovito uporabljal pri zdravljenju endoftalmitisa (vnetja notranjosti zrkla), ki ga povzročajo občutljive bakterije. Vendar je tudi primeru tovrstne uporabe le malo dokazov, saj se bakterijski endoftalmitis na splošno učinkovito zdravi z apliciranjem vankomicina neposredno v oko.
Raziskave na živalih z meningitisom, povzročenim s Streptococcus pneumoniae, so pokazale, da linezolid dobro prodira v cerebrospinalno tekočino, vendar je bila učinkovitost slabša kot pri drugih antibiotikih. Na voljo ni dovolj visokokakovostnih dokazov, ki bi podpirali rutinsko uporabo linezolida pri zdravljenju bakterijskega meningitisa. Vendar se kljub temu uspešno uporablja v veliko primerih okužb osrednjega živčevja, ki jih povzročajo občutljive bakterije, in predlagan je kot smiselna izbira pri indikacijah, kjer so druge oblike zdravljenja omejene ali kjer drugi antibiotiki niso učinkoviti. Smernice Ameriškega združenja za infekcijske bolezni priporočajo linezolid kot zdravilo prve izbire za meningitis, povzročen z VRE, in kot alternativo vankomicinu pri zdravljenju meningitisa, povzročenega z MRSA. Linezolid se je izkazal kot prednostno zdravilo pred vankomicinom pri zdravljenju nebolnišničnih okužb osrednjega živčevja z MRSA, vendar je bilo do leta 2009 objavljenih zelo malo primerov takih okužb.
Marca 2007 je FDA objavila rezultate randomizirane, nadzorovane, neslepe klinične raziskave faze III, v kateri so linezolid primerjali z vankomicinom pri zdravljenju okužbe obtočil, povzročene s centralnim venskim katetrom. Bolnike, zdravljene z vankomicinom, so lahko preklopili na zdravljenje z oksacilinom ali dikloksacilinom v primeru, da je bila povzročiteljska bakterija občutljiva na ta dva antibiotika, in tako pri linezolidu kot pri vankomicinu so bolniki lahko prejemali tudi ustrezno zdravilo proti gramnegativnim bakterijam, če je bilo potrebno. Sama študija je bila objavljena januarja 2009.Pri linezolidu je bila smrtnost statistično značilno višja napram primerjanim antibiotikom. Ob upoštevanju izidov pri vseh bolnikih se je izkazalo, da je umrlo 21,5 % bolnikov, zdravljenih z linezolidom, in 16 % tistih, ki so prejemali vankomicin (oziroma v nadaljevanju oksacilin/dikloksacilin). Razlika naj bi bila posledica slabše učinkovitosti linezolida pri zdravljenju gramnegativnih okužb ali mešanih gramnegativno-grampozitivnih okužb. Pri bolnikih, pri katerih je bila okužba posledica le grampozitivnih bakterij, je bil linezolid enako učinkovit in varen kot vankomicin. Posledično je FDA obvestila zdravstvene strokovnjake, da linezolid ni odobren za zdravljenje s katetri povezanih okužb ali okužb, ki jih povzročajo gramnegativne bakterije, ter da je treba izbrati primernejše zdravljenje, če je potrjena gramnegativna okužba ali če obstaja sum nanjo.
Pri kratkotrajni uporabi je linezolid relativno varno zdravilo. Pogosti neželeni učinki (pojavijo se pri več kot 1 % bolnikov) linezolida so driska (pri 3–5 % bolnikov v kliničnih raziskavah), glavobol (1–11 %), siljenje na bruhanje (3–10 %), bruhanje (1–4 %), izpuščaj (2 %), zaprtje (2 %), moteno okušanje (1–2 %) in obarvanost jezika (0,2–1 %). Pojavijo se lahko glivične okužbe, kot sta kandidoza ustne votline ali vaginalna kandidoza, saj linezolid zavira normalno bakterijsko floro in tako naredi prostor za razširitev glivic (t. i. antibiotična kandidoza). Redkejši, a potencialno hujši neželeni učinki so preobčutljivostna reakcija, pankreatitis in povišane vrednosti transaminaz, ki lahko kažejo na jetrno okvaro. Za razliko od nekaterih drugih antibiotikov, kot so kinoloni in eritromicin, linezolid ne vpliva na interval QT, ki je merilo električne prevodnosti srca. Adverse effects in children are similar to those that occur in adults.Kot skorajda vsi antibiotiki se tudi linezolid povezuje s povzročanjem driske zaradi okužbe s Clostridium difficile in psevdomembranskega kolitisa, vendar slednji ni pogost, v kliničnih raziskavah se pojavlja pri okoli enemu na dva tisoč bolnikov. Zgleda, da je C. difficile v razmerah in vitro občutljiv na linezolid in linezolid je bil celo predlagan za zdravljenje s to bakterijo povezane driske.Od leta 2009 je v Združenem kraljestvu linezolid označen s črnim trikotnikom, kar pomeni, da ga Komisija za humano medicino britanske agencije za zdravila intenzivno preučuje v kliničnih raziskavah po utrženju.
Pri zdravljenju se lahko pojavi zavrto delovanje kostnega mozga, ki se kaže zlasti kot trombocitopenija (znižano število krvnih ploščic); to je edini neželeni učinek, ki se kaže znatno pogosteje pri linezolidu kot pri glikopeptidnih ali betalaktamskih antibiotikih. Redko se pojavi pri bolnikih, ki prejemajo linezolid 14 dni ali manj, pogosteje pa pri dolgotrajnejši uporabi ali pri bolnikih z ledvično odpovedjo. Poročilo primera iz leta 2004 navaja, da naj bi piridoksin (oblika vitamina B6) pomagal pri preprečevanju slabokrvnosti in trombocitopenije, ki ju povzroča linezolid, vendar pa kasnejše obsežnejše raziskave niso potrdile tega zaščitnega učinka.Dolgotrajno uporabo linezolida povezujejo tudi s periferno nevropatijo in nevropatijo vidnega živca, ki se pojavita predvsem po večmesečni uporabi in sta lahko nepovratni. Čeravno mehanizem poškodbe ni pojasnjen, kot vzrok predpostavljajo mitohondrijsko toksičnost; linezolid ima škodljive učinke na mitohondrije najbrž zaradi podobnosti mitohondrijskih in bakterijskih ribosomov. Tudi laktična acidoza, potencialno življenjsko ogrožajoče nastajanje mlečne kisline v telesu, naj bi bila posledica mitohondrijske toksičnosti. Zaradi teh neželenih učinkov pri dolgotrajni uporabi proizvajalec priporoča med zdravljenjem z linezolidom tedensko spremljanje krvne slike, s čimer se ugotavlja morebitno zaviranje kostnega mozga, ter odsvetuje uporabo, daljšo od 28 dni.Obširnejši protokol o spremljanju hudo bolnih bolnikov, ki prejemajo linezolid, z namenom zgodnjega ugotavljanja škodljivih učinkov 
je razvila in predlagala ekipa raziskovalcev iz avstralskega Melbourna. Protokol vključuje dvakrat tedensko spremljanje krvne slike in jetrnih testov (določanje koncentracije mlečne kisline v serumu za zgodnje ugotavljanje laktične acidoze), pregled vseh zdravil, ki jih bolnik uporablja, ter prekinitev uporabe tistih zdravil, ki lahko izkazujejo interakcije z linezolidom, in redne očesne in nevrološke preglede bolnikov, ki prejemajo linezolid več kot 4 tedne.Neželene učinke pri dolgotrajni uporabi so ugotovili šele v raziskavah po utrženju (4. faza kliničnega preskušanja). Zaviranja delovanja kostnega mozga niso ugotovili v 3. fazi kliničnega preskušanja, kjer trajanje zdravljenja ni presegalo 21 dni. Čeprav se je pri nekaterih posameznikih v zgodnjih raziskavah pojavila trombocitopenija, se je le-ta izkazala za povrnljivo in se ni pojavljala znatno pogosteje kot v kontrolni skupini (v kateri bolniki niso prejemali linezolida). V raziskavah po utrženju so se pojavila tudi poročila o krčih ter julija 2008 tudi en primer Bellove pareze (omrtvelost obraznega mišičja) in nefrotoksičnosti.
Pri fiziološkem pH-ju se linezolid nahaja v nenabitem stanju. Je zmerno vodotopen (okoli 3 mg/mL), z vrednostjo logP 0,55.
Oksazolidinski farmakofor,  ki je bistven za protimikrobno delovanje, sestoji iz 1,3-oksazolidin-2-onske strukturne enote z arilno skupino na položaju 3 in S-metilno skupino ter nanjo dodatno pripetim substituentom na položaju 5 (R-enantiomeri vseh oksazolidinonov so odgovorni za antibiotično delovanje). Poleg te jedrne strukture vsebuje molekula še druge strukturne prvine, ki izboljšujejo učinkovitost in varnost. Acetamidni substituent na 5-metilni skupini je optimalna struktura glede protibakterijske učinkovitosti in je vključen v vse doslej razvite aktivne oksazolidinone. Fluorov atom na mestu 3′ podvoji učinkovitost tako in vitro kot in vivo, elektron donorski dušikov atom v morfolinskem obroču pa pomaga ohranjati visoko protibakterijsko učinkovitost in sprejemljiv varnostni profil molekule.Antikoagulant rivaroksaban (Xarelto) ima podobno kemijsko zgradbo; obe učinkovini sestavlja oksazolidinonski farmakofor – razlike so le na treh mestih (dodatna keton in klorotiofen ter odsoten fluorov atom). Kljub strukturni podobnosti delovanje klinično ni podobno.
Linezolid je popolnoma sintezno pridobljen; ne pojavlja se v naravi (v nasprotju na primer z eritromicinom in številnimi drugimi antibiotiki) in ga tudi niso pridobili z nadgradnjo strukture, ki je prisotna v naravi (kot so razvili večino betalaktamskih antibiotikov). Za sintezo oksazolidinov je na voljo veliko pristopov in v literaturi je bilo opisanih več sinteznih poti za pridobivanje linezolida. Izvorna metoda pridobivanja, ki jo je razvil Upjohn za pilotno proizvodno, ima sicer dobre izkoristke, a je dolgotrajna in zahteva drage kemikalije, kot sta paladij in ogljik, ter zelo občutljiva reagenta metansulfonil klorid in n-butillitij ter se izvaja pri nizkih temperaturah. Velik del visoke cene linezolida je bil zato posledica dragega pridobivanja. Nekoliko krajšo in stroškovno učinkovitejšo metodo pridobivanja, ki je primerna tudi za pridobivanje večjih količin učinkovine, je patentiral Upjohn leta 1998.Kasnejše sintezne poti so vključile atomsko gospodarno metodo za pridobivanje linezolida iz D-manitola; to sintezo je razvila indijska farmacevtska družba Dr. Reddy's in jo objavila leta 1999. Druga pot, ki jo je razvila skupina raziskovalcev z univerze v kitajskem mestu Hunan, izkorišča kot vhodno snov (S)-gliceraldehid acetonid (pripravljen iz vitamina C).25. junija 2008 je Pfizer na 12. letni konferenci za zeleno kemijo in inženirstvo v New Yorku objavil razvoj sinteze druge generacije; gre za konvergentno, zeleno sintezo, ki omogoča pridobivanje linezolida iz (S)-epiklorohidrina z višjimi izkoristki in 56-odstotnim zmanjšanjem skupne izgube.
Ena od prednosti linezolida je visoka biološka razpoložljivost (skoraj 100 %) po peroralni aplikaciji: celotni odmerek doseže krvni obtok, enako kot pri intravenski poti uporabe. To pomeni, da lahko bolniki iz intravenskega prejemanja linezolida preidejo na peroralno uživanje, čim jim razmere to dovoljujejo, medtem ko je treba primerljive antibiotike (npr. vankomicin ali kvinupristin/dalfopristin) ves čas aplicirati intravensko. Jemanje linezolida sočasno s hrano nekoliko upočasni absorpcijo (vsrkanje skozi stene prebavil), vendar to ne vpliva na površino pod krivuljo.Vezava na plazemske beljakovine je okoli 31 %, vendar močno variira, navidezni volumen porazdelitve pa v ravnovesju znaša okoli 40–50 litrov. Maksimalne serumske koncentracije (Cmax) se dosežejo 1 do 2 uri po aplikaciji zdravila. Linezolid se porazdeljuje po vseh tkivih, razen v kostnino in maščevje. V sluzi, ki obdaja epitel spodnjih dihalnih poti, je koncentracija linezolida vsaj tolikšna kot v serumu, pogostoma pa celo višja (nekateri avtorji poročajo o do 4-krat višjih vrednosti v bronhialni tekočini napram koncentracijam v serumu). To naj bi bilo pomembno dejstvo za učinkovitost zdravila proti pljučnicam. Koncentracije v možgansko-hrbtenjačni tekočini se razlikujejo; maksimalne koncentracije so nižje kot v serumu zaradi počasnega prehajanja skozi krvno-možgansko pregrado, minimalne koncentracije pa so zaradi istega razloga višje. Povprečni razpolovni čas znaša 3 ure pri otrocih, 4 ure pri mladostnikih in 5 ur pri odraslih.Linezolid se presnavlja v jetrih, in sicer pride do oksidacije morfolinskega obroča (brez sodelovanja citokromskega sistema P450). Ta presnovna pot vodi do dveh poglavitnih neaktivnih presnovkov (eden predstavlja okoli 45 %, drugi pa okoli 10 % izločenega odmerka v ravnotežnem stanju), in ostalih presnovkov, ki pa predstavljajo majhne deleže izločenega odmerka. Očistek je odvisen od starosti in spola; višji je pri otrocih (posledica je krajši razpolovni čas), pri ženskah pa je 20 % višji kot pri moških.
Pri odraslih in otrocih, starejših od 12 let, se linezolid običajno daje vsakih 12 ur, bodisi peroralno bodisi intravensko. Mlajšim otrokom in dojenčkom se daje vsakih 8 ur. Pri starostnikih, bolnikih z blago do zmerno motnjo delovanja jeter ali bolnikih z motenim ledvičnim delovanjem prilagajanje odmerka ni potrebno. Pri bolnikih na hemodializi je potrebna previdnost, da se linezolid aplicira po opravljeni hemodializi, saj se z njo sicer odstrani 30–40 % odmerka; pri bolnikih na hemofiltraciji prilagajanje odmerka ni potrebno, vendar je v nekaterih primerih potrebno pogostnejše odmerjanje. Ena študija je pokazala, da naj bi bilo bolnikom z opeklinami, ki prizadenejo več kot 20 % telesne površine, potrebno aplicirati linezolid pogosteje kot pri normalnih bolnikih zaradi povečanega neledvičnega očistka zdravila.Linezolid spada v nosečnostno kategorijo C (v ZDA), kar pomeni, da ni bilo opravljenih ustreznih študij varnosti uporabe pri nosečnicah in čeprav so raziskave na živalih pokazale blago toksičnost na plod, morajo pričakovane koristi pretehtati tveganja zdravljenja. Linezolid prehaja v materino mleko, vendar klinična pomembnost tega dejstva ni znan.
Oksazolidinoni so zaviralci sinteze beljakovin, in sicer motijo prevajanje sporočilne RNK (mRNK), ki poteka na ribosomih in je pomemben korak pri sintezi beljakovin. S tem ustavijo rast in razmnoževanje bakterij. Čeprav mehanizem delovanja ni dokončno pojasnjen, naj bi linezolid deloval na prvi stopnji sinteze beljakovin, torej na iniciacijo, in ne na elongacijo (podaljševanje nastajajoče beljakovinske molekule), kot je značilno za večino drugih zaviralcev sinteze beljakovin.Linezolid torej prepreči tvorbo iniciacijskega kompleksa, ki ga sestavljajo ribosomski podenoti 30S in 50S, prenašalna RNK (tRNK) ter mRNK. Linezolid se veže na podenoto 50S, in sicer na predel 23 S, ki je nosilec peptidiltransferazne aktivnosti. To vezavno mesto se nahaja blizu vezavnih mest za kloramfenikol, linkomicin in druge antibiotike. Zaradi tega edinstvenega mehanizma delovanja je navzkrižna odpornost bakterij proti linezolidu in drugim zaviralcem sinteze beljakovin zelo redka oziroma morda sploh ne obstaja.Leta 2008 je ekipi raziskovalcev z Univerze Yale uspelo pojasniti kristalno strukturo linezolida, vezanega na ribosomsko podenoto 50S pri arheji Haloarcula marismortui, in bila je dodana v podatkovno zbirko beljakovin (Protein Data Bank). Druga skupina raziskovalcev je določila strukturo linezolida, vezanega na podenoto 50S bakterije Deinococcus radiodurans. Avtorji so predlagali izpopolnjeno razlago modela mehanizma delovanja oksazolidinonov: linezolid zasede mesto A ribosomske podenote 50S in povzroči konformacijsko spremembo, kar prepreči vezavo tRNK na to mesto in povzroči, da se tRNK loči od ribosoma.
O pridobljeni odpornosti proti linezolidu so poročali že leta 1999 pri dveh bolnikih s hudo okužbo z večkrat odpornim Enterococcus faecium, ki sta prejemala zdravilo v okviru programa sočutne uporabe. Proti linezolidu odporni Staphylococcus aureus so prvič osamili leta 2001.V ZDA spremljajo odpornost bakterij proti linezolidu od leta 2004, in sicer s pomočjo programa LEADER, ki so ga do leta 2007 uvedli v 60 zdravstvenih ustanovah po vsej državi. Odpornost ostaja zelo nizka (pri manj kot 0,5 % osamljenih bakterij in manj kot 0,1 % vzorcih S. aureus).Podoben mednarodni program "Zyvox Annual Appraisal of Potency and Spectrum Study" ali ZAAPS je bil uveden že leta 2002. Do leta 2007 je znašala skupna odpornost proti linezolidu v 23 državah manj kot 0,2 %, pri streptokokih pa o njej sploh niso poročali. Odpornost so odkrili le v Braziliji, Na Kitajskem, Irskem in v Italiji, in sicer pri na koagulazo negativnih stafilokokih (odpornih je bilo 0,28 % vzorcev), enterokokih (0,11 %) in S. aureus (0,03 %). v Združenem kralljestvu in na Irskem ni bilo med letoma 2001 in 2006 nobenega primera odpornih bakterij pri bolnikih z bakteremijo, poročali pa so o odpornih enterokokih. Nekateri avtorji predvidevajo, da bo odpornost pri E. faecium pogostnejša, če se bo linezolid v prihodnosti uporabljal v takem ali celo večjem obsegu, kot se sedaj.
Intrinzična odpornost večine gramnegativnih bakterij proti linezolidu je posledica delovanja izlivnih črpalk, ki aktivno izplavljajo linezolid iz celic s hitrostjo, ki onemogoča kopičenje zdravila v celici.Grampozitivne bakterije običajno razvijejo odpornost proti linezolidu zaradi točkovne mutacije, imenovane G2576T, pri čemer se v 2576. baznem paru v genu za RNK ribosomske regije 23S timin nadomesti z gvaninom.  Ta mehanizem je najpogostejši pri stafilokokih in doslej edini poznani pri osamljenih sevih E. faecium. Pri Streptococcus pneumoniae so identificirali tudi druge mehanizme odpornosti (vključno z mutacijo na RNK-metiltransferazi, ki metilira G2445 ribosomske RNK 23S, in mutacijami, ki povzročijo povečano izražanje genov za membranski prenašalec ABC. Prav tako so različne mehanizme odpornosti odkrili pri Staphylococcus epidermidis.
Linezolid je šibek zaviralec monoaminske oksidaze (MAO), zato se ne sme sočasno uporabljati z drugimi zaviralci MAO, večjimi količinami hrane, bogate s tiraminom (kot so svinjina, starani siri, alkoholne pijače, prekajeno ali nasoljeno meso) ali serotonergičnimi zdravili. V raziskavah po utrženju so poročali o serotoninskem sindromu, če je bil linezolid apliciran skupaj s serotonergičnimi zdravili ali takoj po prekinitvi zdravljenja z njimi (zlasti pri zaviralcih ponovnega privzema serotonina, kot sta paroksetin in sertralin). Lahko pride tudi do izrazitejšega povečanja krvnega tlaka pri sočasni uporabi simpatomimetičnih zdravil, kot sta psevdoefedrin in fenilpropanolamin. V nobenem primeru se ne sme dajati sočasno s petidinom (meperidinom) zaradi nevarnosti serotoninskega sindroma.
Linezolid ne inducira ali zavira citokromskega sistema P450, ki je pomemben pri presnovi številnih učinkovin, zato ne povzroča interakcij, povezanih s citokromskim sistemom.
Linezolid je sorazmerno drago zdravilo; cikel zdravljenja z zdravilom lahko stane več tisoč ameriških dolarjev – poleg tega so še drugi stroški, na primer bolnišnična oskrba. Vendar pa linezolid omogoča enostaven preklop iz parenteralnega na peroralno zdravljenje, ne da bi bila pri tem ogrožena učinkovitost zdravila, zato so lahko bolniki sorazmerno zgodaj napoteni iz bolnišnice v domačo oskrbo. Parenteralno apliciranje zdravil na domu je namreč nepraktično. Skrajšanje števila dni hospitalizacije tako zniža skupne stroške zdravljenja, vendar naj bi bila cena še vedno višja kot pri primerljivih antibiotikih.

Litostrojska cesta (predhodno Djakovičeva cesta) je ena izmed daljših cest v Ljubljani. Cesta se prične na križišču s Celovško in Šišensko cesto ter konča na križišču z Verovškovo ulico. Zaradi lokacijske umestitve spada Litostrojska cesta med bolj obremenjene ceste v Ljubljani. Ob cesti se nahaja več pomembnejših objektov in ustanov, kot so kompleks Ljubljanskega potniškega prometa, Srednja šola tehniških strok Šiška in Študentski dom Litostroj. Cesta je bila prvotno poimenovana po Litostroju.
Cesta je bila zgrajena na podlagi stare kolovozne poti, ki je potekala od Celovške ceste do nekaj hiš in vrtov. Z gradnjo Litostroja pa je bila cesta asfaltirana zaradi povečanega prometa. Litostroj, ki je gradil cesto, je leta 1947 zaprosil, da se cesto poimenuje Litostrojska cesta. Izvršni odbor Mestnega ljudskega odbora Ljubljana je to zavrnil in predlagal Industrijska cesta. Litostroj se je s tem strinjal, a ni hotel, da bi se cesta pozneje preimenovala, ker bi imeli s tem probleme in dodatne stroške. A vseeno se ime ni uveljavilo in so cesto poimenovali po prvotnem predlogu: Litostrojska cesta.8. aprila 1952 je Skupščina Mestnega ljudskega odbora Ljubljana v paketu sprememb imen cest, ulic in trgov spremenila tudi ime Litostrojske ceste in sicer v Djakovićevo cesto, po Đuru Đakoviću, enemu izmed ustanoviteljev KPJ. Po osamosvojitvi Slovenije je bila cesta februarja 1993 ponovno preimenovana v Litostrojsko cesto.
Cesta je nastala kot dovozna pot s Celovške ceste za več manjših, enodružinskih malomeščanskih vil, ki so se na tem področju pričele graditi v 30. letih prejšnjega stoletja; do takrat so bile na tem področju le (opuščeni) peskokopi in kmetijske površine. 
Med drugo svetovno vojno je bila ena od mejnih cest, ki so bile presekane zaradi okupacijskega sistema okoli Ljubljane. Prva tretjina (od Celovške ceste do železnice Ljubljana-Jesenice) je bila znotraj mesta, medtem ko je bil ostali del izven.
Sprva je bila le vaška pot, toda po zgraditvi industrijskega kompleksa Litostroj (začetek leta 1947) so zgradili novo asfaltirano cesto za potrebe industrijskega transporta. Tako je postala ena najbolj prometnih ulic. Zaradi gradnje Litostroja in posledično stanovanjskih blokov za delavce so porušili vse vile razen ene.
V letu 2002 je cesto v povprečju na uro prevozilo 23 avtobusov.Maja 2008 je v javnost prišla novica, da je območje bivšega Litostroja alternativna možnost za gradnjo novega ljubljanskega zapora.
Litostrojska industrijska proga - Verovškova ulica (najbolj neraven del; ima tri skoraj 90º zavoje)Prvi del, ki se nahaja med Celovško cesto in železniško progo Ljubljana-Jesenice, je danes najbolj znan po obsežnem kompleksu Ljubljanskega potniškega prometa, ki se prične na enem delu in konča na drugem delu tega cestnega dela. Sam kompleks se le na začetku in koncu nahaja neposredno ob cesti, medtem ko je v osrednjem delu ločen od ceste s 4 stanovanjskimi bloki. Danes se tako na tem delu ceste nahaja le ena predvojna vila (Litostrojska cesta 7). Na tem delu se na samo cesto povezuje le ena ulica - Gorazdova ulica. Tik pred železniško progo pa Litostrojska cesta skupaj z Goriško ulico in Cesto Ljubljanske brigade tvorijo križišče.
Drugi del, ki se nahaja med železniško progo Ljubljana-Jesenice in danes opuščeno Litostrojsko industrijsko progo, je najbolj naseljen del Litostrojske ceste. Tu se tako nahajajo Srednja šola tehniških strok Šiška (Litostrojska cesta 51), Srednja frizerska šola Ljubljana (Litostrojska cesta 53), Študentski dom Litostroj (Litostrojska cesta 55), industrijski kompleks Litostroj, več manjših podjetij,... Na ta del ulice se navezujejo Strugarska, Korotanska, Marušičeva in Kovinarska ulica.
Tretji del, med opuščeno Litostrojsko industrijsko progo in Verovškovo ulico, je najbolj neraven in najbolj opustel del celotne ulice. Takoj po prečkanju Litostrojske industrijske proge se nahaja skoraj 90º zavoj v desno, nato pa po nekaj 100 m še en zavoj v levo in še en zavoj na desno, nakar se konča pri Verovškovi ulici, nadaljuje pa v dovozu na severno obvoznico. Med prvim in drugim zavojem poteka vzporedno s cesto (vzhodno od ceste) del Poti ob žici, nakar pa po drugem zavoju Pot prečka cesto. V tem delu je na zahodni strani ceste kompleks Litostroj, medtem ko se vzhodno od ceste nahaja manjše vrtičkarsko naselje. Ta del ceste je trenutno v fazi načrtovanja preoblikovanja; zgradili naj bi novo cesto z manj zavoji.
Vzdolž celotne ceste ni vzpostavljena kolesarska steza (le-ta se nahaja le na delu, kjer poteka Pot ob žici), medtem ko sta na prvih dveh delih prisotna pločnika na obeh straneh. Na prvem delu ceste je med pločniki in bloki tudi obsežnejši drevored z večjo travnato površino.
Zaradi lokacijske umestitve spada Litostrojska cesta med bolj obremenjene ceste v Ljubljani, saj se na njo povezuje en izvoz iz Ljubljanske obvoznice ter je povezana s Celovško cesto, ki je glavna povezava Ljubljane z Gorenjsko.
Po Litostrojski cesti potekajo mestne avtobusne linije Ljubljanskega potniškega prometa št. 3, 3B, 8, 8B, 18 in 18L.
Zaradi neposredne bližine parkirišč LPP-ja in Litostroja je cesta obremenjena z avtobusnim in tovornim prometom.
V neposredni bližini križišča Litostrojske, Goriške in Ceste Ljubljanske brigade se nahaja Železniško postajališče Litostroj. Preko Litostrojske ceste tu tako poteka železniška proga, ki je del proge Ljubljana – Jesenice d.m.
Na drugem koncu Litostrojske ceste pa se nahaja zdaj opuščeni industrijski železniški tir, ki je povezoval Litostroj z ostalim železniškim omrežjem.
Študentski dom Litostroj, ...Litostrojska cesta, skupaj s Celovško cesto, Cesto Ljubljanske brigade in delom ljubljanske obvoznice, sestavlja cestni obroč okoli Celovških dvorov.
Ob cesti se nahaja tudi Objekt C (tudi imenovan Matejeva palača), ki se je pričel graditi leta 2007 v javno-zasebnem partnerstvu (ko je bil notranji minister Dragutin Mate) z namenom, da se vanj preselijo dislocirane enote notranjega ministrstva oz. policije. Nova notranja ministrica Katarina Kresal pa je zavrnila vselitev vanjo, pri čemer se je sklicevala na »varnostne razloge« zaradi bližnjega skladišča butana, ki pripada Energetiki Ljubljana. Julija 2010 je Vlada Republike Slovenije sklenila, da se bo v zgradbo preselilo Ministrstvo za okolje in prostor Republike Slovenije in Statistični urad Republike Slovenije, a so uradniki okoljskega ministrstva prepričani, da zgradba ni okoljsko primerna, saj do nje ni nobene neposredne povezave z javnim prevozom.

Ljubljana ( izgovorjava ) je glavno mesto Republike Slovenije in sedež istoimenske mestne občine, najbolj naseljene občine v Sloveniji. Je geografsko, kulturno, znanstveno, ekonomsko, politično in administrativno središče države. Na Ljubljano je skozi zgodovino vplivalo več kultur, saj je bila v križišču germanskih, romanskih in slovanskih narodov, njihovih jezikov, šeg in navad.Je najmanj naseljeno mesto.
Ljubljanske prometne povezave, zgoščenost industrije, znanstvene in raziskovalne institucije ter trgovska tradicija so dejavniki, ki so pripomogli k njenemu vodilnemu ekonomskemu položaju. Ljubljana je sedež centralne vlade, javne uprave in vseh ministrstev v Sloveniji. Prav tako je sedež slovenskega državnega zbora , slovenske vlade in predsednika Slovenije, največje univerze, Narodnega muzeja, Slovenskega etnografskega muzeja, Narodne in Moderne galerije ter Slovenske akademije znanosti in umetnosti.
Prvo naselbino na kraju, kjer danes stoji Ljubljana, naj bi, kot pravi legenda, ustanovili Argonavti, oziroma starogrški junak Jazon, ki naj bi kralju Aitesu ukradel zlato runo, nato pa s tovariši zbežal pred zasledovalci na ladji Argo, potoval čez Črno morje ter nato po Donavi in Savi prišel vse do Ljubljanice. Tu naj bi argonavti ladjo razstavili, jo prenesli po kopnem med dvema plovnima potema in na ta način prispeli vse do Jadranskega morja. Na poti k morju, ob izviru Ljubljanice, so se ustavili ob velikem jezeru na barju, kjer je živela pošast. Jazon se je spoprijel z njo, jo premagal in ubil. Ta pošast naj bi bila Ljubljanski zmaj, ki je danes prepoznavni simbol mesta in se pojavlja tudi v ljubljanskem mestnem grbu, vendar šele od baročnega obdobja naprej.
Izvor imena Ljubljana ni pojasnjen, a obstaja več hipotez. Po eni razlagi ime izvira od staroslovanskega vodnega božanstva Laburusa, medtem ko etnolog Robert Vrčon trdi, da je beseda prišla iz latinskega izraza za reko, ki poplavlja (aluviana), nekateri pa so mnenja, da izhaja iz nemškega Laubach (mlačen potok). Podobnost z besedo ljubljena, ki jo je prvi izpostavil Anton Tomaž Linhart, je ljudskoetimološka, vendar dobro sredstvo za prepoznavnost, saj že ime države Slovenija nosi v sebi angleško besedo »love« ali ljubezen.
Ena od možnih etimoloških razlag je, da je mesto prek nemščine dobilo ime po reki Ljubljanici. V srednjem veku se je tako za reko kot za mesto uporabljal staro nemški izraz Laibach – stoječa voda, ki povzroča poplave. Ime je bilo v uradni uporabi do leta 1918. Drugi etimologi so nekoč razlagali, da je ime Ljubljana nastalo iz substratnega imena leubgh, ki je označeval lobanjo, in to po obliki hriba, na katerem stoji Ljubljanski grad. Sodobna etimologija se razlag iz substratnih imen, sposojenih od staroselcev, izogiba. Silvo Torkar in Marko Snoj v Etimološkem slovarju slovenskih zemljepisnih imen tako razlagata etimologijo imena Ljubljana iz osebnega imena Ljubovid, ki naj bi bil ustanovitelj naselbine, iz katere je nastala Ljubljana. Ime Ljubovid se je baje skrajšalo v Ljubid, iz tega je tvorjeno vodno (rečno) ime Lubidja, iz česar se je razvilo vodno ime Ljubija (ki se danes uporablja kot ime za desni pritok Ljubljanice zahodno od Vrhnike), to pa se je morda dodatno skrajšalo v Ljuba. Prebivalci naselbine ob reki z imenom Ljub(ij)a so se imenovali Ljubljane, kar je prešlo v današnji izraz Ljubljana, ki ga je mogoče pojmovati bodisi kot kolektiv (besede, ki izražajo kolektivnost, imajo v slovenščini pogosto končnico -na, npr. družina, dvorana, občina) ali kot rezultat jezikovne asimilacije. Torkarjeva razlaga temelji na dejstvu, da so zaselke in reke pogosto imenovali po tamkajšnjih naseljencih. 
Simbol mesta je iz okrasja baročnega grba povzeti Ljubljanski zmaj. Simboliziral naj bi moč, pogum in veličino. Naslikan je bil na grbu, in sicer nad utrdbo, ki predstavlja utrjeno srednjeveško mesto. Več stoletij kasneje je bil štirikrat materializiran na Zmajskem mostu, ki velja za najlepši most, odmev dunajske secesije.Ljubljanski zmaj je bil dolgo le okrasek na vrhu grba, od baroka dalje pa na njem močno izstopa.
Zmaja v grb postavi Valvasor. Predstavljal naj bi simbol čuječnosti. Prej je bilo v grbu le utrjeno mesto z obzidjem. Obzidje se v grbu po pojavi zmaj na njegov račun vse bolj manjša.
Okoli leta 2000 pr. n. št. in prej so na Ljubljanskem barju prebivali koliščarji. Živeli so na mostiščih oziroma koliščih, lesenih naselbinah, postavljenih na kole, zabite v dno močvirja ali jezera. Prevažali so se v čolnih, ki jih imenujemo drevaki, ki so bili izdolbeni iz posameznih debel. Izdelali so tudi prve vozove s kolesi. Preživljali so se z nabiralništvom, lovom, ribolovom, živinorejo ter primitivnim poljedelstvom. Kasneje so med indoevropskimi ljudstvi območje današnje Ljubljane poselili Iliri, nato ilirsko-keltsko pleme Japodov, v 3. stoletju so Ljubljansko kotlino poselili keltski Tavriski. Arheološke najdbe kulture žarnih grobišč na grajskem griču, okoli SAZU in vse do Kazine potrjujejo večjo naselbino na območju Ljubljane. Pred 1. stoletjem pr. n. št., ko so jo zasedli Rimljani, je bila Ljubljanska kotlina del kraljestva Norik.
Prva naselbina staroselcev je nastala najprej na robu Prul pod grajskim gričem. Rimska naselbina Emona (Colonia Emona (Aemona) Iulia tribu Claudia) pa je nastala na področju med Prešernovo in Vegovo ulico, severno od Mirja, verjetno na lokaciji začasnega vojaškega tabora, ki ga je zgradila XV. legija Apollinaris. Okoli leta 50 je naselbina postala rimski vojaški tabor, utrjen z zidanim obzidjem. Naselje je bilo strateška postojanka in je odigralo pomembno vlogo v številnih vojnah. Štela je med 5.000 in 6.000 prebivalcev, večinoma trgovcev in rokodelcev, pa tudi državnih uradnikov in vojnih veteranov. Ulice so bile tlakovane, hiše zidane, opremljene z javno kanalizacijo, centralnim ogrevanjem. V mesto je bilo speljanih več vodovodov. Boljše hiše so imele pobarvane stene večjih sob in mozaične tlake. Emona se je razvila v pomembno zgodnjekrščansko središče s škofijo in z razvito trgovino. Mesto je imelo že pred rimskim obdobjem tudi svoji vodni božanstvi, Ekorno in Laburusa, ki so ju častili na Barju.
S propadom zahodnega rimskega cesarstva in sledečimi selitvami narodov je propadla tudi rimska Emona. Leta 452 so jo porušili Huni pod Atilovim poveljstvom, kasneje so te kraje pustošili še Vzhodni Goti in Langobardi. Slovanski predniki so se na ta prostor postopoma priselili ob koncu 6. stoletja. Približno tri stoletja kasneje je območje kljub nenehnim madžarskim vpadom prešlo pod frankovsko upravo. Prve pisne omembe Ljubljane kot srednjeveškega naselja segajo v čas med letoma 1112 in 1125, ko je Rudolf iz Tarcenta podaril oglejskemu kapitlju manjšo posest pri Ljubljanskem gradu. Kasneje je območje Ljubljanske kotline prešlo v roke rodbine koroških vojvod Spanheimov.  Poimenovanje Luwigana kot predhodnik današnjega imena se prvič pojavi leta 1144. V 13. stoletju so takratno Ljubljano sestavljala tri z obzidjem postopoma zaščitena in ločena jedra: Stari, Mestni (prvi obzidan) in Novi trg, v katera je vodilo pet vrat, povezovala pa sta ga Spodnji (Špitalski) in Zgornji (Čevljarski) most. Med strnjeno stoječimi hišami so se dvigovale gotske cerkve s svojimi zvoniki. S pridobitvijo mestnih pravic leta 1220 so na gradu lahko kovali tudi lasten denar, mesto pa je sčasoma prevzelo primat Kranju in Kamniku ter postalo glavno mesto dežele Kranjske.
Leta 1270 je mesto zavzel češki kralj Otokar II. Přemysl. Ko ga je porazil Rudolf Habsburški, je mesto leta 1278 prešlo pod njegovo oblast. Habsburžani so mesto uradno preimenovali v Laibach in mu podelili 39 trgovskih in drugih privilegijev. Leta 1461 je Ljubljana z ustanovitvijo škofije pri cerkvi sv. Nikolaja postala stolno mesto. Habsburška vladavina je z izjemo časa Ilirskih provinc (1809 do 1813), Ljubljana je bila njihova prestolnica, zdržala vse do konca prve svetovne vojne.
V 15. stoletju se je Ljubljana uveljavila tudi s sodobnejšo arhitekturo. Po potresu leta 1511 so mesto obnovili v renesančnem slogu in ga na novo obzidali.V 16. stoletju je imela Ljubljana približno 5.000 prebivalcev, od katerih je okoli 70 % kot materni jezik govorilo slovenščino, preostali pa večinoma nemščino. Kmalu po izidu prvih slovenskih tiskanih knjig (Trubarjeva Abecednik in Katekizem, 1550) je Jurij Dalmatin prevedel Biblijo (natisnjena v Wittenbergu), Adam Bohorič pa izdal več slovenskih slovnic. V tistem času je Ljubljana dobila prvo srednjo šolo, javno knjižnico in tiskarno. Ljubljana je tako postala središče slovenskega protestantizma in s tem tudi kulture. Sledili sta ponovna prevlada katoliške cerkve ter protireformacija.Leta 1597 so v mesto prispeli jezuiti in ustanovili gimnazijo, ki se je razvila v kolegij. Z ustanovitvijo Academie operosorum Labacensis, družbe učenjakov po italijanskem vzoru, so leta 1693 v mesto prišli številni tuji stavbarji in kiparji (med drugimi tudi Francesco Robba), ki so v baročnem slogu prenavljali oziroma sezidali tudi večino cerkva. Leta 1701 je bila ustanovljena še Academia philharmonicorum, eno prvih tovrstnih glasbenih združenj izven Italije. Častni člani Filharmonične družbe, ki jo je kasneje nasledila, so bili tudi skladatelji Haydn, Beethoven in Brahms, violinist Paganini, med njenimi dirigenti pa je bil tudi Gustav Mahler. V 18. stoletju so rasle manufakture, gospodarski pomen Ljubljane pa je ostajal na področju tranzita.
Pod Napoleonovo okupacijo (1809–1813) je bilo mesto prestolnica Ilirskih provinc. Eden uradnih jezikov je postala slovenščina, v Ljubljani pa so odprli tudi prvo visoko šolo. Leta 1815 je mesto znova prešlo pod avstrijsko oblast in bilo do leta 1849 administrativno središče Ilirskega kraljestva. Leta 1821 je Ljubljana gostila kongres Svete alianse, na katerem so evropski veljaki določili meje. V spomin na ta dogodek je dobil ime Kongresni trg.
V prvi polovici 19. stoletja so delno uredili nabrežja Ljubljanice ter postavili nove kamnite in železne mostove. V tistem času je v Ljubljani ustvarjal tudi pesnik France Prešeren. Leta 1849 je z Dunaja pripeljal prvi vlak, osem let pozneje pa je bila južna železnica in s tem povezava s Trstom dokončana. V 60. letih je bila ustanovljena Slovenska matica. Ljubljanska občina je tedaj obsegala mesto in sedem predmestij. Z današnjimi imeni bi jo omejili takole: proti zahodu po Tržaški cesti do Jadranske ulice, proti severozahodu po Cankarjevi do Opere in po Gosposvetski cesti do evangeličanske cerkve, proti severu po Dunajski cesti do Triglavske ulice, proti severovzhodu po Šmartinski cesti do Žal, proti vzhodu do šentpetrske cerkve in Kodeljevega, proti jugovzhodu po Dolenjski cesti do Rakovnika.
Leta 1895 je mesto s 30.000 prebivalci doživelo katastrofalen potres z magnitudo 6,1 po Richterjevi lestvici, ki je porušil 10 % od približno 1.400 zgradb. Podobno kot po potresu leta 1511, so mesto obnovili v takrat značilnih slogih, zlasti secesijskem. Obnovili so ga večinoma avstrijski in češki arhitekti v neoklasicističnem in secesijskem slogu (glej tudi Art Nouveau v Ljubljani). Med najpomembnejšimi zgradbami tega obdobja so stanovanjske stavbe okoli sodišča in med Slovensko ter Miklošičevo cesto, deželni dvorec (sedaj Univerza), deželni zdaj Narodni muzej, Narodni dom, Dekliški licej, prva gimnazija (kasneje klasična - zdaj osnovna šola Prežihovega Voranca), deželno gledališče (sedaj Opera), nemško gledališče (sedaj Drama), deželno sodišče in druge.
V drugi polovici 19. stoletja se je Ljubljana postopoma uveljavila kot politično in kulturno središče Slovencev. Mesto se je širilo s priključevanjem delov sosednjih občin in sicer Tivoli, okolica Kolizeja, Vodmat, do dolenjske železniške proge, in druga območja. Ob prelomu stoletja so se množile nove pridobitve: vodovod (1890), elektrika in sodobno kanalizacijsko omrežje (1898), tramvaj (1901) ter prvi kino (1907). Veliko zaslug pri tem je imel tedanji župan Ivan Hribar. Leta 1914 so mestu priključili Spodnjo Šiško, leta 1929 pokopališče pri sv. Križu, pa Zgornjo Šiško, Moste in Vič in tako je do leta 1935 nastala prva "velika" Ljubljana.
Po propadu Avstro-Ogrske leta 1918 je bila Ljubljana pomembno mesto v državi, kasneje Kraljevine Srbov, Hrvatov in Slovencev. Leta 1929 je postala Ljubljana sedež Dravske banovine v  Kraljevini Jugoslaviji. V času kraljevine so bile ustanovljene Univerza (1919), Narodna galerija (1918) ter Akademija znanosti in umetnosti (1938).Sredi 30. let so na Poljanah  in za Bežigradom po sodobnih, funkcionalističnih nazorih, gradili nova naselja. V času med vojnama  je podobo mesta najbolj izrazito oblikoval arhitekt Jože Plečnik, čigar pečat je tako močan, da se je arhitektonskega obdobja prijelo kar ime Plečnikova Ljubljana.Pomembna župana v začetku 20. stoletja sta bila Ivan Hribar in Ivan Tavčar. Oba sta pomagala pri razvoju mesta, podobno kakor kasneje Dinko Puc in Juro Adlešič. Med drugo svetovno vojno je senco na župane kot vodja Ljubljane vrgel Leon Rupnik, generalni inšpektor domobranskih enot, ki so sodelovale z italijanskim in nemškim okupatorjem. Zaradi odpora in pomoči partizanom so italijanski okupatorji februarja 1942 mesto obdali s 30 km bodeče žice, po sledeh katere danes poteka sprehajalna pot. O uporu priča med drugim spomenik v Gramozni jami, kjer so italijanski okupatorji kot povračilne ukrepe ustrelili nad 100 talcev. Po drugi svetovni vojni je postala glavno mesto Socialistične republike Slovenije znotraj Jugoslavije. V mesto se je zaradi boljšega ekonomskega statusa priselilo veliko novih meščanov, kar je botrovalo razširitvi in gradnji številnih bivanjskih sosesk.
V Ljubljani je bila 25. junija 1991 razglašena neodvisnost Slovenije, katere središče in prestolnica je še danes. Mesto prestolnice ji zagotavlja ustava, katere 10. člen pravi: "Glavno mesto Slovenije je Ljubljana."
Leta 2010 je bila Ljubljana razglašena za svetovno prestolnico knjige, med drugim sta bila v Športnem parku Stožice zgrajena nov stadion in dvorana. Številni posegi, urejanje novih poti za pešce in zelenih površin so pomagali, da je Ljubljana razglašena za zeleno prestolnico Evrope v letu 2016.
Mesto s površino 163,8 km² leži v Ljubljanski kotlini, v osrednjem delu Slovenije. Lega na križišču pomembnih prometnic je močno vplivala na njen razvoj. Ljubljana leži približno 140 km zahodno od Zagreba, 250 km vzhodno od Benetk, 350 km jugozahodno od Dunaja ter 400 km jugozahodno od Budimpešte.Ljubljana ima ob reki Ljubljanici nadmorsko višino 298 m, medtem ko je Ljubljanski grad na grajskem griču na višini 366 m, najvišja točka v Mestni občini Ljubljana (Janški hrib) pa doseže 794 m.
Mesto Ljubljana leži v Ljubljanski kotlini, preko katere tečejo reke in potoki: Ljubljanica, Gradaščica, Mali graben, Glinščica, Pržanec, Sava, Gameljščica, Črnušnica, Stokalca, Studenčica, Dobrunjščica, Rastučnik, Bajer, Gobovšek, Bizoviški potok, Graben, Dolgi potok in Ižica ter umetno zgrajeni razbremenilni kanal Gruberjev kanal. 
Ljubljana leži v bližini sotočja rek Ljubljanice in Save, ki se v Beogradu izliva v Donavo, ta pa v Črno morje.Območje Ljubljanskega polja je bogato s podzemno vodo, ki je glavni vir oskrbe mesta s pitno vodo.Na južnem obrobju se nahaja Ljubljansko barje, katerega močvirnati vlažni travniki predstavljajo v smislu biodiverzitete zelo bogato območje. Ljubljansko barje je od leta 2008 krajinski park.
Območje mesta Ljubljana je zaradi svoje nižinske  lege in hudourniških vodotokov, razen Ljubljanice, reke z zapletenim kraškim zaledjem na več kot 25 % površine poplavno ogroženo . Septembra 1926 je bil tako poplavljen praktično celotni južni del Ljubljane. Poplave leta 2010 so najbolj prizadele Vič, kjer sta poplavljala Gradaščica in Mali graben.
Mesto se razteza na aluvialni ravnini (prodnatih nanosih) iz kvartarja. V bližnjih, starejših gorskih območjih čas nastanka kamnin sega v mezozoik (trias) ali paleozoik.Ljubljano so opustošili številni potresi, zabeleženih je 60 rušilnih, v povprečju 1 hujši vsakih 100 let. Slovenija je v dokaj aktivnem potresnem območju zaradi svojega položaja na jugu evrazijske plošče. Tako je država v križišču treh pomembnih tektonskih con: Alp na severu, Dinarskega gorstva na jugu in Panonske nižine na vzhodu. Na Golovcu deluje ena izmed seizmoloških postaj.
Podnebje je celinsko (»Cfb« po Köppenovi klasifikaciji klime), ki meji na subtropsko vlažno podnebje (»CFA« po Köppenovi klasifikaciji klime), s celinskimi značilnostmi, kot so topla poletja in zmerno mrzle zime. Najtoplejša meseca z dnevnimi vzponi običajno do med 25 in 30 °C sta julij in avgust, januar pa je najhladnejši mesec s temperaturami, ki se gibljejo večinoma okoli 0 °C. V povprečju se 90 dni na leto temperature spustijo tudi pod ledišče, ter 11 dni s temperaturo nad 30 °C. Padavine so razmeroma enakomerno porazdeljene med letnimi časi, čeprav sta zima in pomlad po navadi nekoliko bolj suha, kot poletje in jesen. Letna količina padavin je okoli 1.400 mm, zaradi česar velja Ljubljana za eno najbolj namočenih evropskih prestolnic. Nevihte so zelo pogoste v obdobju od maja do septembra in so občasno lahko precej hude. Sneg je značilen v času med decembrom in februarjem, v povprečju pa je mesto s snežno odejo pokrito 65 dni. Mesto je poznano po megli, ki je zabeležena v povprečju 121 dni na leto, večinoma v jeseni in pozimi.Predvsem pozimi je značilen pojav t. i. temperaturnega obrata, pri katerem se hladnejši in vlažen zrak zadržuje v nižjih plasteh. Poleti je vreme v mestu bolj pod vplivom sredozemskih zračnih tokov, zato so poletja sončna in razmeroma topla.
Še leta 1869 je imela Ljubljana manj kot 27.000 prebivalcev, številka pa je do sredine 30. let prejšnjega stoletja narasla do 80.000. Demografska rast je ostala razmeroma stabilna med letoma 1999 in 2007, ko se je število prebivalcev gibalo okoli približno 260.000. Pred letom 1996 je število prebivalstva preseglo 320.000, vendar se to pripisuje drugačni metodi popisovanja prebivalstva, ki je vključila tudi določena okoliška naselja (celotno ozemlje nekdanjih ljubljanskih občin, združenih v mesto Ljubljana, sedaj Upravna enota Ljubljana). Po popisu prebivalstva 2002 je 39,2 % prebivalcev rimokatolikov, 30,4 % vernikov brez religije/neizrečenih/neopredeljenih, 19,2 % ateistov, 5,5 % pravoslavcev, 5,0 % muslimanov in preostalih 0,7 % protestanov oz. pripadnikov drugih verstev.
Kljub pojavu višjih zgradb, zlasti na robu mesta, ohranja zgodovinsko središča Ljubljane številne značilne starejše stavbe. V njem se ob hišah 20 stoletja pojavljata baročni in secesijski slog ter historistične stavbe.
Ljubljanski grad se nahaja na vrhu grajskega griča, ki zaznamuje center mesta. Okolica današnjega gradu je stalno naseljena od leta 1200 pr. n. št. Grad je bil prvič omenjen leta 1161. Trdnjava je bila uničena, ko je vojvodina postala del habsburškega cesarstva. Med letoma 1485 in 1495 je bil zgrajen današnji grad opremljen s stolpi. Njegov namen je bil zlasti obramba pred turškimi vpadi in kmečkimi upori. Grad je kasneje dolgo služil kot zapor. Leta 1905 je grad prešel v mestno last in doživel prenovo leta 1960. Danes je turistična atrakcija s pestrim kulturnim programom. Od leta 2006 je grad z vzpenjačo povezan s središčem mesta.Staro mestno jedro je srednjeveški obzidani del z mestno hišo, SAZU, univerzitetno knjižnico in Križankami ter številnimi cerkvami. Novejši del obsega baročne in kasnejše razširitve v smeri parka Tivoli in do železniške proge, kjer stoji večina pomembnejših arhitektur, med njimi sedež univerze (ob robu srednjeveškega mesta)zgradil ga je češki arhitekt J.F. Hráský, uršulinske cerkve, stavbe Slovenske filharmonije in Cankarjev dom.
Po potresu leta 1511 je bila Ljubljana prezidana. Znova so jo preurejali kasneje, zlasti v 18. stoletju v baročnem slogu in po katastrofalnem potresu v 1895, ki je močno poškodovala mesto. Mesto je bilo razširjeno in dozidano, tokrat s historističnimi palačami in v slogu art nouveauja. Mestna arhitektura je tako mešanica slogov. Velik pečat je med obema vojnama pustil slovenski arhitekt Jože Plečnik, ki je oblikoval več mostov, tudi Tromostovje in Narodno in univerzitetno knjižnico. Glej galerijo ljubljanskih mostov na Ljubljanici. Prepoznavna ljubljanska stolpnica je Nebotičnik.
V Ljubljani se nahaja več cerkev. Stolnica svetega Nikolaja je edina ljubljanska katedrala, ki je zlahka prepoznavna zaradi svoje zelene kupole in dvojnega zvonika. Nahaja se na trgu Cirila Metoda v bližini osrednje tržnice in mestne hiše. Prvotno je bila na mestu troladijske romanske cerkve, prvič omenjene leta 1262. Po požaru leta 1361 je bila ponovno obokana v gotskem slogu. Z ustanovitvijo ljubljanske škofije leta 1461 je cerkev postala stolnica. Osem let pozneje jo je prizadel nov požar, ki so ga najverjetneje zanetili Turki. Med letoma 1701 in 1706 je jezuitski arhitekt Andrea Pozzo izdelal načrt za novo baročno cerkev z dvema stranskima kapelama, zasnovanima v obliki latinskega križa. Cerkev je bila zgrajena leta 1841. Notranjost je okrašena z baročnimi freskami slikarja Giulia Quaglia iz obdobja v letih 1703-1706 in 1721-1723.Reko Ljubljanico, Gruberjev kanal in druge reke in potoke prečkajo številni mostovi. Najbolj znana sta Tromostovje in Zmajski most. Slednji je bil zgrajen med letoma 1900 in 1901 in velja za eno najlepših del dunajske secesije. Ime je dobil po štirih zmajih, ki krasijo konce ograj.Ljubljanski vodnjaki so v mestnem jedru prisotni že od njenega nastanka, saj so bili pomembni za razvoj mesta kot takega. Starejši vodnjaki in vodovodi so bili znani že v antični Emoni. Ljubljana ima nad 40 delujočih vodnjakov, ki večinoma krasijo trge in parke in imajo pomembno kulturno-zgodovinsko ozadje. Na Mestnem trgu stoji replika najpomembnejšega izmed njih, Robbovega vodnjaka v baročnem slogu. Njegov izvirnik je bil leta 2006 zaradi težav s korozijo prestavljen v Narodno galerijo.
V Ljubljani je približno 30 ha parkov, največji del te površine zavzema park Tivoli s površino 17,5 ha. Leta 1813 ga je zasnoval Francoz J. Blanchard. Danes obsega približno 5 km². Imel je tri glavne avenije s kostanjevimi drevoredi. Osrednjo os je razširil in spremenil Jože Plečnik. Znotraj parka se menjujejo drevoredi in skupine različnih dreves, nasadi rož ter parkovna oprema s posebnimi klopmi, igrali, kipi in vodnjaki, zlasti pred Tivolskim gradom in današnjim Muzejem novejše zgodovine Slovenije. Urejene so igralne površine za otroke, v park se zajedajo pokriti bazen, športna igrišča  in Hala Tivoli. Skupaj z Rožnikom in Šišenskim hribom park oblikuje površine krajinskega parka. Med letoma 1921 in 1939 je Jože Plečnik med Moderno galerijo in Tivolskim gradom uredil  Jakopičevo sprehajališče, poimenovano po vodilnem slovenskem impresionističnem slikarju Rihardu Jakopiču.
Pot ob žici.Po drugi svetovni vojni je bil odprt le Severni mestni park (v planu je še razširitev) v neposredni bližini Gospodarskega razstavišča. V načrtu je tudi ureditev celotnega dela Save z okolico, ki teče skozi MOL in ureditev parka na severu Ljubljanskega barja.
Ljubljanski živalski vrt leži pod Rožnikom. V vrtu so zbrane živalske vrste z vseh kontinentov, predvsem pa vrste, značilne za področje, kjer se stikajo alpski, panonski in sredozemski svet.
Botanični vrt v Ljubljani deluje že od leta 1810 in je najstarejša kulturna, znanstvena in izobraževalna ustanova v Sloveniji z nepretrganim delovanjem. V njem je preko 4.500 vrst, podvrst in oblik, od katerih je več kot tretjina domačih, ostalo pa so rastline iz različnih predelov Evrope in ostalih kontinentov. Vrt sodeluje z več kot 270 botaničnimi vrtovi iz celega sveta. Ukvarja se z znanstvenoraziskovalno in pedagoško dejavnostjo. Ima pomembno nalogo pri vzgoji in varovanju endemičnih in ogroženih (prizadetih, ranljivih in redkih) vrst slovenskega ozemlja.
Ljubljana je razdeljena na 17 četrtnih skupnosti z lastno upravo. Četrtne skupnosti sprejemajo predloge občanov (prebivalcev četrtnih skupnosti) in jih posredujejo pristojnim organom MOL ter sodelujejo pri pripravi in izvedbi aktivnosti na področju četrtne skupnosti. Pred tem jo je sestavljalo pet samostojnih občin (Bežigrad, Center, Moste-Polje, Šiška in Vič-Rudnik), ki se še vedno pokrivajo z volilnimi enotami.
Pristojnosti Policijske uprave Ljubljana obsegajo površino 3.807 km², kar predstavlja 18,8 % državnega nacionalnega ozemlja. Sestavlja jo 17 policijskih postaj, ki so v začetku leta 2008 skupaj zaposlovale 1.499 delavcev, od tega 1.310 policistov ter 189 drugih delavcev policije. S približno 41.000 kaznivih dejanj v letu 2008 ima Ljubljana ugled varnega in mirnega področja.
Leta 1981 je ljubljanski BDP na prebivalca znašal 260 % jugoslovanskega povprečja. Ljubljana proizvede približno 25 % slovenskega BDP-ja. Leta 2003 je bila stopnja aktivnega delovnega prebivalstva 62 %; od tega je bilo 64 % zaposlenih v zasebnem in 36 % v javnem sektorju. Januarja 2007 je stopnja brezposelnosti znašala 6,5 % (v primerjavi s 7,7 % leto prej in v primerjavi z nacionalnim povprečjem 8,7 %).Industrija, zlasti farmacevtska, petrokemična in živilska industrija, ostaja najbolj pomembna gospodarska dejavnost. Druga področja vključujejo bančništvo, finance, promet, gradbeništvo, obrti, storitvene dejavnosti in turizem. Javni sektor zagotavlja delo na področju izobraževanja, kulture, zdravstva in lokalne uprave. Zlasti v zadnjih 2 desetletjih je pomembna panoga trgovina.
Na Ljubljanski borzi, ki je od leta 2008 v lasti Dunajske borze, kotirajo zlasti večja slovenska podjetja. Nekatera od teh imajo sedež v glavnem mestu; na primer trgovska veriga Mercator, naftne družbe Petrol in telekomunikacijski ponudnik Telekom Slovenije. V mestu deluje več kot 15.000 podjetij, večina od njih v terciarnem sektorju.Stanovanja v Ljubljani so med dražjimi v Evropi.
Študentje predstavljajo sedmino celotne ljubljanske populacije, kar mestu daje mladosten karakter. Univerza v Ljubljani, največja slovenska in edina ljubljanska univerza, je bila ustanovljena leta 1919. Sestavlja jo 23 fakultet in 3 akademije, ki (med drugim) ponujajo študij medicine, aplikativnih znanosti, filozofije, prava in uprave v slovenskem jeziku. Ima približno 64.000 študentov in okoli 4.000 zaposlenih. Narodna in univerzitetna knjižnica je imela v letu 2004 skupno 1.169.090 knjig. V letu 2006 je 55 osnovnih šol obiskovalo skoraj 21.000 učencev, medtem ko se je na 32 srednješolskih ustanovah izobraževalo 25.797 dijakov. 3. teden v maju je na Slovenski cesti Maturantska parada.
V Ljubljani ima sedež tudi več nacionalnih raziskovalnih ustanov, med njimi Inštitut "Jožef Stefan", Kemijski inštitut in Nacionalni inštitut za biologijo.
Univerzitetni klinični center Ljubljana, osrednja slovenska zdravstvena ustanova, pod različnimi imeni deluje že od leta 1786, ko je cesar Jožef II. podpisal odlok o ustanovitvi Civilne bolnice v Ljubljani in letno sprejme prek 100.000 bolnikov.Onkološki inštitut, ustanovljen leta 1937, je eden boljših centrov za onkologijo v srednji Evropi in eden prvih, ki je združil zdravljenje z raziskovanjem in pedagoško dejavnostjo na področju onkologije.Zdravstveni dom Ljubljana, razdeljen na 7 enot, opravlja osnovno zdravstveno dejavnost in s svojimi službami zagotavlja zlasti preventivne zdravstvene preglede ter zdravljenje lažje poškodovanih ali bolnih. V manjšem obsegu zagotavlja tudi specialistično ambulantno dejavnost.
V Ljubljani deluje 15 muzejev, 41 galerij, 11 gledališč ter 4 profesionalni orkestri in več kinodvoran. Med muzeji imajo izjemne zbirke Narodni, Prirodoslovni, Etnografski, Muzej novejše zgodovine in železniški. Številne razstave ima Muzej za arhitekturo in oblikovanje. Med galerijami izstopata Narodna in Moderna, svojo zbirko ima Muzej sodobne umetnosti v muzejskem kareju Metelkova. Bolšji sejem je vsako nedeljo v starem mestnem jedru. Leta 2006 so muzeji privabili 264.470, galerije 403.890 in gledališča 396.440 obiskovalcev.Vsako leto se v Ljubljani zvrsti več kot 10.000 kulturnih dogodkov, med temi je 10 mednarodnih festivalov za gledališče, glasbo (npr. Ljubljanski poletni festival in Trnfest) in umetnost nasploh. Ljubljana, v središču različnih slovenskih vinorodnih dežel, je znana kot "mesto vina in vinske trte", ki so jih na pobočju grajskega hriba posadili že Emonci. Teden knjige (začenja se na svetovni dan knjige) vključuje prireditve in prodajo knjig na Kongresnem trgu. Na predvečer praznika dela je na ljubljanskem Rožniku praznovanje s kresom.
Slovenska filharmonija, ki je osrednja glasbena ustanova v Ljubljani in v Sloveniji, prireja koncerte klasične glasbe domačih in tujih izvajalcev, veliko časa pa posveča tudi mladim izvajalcem z raznih glasbenih šol. Ustanovljena je bila že leta 1701 v okviru Akademije Operosorum in spada med najstarejše tovrstne ustanove v Sloveniji in v Evropi.
Narodna (ustanovljena leta 1918) in Moderna galerija razstavljata dela najvplivnejših slovenskih slikarjev. V AKC Metelkova mesto, ki ima svoje prostore v obnovljeni bivši avstro-ogrski vojašnici na Metelkovi ulici, je središče umetniške alternativne kulture. Na AKC Metelkova mesta se nahajajo številni klubi, umetniška galerija, koncertni prostori, kjer igrajo različne zvrsti glasbe. Tu imajo rezidnčne prostore številni umetniki in obrtniki Podoben avtonomen kulturni center se nahaja v nekdanji tovarni Rog. Po letu 1980 je Ljubljana postala središče avantgardnega ("retrogardističnega") umetniškega gibanja Neue Slowenische Kunst (ustanovljeno 1984), ki so jo sestavljale predvsem glasbena skupina Laibach, slikarji kolektiva IRWIN in gledališki projekti režiserja D. Živadinova.
ČasopisiV Ljubljani izhaja več splošno-informativnih časopisov, kot je Delo, Dnevnik, Slovenia Times in brezplačnik Žurnal24,, finančni kot so Finance, Podjetnik in Economist in športni - Ekipa.
RadioPrestolnica ima več radijskih postaj. Poleg nacionalnih (Prvi program, Ars in Val202) program oddaja še več komercialnih radijskih postaj: Radio 1, Radio Antena, Radio Center, Radio Ekspres, Radio Salomon  ter alternativna programi Radio Študent,Radio Veseljak. in Radio Ognjišče.
TelevizijaV Ljubljani ima sedež javna Radiotelevizija Slovenija, ki oddaja tri programe (TV SLO 1, TV SLO 2 in TV SLO 3) ter glavni komercialni postaji Pop TV in Kanal A.
V Ljubljani deluje več športnih klubov, med katerimi so najbolj znani hokejski HDD Tilia Olimpija, ki nastopa tudi v mednarodni ligi EBEL, košarkarski KK Union Olimpija, ki nastopa nastopa tudi v Evroligi, nogometni NK Olimpija, rokometni RK Krim in odbojkarski ACH Volley. 
Najpomembnejši mestni športni objekti so Plečnikov stadion Bežigrad, ki je več let v postopku prenove, Hala Tivoli, ki je domača dvorana za HDD Tilia Olimpija, ter leta 2010 zgrajena objekta Stadion Stožice, kjer domače tekme igra NK Olimpija, in Arena Stožice, ki je domača dvorana za KK Union Olimpija, RK Krim in ACH Volley.
Ljubljana je v svoji zgodovini gostila več odmevnih športnih prireditev, tudi svetovno prvenstvo v športni gimnastiki v letih 1922 in 1970, svetovno prvenstvo v košarki leta 1970, svetovno prvenstvo v umetnostnem drsanju leta 1970, svetovno prvenstvo v hokeju na ledu elitne divizije leta 1966 in še osemkrat prvenstvo druge divizije, evropsko prvenstvo v rokometu leta 2004 ter svetovno prvenstvo v kajak in kanu slalomu v letih 1955, 1991 in 2010. Leta 2013 se je v mestu odvijalo Evropsko prvenstvo v košarki.Od leta 1957 je drugi teden v maju v počastitev osvoboditve Ljubljane (9. maj 1945) organiziran Pohod po poti spominov in tovarištva (znan tudi kot pohod ob žici). Vsako leto zadnjo nedeljo v oktobru Ljubljanski maraton na mestne ulice pritegne več tisoč tekačev.Center Ljubljane leži med dvema manjšima vzpetinama, Rožnikom (Cankarjev Vrh 394 m) in Grajskim gričem, na katerem stoji Ljubljanski grad. 
Na obrobju mesta so hribi Šmarna gora, Rašica, Golovec, Toško čelo, malo dlje pa še Krim in vrhovi Polhograjskega hribovja, ki ponujajo kratke izlete v naravo. (glej tudi Izleti v okolici Ljubljane).
Ljubljana je v središču slovenskega cestnega omrežja, ki preko avtocestnega obroča povezuje mesto z vsemi deli države in pomembnimi mesti v okolici (avtocestna povezava s Trstom, Benetkami ter Reko na jugozahodu (A1/E70); z Mariborom, Gradcem in Dunajem (A1/E57); z Zagrebom in naprej v nekdanjo Jugoslavijo (A2-E70); s Celovcem in Salzburgom na severozahodu (A2-E61), zaradi česar je pomembna vstopna točka za severnoevropske turiste. Tranzitni promet skozi samo mesto je preusmerjen s pomočjo Ljubljanske obvoznice v obliki kroga okoli mesta.
Že arhitekt Fabiani je načrtoval notranji cestni obvozni obroč, ki bi razbremenil prometa središče Ljubljane. Notranji obroč tvorijo naslednje ceste: Tivolska cesta, Bleiweisova cesta, Aškerčeva cesta, Zoisova cesta, Karlovška cesta, Cesta za Gradom, Roška cesta, Lipičeva ulica, Njegoševa cesta, Masarykova cesta in Trg OF. Fabianijev most je bil zadnji manjkajoči element; z njegovo dograditvijo leta 2012 je bil obroč sklenjen.Avtobusna mreža, ki jo upravlja Ljubljanski potniški promet (v lasti MOL) (na osnovi plačilne kartice Urbana) je trenutno najbolj uporabljana in razvita oblika javnega prevoza v Ljubljani. Avtobusi so pogovorno imenovani trole. Izraz izvira iz obdobja med letoma 1951 in 1971, ko so po Ljubljani vozili trolejbusi. Možna je izposoja koles, in najem taksija. V letu 2009 se je z uvedbo mestne vozovnice začel ponovno vzpodbujati tudi javni promet na ljubljanskem železniškem vozlišču.Kolesarski promet v Ljubljani predstavlja opazen delež vsega prometa, še posebej poleti. 
Kolesarske steze so po večini ločene od cestišča, ponekod obarvane z rdečo barvo in na križiščih večinoma speljane posredno (tj. z zamikom). Leta 1998 je bila dolžina kolesarskih stez približno 65 km, leta 2009 pa 130 km. Označevanje novih kolesarskih stez je del projekta mestne občine Civitas Elan. Na nekaterih ulicah, kjer ni kolesarskih stez, npr. na povezovalni cesti med Njegoševo in Roško cesto preko Fabianijevega mostu na Ljubljanici, je kolesarjenje prepovedano. Omejevalni prometni režim za kolesarje so v Sloveniji uvedli sredi sedemdesetih let dvajsetega stoletja. Na nekaterih odsekih so prepovedi v zadnjih letih odpravili, bodisi z označenjem kolesarskih stez ali gradnjo paralelnih namenskih kolesarskih cest. Od leta 2000 obstaja Ljubljanska kolesarska mreža, društvo kolesarjev, ki kolo uporabljajo kot prometno sredstvo. V maju 2011 je bil vzpostavljen sistem izposoje javnih koles Bicike(lj), ki je na voljo na podlagi uporabe mestne kartice Urbane. Leta 2015 Ljubljano pričeli uvrščati na lestvico kolesarjem prijaznih mest (na 13. mesto).Znaten del središča ljubljane je zaprt za motorna vozila in spremenjen v peš cono. Za zagotavljanje mobilnosti vsem, ki to potrebujejo, je na voljo več ekektričnih vozil (Kavalir), ki so brezplačno na voljo na klic ali pa vozijo po vnaprej določeni trasi.Železniška postaja Ljubljana predstavlja najpomembnejše železniško križišče v državi in stoji ob železniški povezavi Nemčije s Hrvaško (München-Salzburg-Ljubljana-Zagreb), obenem pa je izhodišče za obisk Dunaja, Trsta ter Budimpešte. Regionalni vlaki poleg tega vozijo še v smeri Novega mesta, Kamnika ter Kopra. V neposredni bližini je Avtobusna postaja Ljubljana, s katero bo železniška postaja v prihodnosti združena v Potniški center Ljubljana.
Letališče Jožeta Pučnika (LJU) leži 26 km severno od mesta in je izhodišče za številne (zlasti evropske) destinacije, kot na primer: Amsterdam, Atene, Barcelona, Beograd, Bruselj, Budapešta, Bukarešta, Kopenhagen, Dublin, Dunaj, Frankfurt, Helsinki, Istanbul, Kijev, London, Manchester, Moskva, München, Ohrid, Paris, Podgorica, Praga, Priština, Stockholm, Skopje, Waršava, Tirana, Tel Aviv in Zurich.
Ljubljana sodeluje z mesti iz različnih delov sveta. Pobratena je z naslednjimi mesti:
Ljubljana deluje tudi v več evropskih organizacijah mest (npr. tudi v uporabniški skupini IT organizacij evropskih glavnih mest), je članica mreže mest in prek nacionalnega združenja občin deluje v odboru regij EU, Kongresu lokalnih in regionalnih oblasti Sveta Evropa in v Svetu evropskih mest in regij.
V Ljubljani so bile rojene oziroma so v njej delovale številne širše znane osebnosti:
Stanko Bloudek, slovenski letalski konstruktor, športnik in načrtovalec športnih objektov
Charles de Bourbon (1849-1909), madridski vojvoda, "de facto" španski kralj in francoski prestolonaslednik
Josip Vidmar, literarni in gledališki kritik, esejist, prevajalec, politik, predsednik SAZU
Karel baron Wurzbach pl. Tannenberg, politik, deželni glavar (1866-1871) in deželni predsednik (1871-1872) Kranjske (najstarejši brat Constantina)
