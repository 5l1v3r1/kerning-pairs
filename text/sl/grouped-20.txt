
Naseljívi planét je planet ali naravni satelit (redkeje tudi asteroid), ki je zmožen razviti in ohranjati življenje. 
Ker je obstoj nezemeljskega življenja trenutno negotov, je raziskovanje naseljivih planetov v glavnem ekstrapolacija razmer na Zemlji in značilnosti Sonca in celotnega Osončja, ki govorijo v prid razvitju življenja. Še posebej so pomembni faktorji, ki so ohranili zapletene, mnogocelične organizme in ne le preprosta, enocelična živa bitja, mikroorganizme. Raziskovanje in teorija v tej smeri je del planetologije in razvijajoče astrobiologije.
Absolutni pogoj za življenje je vir energije in predstava o naseljivem planetu pomeni, da mora biti izpoljnjenih več geofizikalnih, geokemijskih in astrofizikalnih kriterijev preden bo lahko astronomsko telo vzdrževalo življenje. V svojem astrobiološkem smerokazu je NASA definirala osnovne naseljivostne kriterije kot »široka območja tekoče vode, pogoje naklonjene sestavljanju zapletenih organskih molekul in energijske vire za oskrbovanje presnove.«Zamisel, da so lahko drugi planeti od Zemlje naseljeni, je starodavna. Zgodovinsko so jo obravnavale filozofija in fizikalne naravoslovne znanosti.a V poznem 20. stoletju je bil dosežen velik napredek. Opazovanja in raziskovanja s samodejnimi vesoljskimi plovili drugih planetov in naravnih satelitov znotraj Osončja so priskrbela točne informacije o opredeljevanju kriterijev naseljivosti in omogočila zanesljivo geofizikalno primerjavo med Zemljo in drugimi telesi. Odkritja zunajosončnih planetov v zgodnjih 1990-tih so dala nove informacije za raziskovanje možnega nezemeljskega življenja. Potrdila so dejstvo, da Sonce s planeti ni edinstveno med zvezdami, in razširila raziskovanja naseljivosti zunaj Osončja.
Razumevanje naseljivosti planetov se začne pri zvezdah. Čeprav so lahko telesa, ki so podobna Zemlji, plodna, je prav tako pomemno da je njihov večji sistem sprejemljiv za življenje. Pod pokroviteljstvom Setijevega Projekta Phoenix sta Turnbullova in Tarterjeva leta 2002 razvili HabCat, katalog bližnjih naseljivih zvezdnih sistemov. Katalog je nastal s presejanjem skoraj 120.000 zvezd večjega Kataloga Hipparcosa v izluščeno skupino 17.000 možno naseljivih zvezdnih sistemov (»HabStars«). Izbirni kriterij za katalog omogoča dobro izhodišče za razumevanje astrofizikalnih faktorjev, ki so potrebni za naseljive planete.
Spektralni razred zvezde nakazuje njeno temperaturo fotosfere, ki je za zvezde glavnega niza povezana s celotno maso. Za primerni spektralni razpon naseljivih zvezdnih sistemov trenutno velja »zgodnji F« ali »G« do »srednji K«. To odgovarja efektivnim površinskim temperaturam od malo več kot 7000 K do malo manj kot 4000 K. Sonce spektralnega razreda G2 V leži trdno znotraj teh mej. Zvezde »srednjega razreda« imajo več značilnosti, ki so pomembne za naseljivost planeta:
živijo vsaj nekaj milijard let, kar omogoča razvoj življenja. Veliko svetlih zvezd glavnega niza razredov »O«, »B« in »A« po navadi živi manj kot milijardo let, v izjemnih primerih pa manj kot 10 milijonov.b
oddajajo dovolj visokofrekventnega ultravijoličnega valovanja za sprožanje atmosferske dinamike kot je na primer tvorjenje ozona, ne pa tudi preveč, da bi ionizacija uničila zametek življenja.
tekoča voda lahko obstaja na površju planetov, ki krožijo okoli njih na razdaljah, ki ne povzročajo plimsko zvezanost.Ta spektralni razpon verjetno obsega od 5 do 10 % zvezd v naši Galaksiji. Čeprav so šibkejše rdeče pritlikavke »poznega K« ali »M« razreda tudi primerne za naseljive planete, je verjetno najpomembnejše odprto vprašanje celotnega področja planetarne naseljivosti njihova vseprisotnost. Planet »superzemlja« Gliese 581 c (5,03 M⊕) kroži v naseljivem območju rdeče pritlikavke in morda vsebuje tekočo vodo. Morda pa je zaradi učinka tople grede prevroč za življenje, in je njegov najbližji sosed, tudi superzemlja, Gliese 581 d (> 7,7 M⊕), primernejši kandidat za naseljivost.
Naseljivo območje (NO) je teoretični obroč okrog zvezde, v katerem bi planeti na svojih poršjih imeli tekočo vodo. Poleg energijskega vira velja tekoča voda za najpomembnejšo sestavino za življenje, če upoštevamo kako pomembna je za vse življenjske sisteme na Zemlji. To lahko odseva enostranskost vodno odvisnih vrst in, če bodo našli življenje brez prisotnoti vode (na primer v raztopini tekočega amonijaka), bo treba predstavo o NO močno spremeniti ali pa jo drugače opustiti kot preveč omejujočo.cStabilno NO pomeni dva faktorja. Obseg NO se kot prvo ne sme preveč spreminjati skozi čas. Vsem zvezdam se s starostjo povečuje izsev, tako da se ustrezno NO seveda seli navzven. Če pa se to zgodi prehitro, na primer s supermasivno zvezdo, bodo imeli planeti ozek pas snotraj NO in ustrezno manj možnosti za razvoj življenja. Računanje obsega NO in njegovo premikanje ni preprosto, pri čemer bodo negativne povratne zanke kot je ogljikov cikel poskušale uzravnavati večanje izseva. Predpostavke o atmosferskem stanju in geologiji imajo zaradi tega velik vpliv na domnevni obseg NO. Velik vpliv ima tudi razvoj Sonca. Predlagani parametri Sončevega NO so se zelo spreminjali.Nobeno masivno telo kot je na primer plinski velikan se kot drugo ne more nahajati relativno blizu NO, da bi preveč vplivalo na Zemlji podobna telesa. Masa asteroidnega pasu se na primer ne more združiti v planet zaradi orbitalne resonance z Jupitrom. Če bi se plinski velikan nahajal v območju med tiroma Venere in Marsa, se Zemlja gotovo ne bi razvila v sedanjo obliko. To je do neke mere sicer možno, saj bi plinski velikan znotraj NO pod pravimi pogoji morda lahko imel naseljive naravne satelite.V Osončju so notranji planeti zemljski, zunanji planeti pa plinski velikani. Odkritja zunajosončnih planetov kažejo, da v drugih zvezdnih sistemih ni vedno tako. Veliko teles velikosti Jupitra kroži okrog glavnega telesa in razbija morebitna NO. Obstoječi podatki za zunajosončne planete sicer nakazujejo takšne vrste zvezdnih sistemov (večji planeti v tesnih tirih), saj jih je lažje odkriti. Tako ostaja odprto vprašanje katera vrst zvezdnih sistemov je prevladujoča.
Spremembe izseva so običajne za vse zvezde, vendar pokrivajo širok razpon. Večina zvezd je relativno stabilnih, večja množica spremenljivk pa večkrat doživi hitro in močno povečanje izseva in posledično količine oddane energije proti telesom v tiru. Takšne zvezde so slabi kandidati za gostovanje naseljivih planetov saj bi njihova nepredvidljivost in spremembe oddane energije negativno vplivala na organizme. Živa bitja, večinoma prilagojena na določen temperaturni obseg, bodo težko preživela prevelike temperaturne spremembe. Razmahe izsevov v splošnem spremljajo večje količine sevanja žarkov γ in rentgenskih žarkov, kar je lahko usodno. Atmosfere ublažijo takšne vplive (100 % absolutno povečanje Sončevega izseva nujno ne pomeni 100 % povečanje temperature na Zemlji), vendar se zastoj v atmosferi ne pojavi na planetih, ki krožijo okrog spremenljivk, ker bi jih visokofrekvenčni energijski preboji teh teles stalno izropali njihovega zaščitnega ovoja.
Sonce v tem smislu ni nevarno - sprememba med Sončevim maksimumom in minimumom je približno 0,1 % v njegovem 11-letnem ciklu. Obstaja močan (čeprav sporen) dokaz, da so imele tudi majhne spremembe Sončevega izseva skozi čas velike vplive na Zemljino podnebje. Malo ledeno dobo v sredini 2. tisočletja je na primer morda povzročil relativno dolgi upad Sončevega izseva. Zaradi takšnih pojavov ni nujno da je zvezda resnična spremenljivka, da razlike v njenem izsevu vplivajo na naseljivost. Od znanih Sončevih analogonov je najbolj podobna Soncu zvezda 18 Škorpijona. Na žalost je za vidike življenja, ki bi obstajal v njeni neposredni bližini, je edina pomembna razlika med obema telesoma amplituda solarnega cikla, ki je za zvezdo 18 Škorpijona veliko večji.
Glavni snovi v zvezdah sta vodik in helij. Bolj se razlikuje vsebnost težjih (kovinskih) elementov. Visoka vsebnost kovin v zvezdah je povezana s količino težke snovi, ki je na razpolago v protoplanetnih diskih. Manjša vsebnost kovin precej zmanjša možnost, da se bodo planeti tvorili okrog zvezd, po teoriji solarnih meglic tvorjenja planetnih sestavov. Vsak planet, ki je nastal okrog zvezde z malo vsebnostjo kovin, bo imel verjetno majhno maso, in tako ne bo naklonjen življenju. Spektroskopske raziskave sestavov, kjer so do sedaj našli zunajosončne planete, potrjujejo povezavo med visoko vsebnostjo kovin in tvorjenjem planetov: »zvezde s planeti, oziroma vsaj s planeti, ki jih odkrijemo danes, imajo gotovo več kovin kot zvezde brez spremljevalnih planetov.«Visoka kovinskost tudi zahteva mladost naseljivih zvezd. Zvezde, ki so nastale zgodaj v zgodovini Vesolja, imajo malo kovinskih elementov in s tem tudi manjšo verjetnost naseljivih planetov.
Glavna podmena o naseljivih plnetih je, da so zemeljski. Takšni planeti, v grobem velikosti Zemljine mase, so prvenstveno zgrajeni iz silikatnih skal in nimajo plinskih zunanjih slojev vodika in helija, ki jih najdemo na plinskih velikanih. Možnost, da se lahko življenje razvije v oblačnih vrhovih plinskih velikanov, še ni popolnoma izključena, čeprav velja, da nimajo trdega površja in je njihova gravitacija ogromna.d Naravni sateliti velikanskih planetov, pa ostajajo odlični kandidati za gostovanje življenja.Pri analizi katera okolja so verjetno primerna za življenja se po navadi ločuje med preprostimi, enocelični organizmi kot so bakterije in arheje, in kompleksnimi mnogoceličarji (živali). Enoceličnost je nujno pred mnogoceličnostjo v vsakem domnevnem drevesu življenja, in kadar se razvijejo enocelični organizmi, ni zagotovila, da bo to vodilo do večje kompleksnosti.e Značilnosti planetov, ki so navedene spodaj, se smatrajo za odločilne za življenje v splošnem, v vsakem primeru pa je treba upoštevati večje ovire naseljivosti za mnogocelične organizme kot so rastline in živali glede na enocelično življenje.
Planeti z malo maso so slabi kandidati za življenje iz dveh razlogov. Njihova manjša gravitacija težje zadržuje atmosfero, čeprav imajo lahko celotna magnetna polja velik vpliv na zadržanje atmosfere. Sestavne molekule bodo prej dosegle ubežne hitrosti in bodo izgubljene v vesoljski prostor pri sunkih solarnega vetra ali pri mešanju zaradi trkov. Planeti brez debele atmosfere nimajo snovi, ki je potrebna za prvobitno biokemijo, imajo nizko toplotno izolacijo in skozi svoja površja slabo prevajajo toploto. Mars je s svojo tanko atmosfero hladnejši od Zemlje, če bi bila na enaki oddaljenosti. Takšni planeti manj varujejo pred visokofrekvenčnim sevanjem in meteoroidi. Kjer je atmosfera manj od 0,006 Zemljinega ozračja, voda ne more obstajati v kapljevinasti fazi, saj je atmosferski tlak premajhen - 4,56 mmHg (608 Pa). Temperaturni obseg, v katerem je voda kapljevinasta, je v splošnem manjši pri nižjih tlakih.
Kot drugo imajo manjši planeti manjše premere in zaradi tega višja razmerja med površjem in prostornino kot njihovi večji sorodniki. Takšna telesa hitro izgubljajo energijo, ki ostaja od njihovega nastanka in postanejo geološko mrtvi, brez ognjenikov, potresov in tektonske dejavnosti, ki zalagajo površje z vzdrževalno snovjo in atmosfero s temperaturnimi dušili kot je ogljikov dioksid. Obstoj plimskih sil iz bližnjih teles kot so naravni sateliti lahko pretvori vrtilno energijo v večjo količino notranje toplote, ki je verjetno pomemben faktor pri notranjem segrevanju naravnih satelitov našega Osončja, kot je na primer Io. Tektonika plošč je še posebej pomembna, vsaj na Zemlji, ne le da predeluje za reciklažo pomebne kemične spojine in minerale, ampak tudi pospešuje biološko raznolikost preko tvorjenja celin in povečano okolijsko kompleksnost, ter pomaga koncekcijske celice, potrebne za povzročanje Zemljine magnetnega polja.»Mala masa« je deloma relativna oznaka; Zemlja velja za planet z malo maso glede na plinske velikane Osončja, vendar je največja, po premeru in masi, in najgostejša od vseh zemeljskih teles.f je dovolj velika, da ohranja ozračje prek lastne gravitacije in dovolj velika, da njeno staljeno jedro ostaja toplotni stroj in poganja raznoliko geologijo površja. Razpad radioaktivnih elementov znotraj planetovega jedra je druga pomembna komponenta segrevanja planeta. Mars je na drugi strani skoraj (ali morda v celoti) geološko mrtev planet, in je iizgubil velik del svoje atmosfere. Spodnja meja za mase bi tako bila nekje med masami Marsa in Zemlje ali Venere. Za grobo ločnico mase naseljivih planetov so predlagali 0,3 Zemljine mase. Raziskava iz leta 2008 Harvard-Smithsonovega središča za astrofiziko nakazuje, da je ločnica lahko tudi višja. Morda je Zemlja na spodnji meji naseljivosti, saj če bi bila še manjša, tektonika plošča ne bi bila mogoča. Venere, ki ima 0,85 Zemljine mase, ne kaže znakov tektonske dejavnosti. Na drugi strani superzemlje, zemeljski planeti z večjo maso od Zemljine, bi imeli višje stopnje tektonike plošč in bi bili tako trdno zasidrani v obsegu naseljivosti. Izjemni pogoji nudijo izjemne primere: Jupitrov naravni satelit Io (manjši od zemeljskih planetov) je ognjeniško dinamičen zaradi gravitacijskih pretresov, ki jih povzroča njegov tir. Sosednja Evropa ima pod zmrznjeno plastjo tekoči ocean zaradi vira energije, ki nastaja pri kroženju okrog Jupitra. Saturnnov naravni satelit Titan ima možnost ohranjanja življenja, ker ohranja debelo atmosfero in na njegovem površju lahko v kapljevinastem metanu potekajo biokemične reakcije. Ti sateliti so izjeme, dokazujejo pa da masa kot kriterij naseljivosti ne more biti odločilen.
Večji planet bo imel večje železno jedro. To bi dovoljevalo da bi magnetno polje ščitilo pred zvezdnim vetrom, ki bi drugače trgal planetovo atmosfero in obstreljeval živa bitja z ioniziranimi delci. Masa ni edini kriterij za tvorbo magnetnega polja - saj se mora planet vrteti dovolj hitro, da znotraj jedra nastopi pojav dinama, je pa zelo pomembna komponenta procesa.
Stabilnost je kritično obravnavanje določevanja vplivov značilnosti tirov in vrtenj na planetarno naseljivost. Izsrednost tira je razlika med planetovima prehodoma osrednjega telesa v najbližji in najbolj oddaljeni točki. Večja je izsrednost, večje je temperaturno nihanje na planetovem površju. Čeprav so živi organizmi prilagodljivi, lahko prenesejo le določena temperaturna nihanja, še posebej če prekašajo tako ledišče kot vrelišče planetovega glavnega biotičnega topila, na primer vode na Zemlji. Če bi se Zemljini oceani izmenično uplinjali in strjevali, bi si bilo težko predstavljati življenje kot ga poznamo in kot je nastalo in se razvilo. Bolj zapleten je organizem, večja je njegova temperaturna občutljivost. Zemljin tir je skoraj krožen, z isrednostjo manjšo od 0,02. Druga telesa Osončja, z razliko od Merkurja, imajo podobno majhne izsrednosti.
Podatki, zbrani o izsrednostih tirov zunajosončnih planetov, so presenetili večino raziskovalcev: 90 % jih ima izsrednosti večje od teles v Osončju, povprečje pa je dobrih 0,25. To je morebitna meja za naseljivost, ni pa natančno jasno kakšna izsrednost bi povzročala odločilni problem.
Tudi za gibanje planeta okrog svoje vrtilne osi mora veljati določen kriterij, da bi življenje imelo možnost se razviti. Prva predpostavka je, da mora imeti planet zmerne letne čase. Če je nagib vrtilne osi (ali nagnjenost) relativno na pravokotno smer ekliptike, letnih časov ne bo in glavni spodbujevalec biosferskega dinamizma bo izginil. Planet bo tudi hladnejši kot, če bi imel večji nagib. Kadar je največja jakost sevanja vedno do nekaj stopinj ekvatorja, se toplo podnebje ne more premakniti proti tečajema, in na planetu zavladajo hladnejši polarni podnebni sistemi.
Če ima planet velik nagib, bodo letni časi skrajni, tako da bo biosfera težje dosegla homeostazo. Čeprav je v kvartarju večji nagib Zemljine osi sovpadal z zmanjšanim polarnim ledom, višjimi temperaturami in manjšimi spremembami v letnih časih, znanstveniki ne vedo ali bi se takšno stanje nadaljevalo neomejeno dolgo z nadaljnjim povečanjem nagiba (glej snežena kepa Zemlja).
Trenutno se lahko vplivi teh sprememb modelirajo le z računalniki. Raziskave so pokazale da tudi veliki nagibi do 85° absolutno ne izključujejo »zagotovljenega življenja, ki ne zaseda celinskih površij, katera sezonsko napadajo najvišje temperature, in ti planeti lahko podpirajo bolj razvito življenje. Pokazale so tudi, da so od Zemlje hladnejši planeti le tisti z nagibom 0°. Upoštevati je treba ne samo srednji nagib vrtilne osi, ampak tudi njegove časovne spremembe. Zemljin nagib se je v  41.000 letih spreminjal od 21,5 do 24,5°. Izrazitejša sprememba, oziroma krajša periodičnost, bi povzročila podnebne vplive kot so spremembe v sezonski ostrosti.
planet se mora relativno hitro vrteti, tako da dnevnonočni cikel ni predolg. Če dan traja več let bo temperaturna razlika med dnevom in nočjo izrazita, tako da bodo stopili v ospredje problemi, podobni tistim, ki jih povzroča skrajna izsrednost tira.sprememba smeri vrtenja vrtilne osi (precesija enakonočij) ne sme biti izrazita. Sama po sebi precesija nujno ne vpliva tako na naseljivost kot vpliva na spremembo smeri nagiba in ne na njegovo velikost. Precesija pa poudarja spremembe, ki jih povzročajo druge nepravilnosti tirov (glej Milankovićevi cikli). Cikel precesije Zemljine vrtilne osi (platonsko leto) znaša približno 25.765 let.
Zemljina Luna igra odločilno vlogo pri blaženju Zemljinega podnebja s stabilizacijo njenega nagiba vrtilne osi. Kaotični nagib bi slabo vplival na naseljivost. Satelit, velikosti Lune, ni samo v pomoč, ampak je pogoj za stabilizacijo nagiba. Ta možnost ostaja sporna.g Če Lune ne bi bilo, bi bila vrtilna količina Zemlje manjša, in bi se kaotično območje raztezalo od 0 pa vse do 85°.
V splošnem se domneva, da bo nezemeljsko življenje, ki bi morda obstajalo, temeljilo na enakih kemijskih osnovah kot na Zemlji, ker so štirje elementi najbolj potrebni za življenje, ogljik, vodik, kisik in dušik, tudi najbolj razširjeni kemično reaktivni elementi v Vesolju. Res so našli preproste biogenske sestavine, kot so aminokisline, v meteoritih in medzvezdnem prostoru. Ti štirje elementi skupaj sestavljajo več kot 96 % Zemljine skupne biomase. Ogljik ima zmožnost brez primere vezave in tvorjenja masivne množice zamotanih in raznolikih struktur, zaradi česar je idealni gradnik za zapletene mehanizme, ki oblikujejo žive celice. Vodik in kisik v vodi tvorita topilo, v katerem se odvijajo biološki procesi in v katerem so se pojavile prve reakcije, ki so privedle do pojave življenja. Energija, ki se sprosti pri oblikovanju močnih kovalentnih vezi med ogljikom in kisikom, razpoložljivih z oksidacijo organskih sestavin, je gorivo za vse kompleksne organizme. Skupja ti štirje elementi tvorijo aminokisline, ki so po vrsti gradniki proteinov, snovi živega tkiva. Poleg tega niti žveplo, potrebno za izgradnjo proteinov, niti fosfor, potreben za tvorjenje DNK in RNK ter adenozin fosfatov, nujnih za presnovo, nista redka.
Relativna množina v vesoljskem prostoru vedno ne odslikava razločevalne množine med planeti. Od štirih življenjskih elementov je v zemeljski skorji na primer dovolj le kisika. To je moč deloma pojasniti z dejstvom, da je več teh elementov, kot sta vodik in dušik, skupaj z njunimi najpreprostejšimi in najbolj razširjenimi spojinami, kot so ogljikov dioksid, ogljikov monoksid, metan, amonijak in voda, pri višjih temperaturah v plinasten stanju. V območjih blizu Sonca te hitro izparljive spojine verjetno niso imele velikega vpliva na geološko oblikovanje planetov. Kot pline so jih zadržale na novo nastale skorje, večinoma sestavljene iz skalnatih, nehlapljive spojine kot je silicijev dioksid (spojina silicija in kisika, na račun relativno velike količine kisika). Razplinjenje izparljivih spojin prek prvih ognjenikov je verjetno pripomoglo pri oblikovanju planetnih atmosfer. Miller-Ureyjevi poskusi leta 1953 na Univerzi v Chicagu so pokazali da se lahko aminokisline v prvobitni atmosferi z uporabo energije tvorijo s sintezo preprostih spojin.Vendar ognjeniško razplinjenje morda ni pripomoglo h količini vode v Zemljinih oceanih. Velika večina vode in prav verjetno ogljika, potrebne za življenje, je morala priti iz zunanjega dela Osončja, stran od Sončeve toplote, kjer je lahko obstala v trdnem stanju. Kometi so lahko s trki z Zemljo v zgodnjem obdobju nastajanja Osončja na Zemljo odložili velike količine vode in druge izparljive spojine, ki jih zahteva življenje (vključno z aminokislinami), ter tako zagotovili zagon evolucije življenja.
Tako je utemeljeno domnevati da, čeprav so morali biti štirje »življenjski elementi« na razpolago drugod, naseljivi sistemi zahtevajo tudi dovod dolgoročno krožečih teles za oskrbo notranjih planetov. Brez kometov morda življenje, kot ga poznamo, ne bi obstajalo na Zemlji.
Pri določevanju možnosti nezemeljskega življenja so se astronomi dolgo časa ukvarjali z zvezdami kot je naše Sonce. Začeli pa so raziskovati možnost nastanka življenja v sistemih, ki niso podobna Sončevemu.
Po navadi je privzeto da 50 % ali več zvezdnih sistemov predstavljajo dvozvezdja. To je na eni strani posledica dejstva da so masivne in svetle zvezde velikokrat v dvozvezdjih, in jih je najlažje opazovati in katalogizirati. Natančnejša analiza je nakazala da so običajnejše, šibkejše zvezde po navadi enojne in da je do 2/3 zvezdnih sistemov tako enojnih.Razmik med zvezdama v dvozvezdjih je od manj kot 1 astronomska enota do nekaj 100 a.e. Če so razmiki večji, bo vpliv gravitacije zvezd na kroženje planetov okrog sicer ustreznih zvezd zanemarljiv in možnost naseljivosti ne bo prekinjena, če tir nima velike izsrednosti (glej na primer domnevo o Nemezi). Pri precej manjši razmikih je tir lahko stabilen. Če je razdalja planeta do osrednje zvezde večja od približno 1/5 razdalje od najbližje točke do druge zvezde, stabilnost tira ni zagotovljena. Dolgo ni bilo znano ali lahko planeti sploh nastanejo v dvozvezdjih, kjer gravitacijske sile lahko motijo njihov nastanek. Teoretično delo Bossa, astrofizika s Carnegieove ustanove, je pokazalo da lahko plinski velikani nastanejo okrog zvezd v dvozvezdjih, podobno kot v enojnih sistemih.Raziskava α Kentavra, najbližjega zvezdnega sistema glede na Sonce, je pokazala, da dvozvezdja ni treba izključevati pri iskanju naseljivih planetov. Najmanjši odmik Kentavra A in B je 11 a.e. (srednji odmik 23 a.e.), in obe imata verjetno stabilno naseljivo območje. Proučevanje dolgočasovne tirne stabilnosti simuliranih planetov kaže da so tiri stabilni za planete, oddaljene do 3 a.e. od posamezne zvezde, oziroma da se glavna polos ne spreminja več kot 5 %. NO za Kentavra A je previdno ocenjeno od 1,2 do 1,3 a.e in za Kentavra B od 0,73 do 0,74 a.e., kar je trdno v mejah v obeh primerih.
Določanje naseljivosti planetov v sistemih rdečih pritlikavk lahko pomaga določiti kako razširjeno je lahko življenje v Vesolju, ker je delež rdečih pritlikavk med 70 do 90 % vseh zvezd v galaksiji. Rjave pritlikavke so morda številnejše od rdečih pritlikavk, vendar v splošnem ne veljajo za prave zvezde in ne morejo vzdrževati življenja, kot ga poznamo, saj se njihova oddana toplota hitro razprši.
Rdeče pritlikavke dolgo časa niso prišle v izbor življenjskih bivališč. Njihova majhna velikost (od 0,1 do 0,6 Sončeve mase) pomeni, da njihove jedrske reakcije potekajo izredno počasi in da oddaljajo zelo malo svetlobe (od 3 do 0,01 % svetlobe, kot jo oddajaj Sonce). Tir vsakega planeta okrog rdeče pritlikavke bi moral biti manjši, da bi na njem vladale površinske temperature kot na Zemlji - od 0,3 a.e. (Merkurjev tir) za zvezdo kot je Lacaille 8760 do 0,032 a.e. za zvezdo kot je Proksima Kentavra. Na takšnem planetu bi leto trajalo le 6,3 dni. Na takšnih razdaljah bi zvezdina gravitacija povzročila plimsko zvezanost. Dnevna stran planeta bi bila za vedno obrnjena k zvezdi, nočna stran pa stran od nje. Da na njem ne bi vladale peklenske razmere ali globoka zamrznjenost, bi morala biti njegova atmosfera dovolj debela, da bi lahko prenašala zvezdino toploti z dnevne na nočno stran. Dolgo so domnevali, da bi takšne debele atmosfere zadrževale zvezdno svetlobo, ki ne bi dosegla površja in tako onemogočala fotosintezo.
Ta pesimizem so ublažila raziskovanja. Raziskave Roberta Haberlea in Manoja Joshija iz Amesovega raziskovalnega središča Nase v Kaliforniji so pokazale, da mora biti atmosferski tlak le 100 mbar, oziroma 10 % Zemljinega ozračja, da se lahko zvezdina toplota učinkovito prenaša na nočno stran planeta. Pri tem se upošteva, da se v atmosferi nahajata toplogredna plina CO2 in H2O. To je čisto znotraj nivojev potrebnih za fotosintezo, čeprav lahko v nekaterih njihovih modelih voda ostaja zmrznjena na temni strani. Martin Heath z Greenwich Community Collegea je pokazal da lahko tudi morska voda učinkovito kroži brez zmrzovanja, če so oceanske kotanje dovolj globoke da dopuščajo prosti pretok pod ledeno kapo na nočni strani. Nadaljnje raziskave, ki so upoštevale količino fotosintetičnega aktivnega sevanja, so nakazale da so plimsko zvezani planeti v sistemih rdečih pritlikavk lahko naseljivi vsaj za višje razvite rastline.Velikost ni edini faktor da so rdeče pritlikavke neprimerne za naseljive planete. Na planetu v sistemu rdeče pritlikavke bi bila fotosinteza na nočni strani nemogoča, ker ne bi bilo svetlobe. Na dnevni strani zvezda ne bi nikoli vzšla ali zašla tako da bi bila gorata območja vedno v senci. Fotosintezo kot jo poznamo bi oteževalo tudi dejstvo da rdeče pritlikavke sevajo večinoma v infrardečem, na Zemlji pa je proces odvisen od vidne svetlobe. Obstaja pa nekaj pozitivnih možnosti. Veliko zemeljskih ekosistemov je na primer odvisnih od kemosinteze in ne od fotosinteze. Ta pa je v sistemih rdečih pritlikavk možna. Zaradi statične lege glavne zvezde rastlinam ni treba usmerjati listov proti svetlobi, ni spreminjajočih senčnih vzorcev ali sprememb v fotosintezi pri shranjevanju energije preko noči. Zaradi manjka dnevno-nočnega cikla, vključno z medlo jutranjo ali večerno svetlobo, bi bilo pri dani sevalni stopnji na razpolago veliko več energije.
Rdeče pritlikavke so precej bolj spremenljive in nasilne kot njihove stabilne, večje sestrične. Velikokrat so pokrite s pegami, ki lahko zmanjšajo njihovo oddano svetlobo do 40 % za več mesecev naenkrat, drugič pa zvezde oddajajo velikanske blišče, ki lahko podvojijo njihov izsev v nekaj minutah. Takšna spremenljivost bi zelo škodila življenju, saj ne bi le uničila zapletenih organskih molekul, ki bi lahko tvorile biološke predhodnike, ampak bi lahko odpihnila znatne dele planetove atmosfere. Naseljivi planet okrog rdeče plitlikavke bi za varovanje pred zvezdinimi blišči potreboval hitro vrteče magnetno polje. Plimsko zvezani planet se vrti zelo počasi tako da v jedru ne more proizvajati geodinama. Nasilno obdebje bliščev življenjskih ciklov rdečih pritlikavk se ocenjuje na približno prvih 1,2 milijarde let. Če planet nastane daleč od rdeče pritlikavke in se ogne plimski zvezanosti, nato pa se po tem začetnem turbulentnem obdobju premakne v zvezdino naseljivo območje, bi se morda življenje lahko razvilo.Rdeče pritlikavke pa imajo kot gostiteljice naseljivih planetov prednost pred drugimi zvezdami zaradi dolge življenjske dobe. Da se je človeštvo razvilo na Zemlji, je preteklo 4,5 milijarde let, življenje kot ga poznamo bo imelo primerne pogoje še vsaj 7,5 milijarde let. Rdeče pritlikavke pa lahko živijo bilijone let, saj so njihove jedrske reakcije precej počasnejše kot pri večjih zvezdah, kar pomeni da ima življenje več časa za razvoj in obstoj. Čeprav je verjetnost odkritja planeta v naseljivem območju kakšne rdeče pritlikavke majhna, je celotna količina naseljivega območja okrog vseh rdečih pritlikavk skupaj zaradi njihove vseprisotnosti enaka skupni količini za zvezde podobne Soncu.
Čeprav večina raziskovanj nezemeljskega življenja privzema da morajo imeti napredne oblike življenja podobne zahteve kot življenje na Zemlji, pa domneva o alternativni biokemiji predlaga možnost življenjskih oblik, ki so se razvile na podlagi različnih presnovnih mehanizmov. Morda lahko drugi elementi od tistih, potrebnih na Zemlji, zagotovijo biokemijsko osnovo za druge oblike življenja. Zamisel o biokemijskih ciklih, ki ne temeljijo na ogljiku in ne vsebujejo vode, je večinoma raziskovala fantastika. V delu Nastanek tujega življenja (Evolving the Alien) sta biolog Cohen in matematik Stewart pobijala da je astrobiologija, ki temelji na domnevi redke Zemlje, omejevalna in brez domišljije. Planeti podobni Zemlji po njima niso tako redki in zapleteno življenje, ki ne temelji na ogljiku, se lahko verjetno razvije v drugih okoljih.
»Pravi Jupitri« so plinski velikani, kot Jupiter v Osončju, ki krožijo okrog svojih zvezd dovolj daleč stran od NO, da jih ne zmotijo, vendar dovolj blizu, da »zaščitijo« zemeljske planete z manjšimi tiri na dva odločilna načina. Kot prvo pomagajo stabilizirati tire in s tem podnebja notranjih planetov. Zaradi njih je notranji del zvezdnih sistemov relativno brez kometov in asteroidov, ki lahko povzročajo pogubne trke. Jupiter kroži okrog Sonca na približno petkratni razdalji Zemlje od Sonca. To je groba ocebna razdalje, ki jo lahko pričakujemo drugod za prave Jupitre. Jupitrova vloga »varuha« se je dramatično pokazala leta 1994, ko je v velikana trčil komet Shoemaker-Levy 9. Če Jupitrova gravitacija ne bi zajela kometa, bi verjetno vstopil v notranji del Osončja.
V zgodnjem obdobju Osončja je bil Jupiter pomemben še zaradi ene stvari. Povečal je izsrednost tira glavnega asteroidnega pasu in mnogim telesom omogočil, da so prečkali Zemljin tir in oskrbeli planet s pomembnimi hlapljivimi snovmi. Preden je Zemlja dosegla polovico sedanje mase, so ledena telesa iz Jupitrovega in Saturnovega območja ter majhna telesa iz prvotnega asteroidnega pasu zaradi gravitacijskega razprševanja Jupitra in v manjši meri Saturna na Zemljo prinašala vodo. Čeprav plinski velikani sedaj varujejo notranji del, so nekoč oskrbovali planete s snovmi, pomembnimi za naseljivost.
Telesa velikosti Jupitra, ki krožijo preblizu NO in ne v njem (na primer planet b (2,6 mJ) v sistemu Sončevega dvojčka 47 Velikega Medveda), ali je izsrednost njihovega tira velika, da prečkajo NO (na primer planet Bb (1,7 mJ) v trozvezdju z dvema Sončevima dvojčkoma in rdečo pritlikavko 16 Laboda), zelo otežujejo nastanek planetov podobnih Zemlji.
Znanstveniki so upoštevali tudi možnost, da so določeni predeli galaksij ugodnejši za življenje od drugih. Osončje v katerem živimo, v Orionovem kraku na robu Galaksije, leži v življenju primernem predelu:
ker ne leži v kroglasti kopici, kjer velika zgoščenost zvezd zaradi prekomernega sevanja in gravitacijskih motenj ni ugodna za življenje. Kroglaste kopice v glavnem tudi sestavljajo starejše, s kovinami revne zvezde,
ker ne leži blizu galaktičnega središča, kjer zgoščenost zvezd spet povečuje možnost ioniziranega sevanja (na primer z magnetarjev in supernov). V središču galaksije verjetno leži supermasivna črna luknja, ki tudi predstavlja nevarnost sosednjim telesom.
ker krožni tir Sonca okrog galaktičnega središča omogoča, da ostaja zunaj galatičnih spiralnih krakov, kjer močno sevanje in gravitacija spet lahko onemogočata ugodne razmere.Relativna osamljenost je zelo pomembna za sisteme, ki podpirajo življenje. Če bi se Sonce nahajalo v gostejšem predelu zvezdnih sistemov, bi se zelo povečala verjetnost da bi bilo preblizu nevarnih virov sevanja. Goste soseščine lahko še naprej poslabšajo stabilnost krožečih teles, kot na primer telesa iz Ooortovega oblaka ali Kuiperjevega pasu, ki lahko, če so prisiljeni usmeriti se v notranje dele Osončja, povzročajo razdejanje.
Čeprav so pregosti predeli neustrezni za naseljivost, so neustrezni tudi preveč osamljeni predeli. Zvezda, bogata s kovinami kot Sonce, verjetno ne bi nastala v zunanjih predelih Galaksije zaradi pomanjkanja kovin in splošnega pomanjkanja nastajanja zvezd. Tako je »predmestna« lega, ki jo uživa Osončje, primernejša od predelov blizu galaktičnega središča ali zunanjih predelov.
Dodatni faktor k nastanku življenja je tudi predstava, da življenje samo, ko nastane, upravičeno postane faktor naseljivosti. Pomembni primer z Zemlje je tvorba kisika s pomočjo modrozelenih bakterij in sčasoma fotosintetičnih rastlin, kar je vodilo do temeljite spremembe v sestavu Zemljine atmosfere. Ta kisik je bil ključnega pomena pri dihanju kasnejših živalskih vrst.
Ta medsebojni vpliv med življenjem in kasnejšo naseljivostjo so raziskovali na več načinov. Domneva Gaje, razred znanstvenih modelov geo-biosfere, ki jo je leta 1975 razvil sir Lovelock, privzema da življenje kot celota pospešuje in ohranja primerne pogoje za lastni obstoj, tako da pomaga ustvarjati planetno okolje primerno za njegovo nepretrganost. Domneva predvideva tudi da se planetni sestavi obnašajo kot vrsta organizma. Najuspešnejše oblike življenja spremenijo sestavo atmosfere, hidrosfere in prsti, tako da je njihov nadaljnji obstoj zanesljivejši, to pa predstavlja sporno razširitev sprejetih zakonov ekologije.
Vključitev dejstva da biota kaže skupno skrb se lahko pokaže kot neznanstveno in ponarejeno. Več raziskovalcev je prišlo do povezanih zaključkov vendar brez da bi nujno sprejeli teleologijo, ki jo nakazal Lovelock. Astrobiolog Grinspoon je predlagal »domnevo živečih svetov« v kateri našega razumevanja kaj določa naseljivost ne moremo ločiti od življenja, ki že obstaja na planetu. Planeti, ki so geološko in meteorološko živi, bodo verjetno tudi biološko živi in »planet in njegovo življenje se bosta skupaj razvijala.«V svoji knjigi Priviligirani planet (The Privileged Planet) iz leta 2004 astrofizik Gonzalez in filozof Richards raziskujeta možno povezavo med naseljivim planetom in njegovo ustreznostjo za opazovanje preostalega Vesolja. Knjigo so kritizirali kot primer iz struje o razvoju življenja s pomočjo inteligentnega načrta in zaradi pomanjkanja znanstvene verodostojnosti.
Drugi zapleteni faktor pri raziskovanju kriterijev planetarne naseljivosti je, da mora biti naseljiv le majhen del planeta, če naj vzdržuje kakšno življenje. Astrobiologi se velikokrat ukvarjajo s predstavo »mikrookolij«, kjer »nam manjka osnovno razumevanje kako evolucijske sile, kot so mutacija, selekcija in genetski zdrs, delujejo v mikroorganizmih, ki delujejo in reagirajo na spreminjajoča se mikrookolja.«Planet, ki drugače ne bi bil primeren za vdrževanje atmosfere zaradi zvezdnih pogojev v njegovi bližini, bi morda lahko vzdrževal primerne pogoje znotraj globoke temne razpoke ali ognjeniške jame. Sagan je raziskoval takšne primere v samem Osončju. V svojem članku iz leta 1976 je obravnaval možnost organizmov, ki se vedno nahajajo v zgornjih predelih Jupitrove atmosfere, navkljub dejstvu da je sama površina Jupitra očitno nenaseljiva. Njegovo zamisel je opisal na primer Clarke v svoji Odiseji v Vesolju.
"Abstracts from the Astrobiology Science Conference 2004" (pdf) (angleščina). Pridobljeno dne 2008-08-17. 
Dole, Stephen H. (1970). Habitable Planets for Man (2. izdaja izd.). American Elsevier Publishing Co. ISBN 0-444-00092-5. Pridobljeno dne 2008-08-17. 
Fogg, Martyn J., (ured.) (april 1991). "Terraforming". Journal of the British Interplanetary Society (celotna posebna izdaja).  CS1 vzdrževanje: Večkratna imena: authors list (link)
Fogg, Martyn J. (1995). Terraforming: Engineering Planetary Environments. Warrendale: SAE International. ISBN 1-56091-609-5. 
Grinspoon, David Harry (2003). Lonely Planets: The Natural Philosophy of Alien Life. New York: Ecco. ISBN 0-06-018540-6. 
Lovelock, James (2000). Gaia: A New Look at Life on Earth. Oxford: Oxford University Press. ISBN 0-19-286218-9. 
Schmidt, Stanley; Robert Zubrin, (ured.) (1996). Islands in the Sky: bold new ideas for colonizing space. New York: Wiley. ISBN 0-471-13561-5.  CS1 vzdrževanje: Večkratna imena: authors list (link)

Navadna čigra (znanstveno ime Sterna hirundo) je morska ptica iz družine galebov, ki gnezdi v zmernih in subarktičnih predelih Evrope, Azije in Severne Amerike, jeseni pa kot izrazita selivka zapusti gnezditveno območje ter prezimi v priobalnih tropskih in subtropskih območjih, predvsem na južni polobli. Operjenost v gnezditveni sezoni je svetlo siva po zgornjem delu telesa in bela ali zelo svetlo siva po spodnjem, prepoznavna pa je predvsem po črnem vrhu glave, oranžno-rdečih nogah in dolgem, ozkem kljunu, ki je lahko rdečkast s črno konico ali povsem črn (odvisno od podvrste). Zamenjati jo je možno z nekaj zelo podobnimi vrstami čiger, zlasti s polarno čigro, od katerih se loči po posameznih znakih v operjenosti, barvi nog in kljuna ter oglašanju.
Podobno kot sorodniki se prehranjuje pretežno z ribami, ki jih lovi s strmoglavim potapljanjem v morju ali sladkovodnih telesih, na nekaterih območjih pa predstavljajo pomemben del prehrane tudi mehkužci, raki in drugi nevretenčarji. Pri gnezditvi je manj zahtevna od sorodnikov, ustreza ji vsaka ravna, redko poraščena ali gola površina blizu vode, kot so plaže in nizki otoki, pa tudi umetni splavi. Gnezdo je lahko preprosta kotanja v pesku ali produ, običajno pa naredijo obrobo iz raznih naplavin. Samica izleže do tri jajca, ki so varovalno obarvana, da jih plenilci težje opazijo na odprtem. Valita oba partnerja; inkubacija traja 21–22 dni, če kolonijo zmotijo vsiljivci pa tudi dlje. Mladiči ob izvalitvi so puhasti, osamosvojijo se po 22–28 dneh.
Jajca in mladiči so ranljivi pred plenilci, kot so podgane, minki in večji ptiči – galebi, sove, čaplje ipd. Navadna čigra ima sicer veliko populacijo in je zaradi velike razširjenosti opredeljena kot najmanj ogrožena vrsta po kriterijih Svetovne zveze za varstvo narave, pri čemer pa opažajo velik upad številčnosti v različnih delih sveta. Kljub mednarodni zaščiti jo ogroža izguba habitata, onesnaženost in motnje med gnezditvijo.
Odrasli predstavniki nominatne podvrste merijo v dolžino 31–35 cm, kar vključuje 6–9 cm dolg škarjast rep, prek peruti pa 77–98 cm. Tehtajo 110–141 g. Odrasli v poletnem perju imajo bledo sivo operjenost po zgornjem delu telesa, zelo bledo sivo po spodnjem, črno »čepico«, oranžno-rdeče noge in ozek, zašiljen kljun, ki je lahko rdeč s črno konico, pri nekaterih podvrstah pa tudi v celoti črn. Zgornja površina peruti je bledo siva, proti koncu sezone pa se zaradi obrabe perja pokažejo tudi temni tulci zunanjih letalnih peres, ki ustvarijo vzorec temnega klina na pregibu peruti. Trtica in rep sta bela; v mirovanju je konica repa poravnana s konico zloženih peruti, za razliko od polarne in rožnate čigre, pri katerih rep moli preko konic peruti. Med samci in samicami ni bistvenih razlik. Izven gnezditvenega obdobja se čelo in spodnja stran trupa obarvata belo, kljun pa potemni in je rdeč kvečjemu na bazi. Zgornja stran peruti pridobi temno progo na sprednjem robu. Čigre se golijo in dobijo zimsko perje v drugi polovici julija, osebki, ki se to sezono niso parili, pa lahko že kak mesec prej. Golitev je prekinjena med selitvijo.
Mlade navadne čigre imajo bledo sivo zgornjo površino peruti, s temno progo na sprednjem robu. Po vrhu glave in tilniku so rjave, čelo pa je rdečkasto in se do jeseni pobeli zaradi obrabe. Hrbet ima luskast videz, z rjavimi peresi z belo obrobo, rep pa je brez dolgih zunanjih peres in torej ni škarjast. Osebki po prvi golitvi, ko so mlade čigre še v prezimovališčih, so podobni odraslim v zimskem perju, a imajo temnejšo barvo po temenu, temno progo na sprednjem robu kril in pogosto zelo obrabljeno perje. Do drugega leta so bodisi nerazločljivi od odraslih, bodisi se od njih le malenkost razlikujejo po temnejšem kljunu ali belem čelu.
Mladi osebki se začnejo goliti in dobivati odraslo perje v prvem oktobru življenja; najprej, večinoma do februarja, se zamenja perje na glavi, repu in trupu, nato pa še na perutih. Primarna letalna peresa se nadomeščajo v fazah: najprej so na vrsti najbolj notranja, nato pa se golitev ustavi do zime na južni polobli (ptice te starosti ostanejo na prezimovališčih) in se nadaljuje jeseni. Maja ali junija drugo leto se začne podobna sekvenca golitve, s premorom v golitvi primarnih letalnih peres pri ptičih, ki se vrnejo na sever, ne pa pri tistih, ki ostanejo na prezimovališčih. Naslednja večja golitev v odraslo svatbeno operjenost poteka od naslednjega februarja do junija, ko se zamenja 40–90 % peres. Stara primarna peresa se do takrat toliko obrabijo, da se prikažejo črni tulci. Zaradi vzorca golitve so najstarejša peresa tista v sredini peruti, tako da se ob koncu poletja tam pojavi temen klin.Čigre so nasploh posebnost zaradi pogostosti golitve primarnih letalnih peres, ki se nadomestijo vsaj dvakrat, včasih pa tudi trikrat na leto. Opazno razliko v starosti peres poudarja večja odsevnost novih peres za ultravijolično svetlobo, ta videz svežine pa je pomemben pri samičini izbiri spolnega partnerja. Izkušene samice preferirajo samce, ki s kakovostjo svojih peres izkazujejo boljšo telesno pripravljenost. Obstaja poročilo o zelo zgodnji golitvi samice na gnezdišču, ki ji je sledil propad legla; hormon prolaktin namreč uravnava tako začetek golitve, kot tudi razmnoževalno vedenje pri teh ptičih.
Navadna čigra ima širok razpon klicev, ki imajo nižji ton kot ustrezni klici pri polarni čigri. Najznačilnejši je alarmni krik iz dveh zlogov, s poudarkom na prvem, za razliko od polarne čigre, pri kateri je poudarek na drugem. Ta služi tudi kot svarilo vsiljivcem, resnejše grožnje pa vzbudijo podoben klic ob vzletu, ob čemer druge čigre v sicer običajno hrupni koloniji utihnejo, da precenijo nevarnost. Nerazločen »keeur« s padajočim tonom spustijo odrasli, ki se približujejo gnezdu z ribo, kar naj bi služilo za točno prepoznavanje (mladiči pridejo iz skrivališč, ko slišijo ta klic od staršev). Še en pogost zvok je »kip«, običajen v socialnih interakcijah. Še dva tipa oglašanja sta »kakakakaka« med napadanjem vsiljivcev in ritmičen »kek-kek-kek« v presledkih, ko se spopadata dva samca.Odrasli in mladiči se prepoznavajo po klicih, pa tudi sorojenci so od približno 12. dneva po izvalitvi sposobni prepoznave drug drugega po oglašanju, kar pripomore k enotnosti legla.
Več vrst čiger ima podobno velikost in splošen izgled kot navadna čigra. Med ornitologi je tradicionalno veljala polarna čigra (Sterna paradisaea) za posebej težavno pri razločevanju in dokler niso natančno opredelili razlik, so oddaljene ptice ali ptice v letu obeh vrst pogosto zabeležili pod skupno oznako (v angleščini se je uveljavil poseben izraz »commic tern«, skovanka iz common in arctic tern). Zdaj so razlike v telesni zgradbi in načinu leta bolje poznane. Navadna čigra ima večjo glavo, debelejši vrat, krajši rep in daljše noge ter bolj trikotne ter manj prožne peruti kot sorodnica, pa tudi močnejši, bolj usmerjen let. Polarna čigra ima tudi za odtenek temnejšo operjenost po spodnji strani, kar poudari njena bela lica, po drugi strani pa ima tudi izven gnezditvenega obdobja belo trtico, medtem ko je ta pri navadni čigri sivkasta. Pri polarni čigri se proti koncu sezone ne razvije temen klin na pregibu peruti. Vsa letalna peresa so prosojna, pri navadni čigri pa le štiri najbolj notranja. Zadnji rob zunanjih letalnih peres tvori tanko črno progo pri polarni čigri, ki je pri navadni debelejša in manj razločna. Kljun nikoli nima črne konice, poleg tega ima polarna čigra rahlo svetlejši rdeč odtenek kljuna in nog, vendar so razlike v odtenkih nog in perja minimalne ter na terenu pogosto nerazpoznavne. Problematični ostajajo križanci med obema vrstama, ki jih opažajo predvsem v Združenih državah Amerike in imajo vmesne značilnosti v operjenosti in oglašanju. Taki ptiči imajo lahko več črne obarvanosti kljuna, vendar je za zanesljivo potrditev statusa potreben natančen pregled posameznih letalnih peres.V gnezditvenih območjih ločujemo rožnato čigro od navadne po bledi operjenosti, dolgem, pretežno črnem kljunu in zelo dolgih repnih peresih. Zimska operjenost pri njej je bleda zgoraj in bela z občasnim rožnatim pridihom spodaj. Pozimi ohrani škarjast rep in ima črn kljun. V letu je prepoznavna tudi po močnejši glavi in vratu, daljšem kljunu ter hitrejšem, manj prožnem zamahovanju s perutmi. Običajno se prehranjuje dlje od obale kot navadna čigra. V Severni Ameriki je navadni podobna še ameriška rečna čigra (Sterna forsteri), ki pa je tudi v svatbenem perju občutno večja, s proporcionalno krajšimi perutmi, močno glavo, debelejšim kljunom in dolgimi, močnimi nogami. Izven gnezditvnega obdobja je nezamenljiva po skoraj povsem beli glavi, ki ima le prek oči črno liso.Tudi na območjih, kjer prezimujejo, se lahko navadne čigre znajdejo skupaj z nekaterimi podobnimi vrstami, kot so Sterna vittata z južnih oceanov, južnoameriška Sterna hirundinacea, Sterna striata iz Avstralazije in pepelasta čigra, ki živi ob Indijskem oceanu. Razlikovanje olajša dejstvo, da imajo ptice z južne poloble obratno gnezditveno obdobje, torej so v času, ko navadna čigra tam prezimuje, v svatbenem perju.Mlade navadne čigre je razmeroma enostavno ločiti od ptic sorodnih vrst podobne starosti po rjavkasto-rdeči obarvanosti večjega dela hrbta in blede baze kljuna. Mlade polarne čigre imajo siv hrbet in črn kljun, mlade rožnate čigre pa imajo značilno temno »sedlo« na hrbtu.
Gnezdijo v kolonijah, ki običajno ne presegajo 2.000 parov, v izjemnih primerih pa jih štejejo tudi preko 20.000. Kolonije v notranjosti so praviloma manjše od obalnih. Pogosto gnezdijo ob drugih priobalnih vrstah, kot so polarna, rožnata in kričava čigra, rečni galeb ter škarjekljuni.Ob vrnitvi na gnezditvena območja se lahko čigre nekaj dni klatijo preden si izberejo teritorij; dejanski pričetek gnezditve naj bi bil povezan z zadostno dostopnostjo hrane. Kot svoj teritorij branijo le majhno območje, včasih je razdalja med sosednjimi gnezdi samo 50 cm, običajneje pa 150–350. Kot ostale čigre se tudi navadne leto za letom vračajo na svoje gnezdišče; zabeležen je en par, ki se je sedemnajstkrat vrnil gnezdit na isto mesto. Približno devet desetin izkušenih ptičev vedno znova zasede iste teritorije, zato morajo mladi odrasli gnezditi na obrobju kolonije, dobiti partnerja, ki je izgubil svojega prejšnjega partnerja, ali poiskati novo kolonijo. Samec se običajno vrne najprej in v roku nekaj dni izbere gnezdišče. Nato se mu pridruži ista samica kot prejšnje leto. Če samica zamuja več kot pet dni, si lahko poišče novo družico.Teritorij običajno brani samec, ki odvrača vsiljivce obeh spolov. Ob približanju tekmeca spusti alarmni klic, razpre peruti, dvigne rep in skloni glavo, da poudari črn vrh. Če vsiljivec ne odneha, samec utihne in ga napade z grabljenjem za kljun. Spopad traja dokler se vsiljivec ne vda z dvignjeno glavo, ki izpostavi grlo. Leteče vsiljivce napade brez opozorila, le včasih prej skupaj letita navpično in krožita drug okoli drugega. Tavajoče mladiče čigre običajno ignorirajo, za razliko od galebov, kjer drugi samci napadejo in pobijejo tudi take vsiljivce. Čigre branijo gnezdo dokler se mladiči ne speljejo. Pri odvračanju plenilcev sodelujejo vsi odrasli v koloniji.
Pari se vzpostavljajo in obnavljajo z dvorjenjem v letu, med katerim samec in samica letita v širokih krogih premera 200 m ali več in se ves čas oglašata, potem pa se skupaj spustita v cikcakastem letu. Če samec nosi ribo v kljunu, lahko pritegne še druge samce. Na tleh samec dvori samici tako, da hodi okrog nje z dvignjenim repom, privzdignjenim vratom in sklonjeno glavo ter delno razprtimi perutmi. Če se samica odzove, se včasih postavita nasproti v držo z navpično privzdignjeno glavo. Samec včasih »draži« samico z ribo, ki je ne izroči dokler ne dobi zadostnega odziva. Po končanem dvorjenju samec izdela plitvo kotanjo v pesku, samica pa nekajkrat popraska po njenem dnu. To lahko večkrat ponovita, preden izbereta pravi kraj za gnezdo. Samica odloži jajca na gola peščena, prodnata ali prstena tla, če imata možnost, pa mu partnerja pogosto dodata razne naplavine ali rastlinje ali ga obrobita z morsko travo, kamni ali lupinami. Kotanja je običajno globoka 4 cm in široka 10 cm, z dodano »dekoracijo« pa lahko doseže tudi do 24 cm. Navadne čigre dodajajo več materiala kot rožnate ali polarne, pri tem pa rožnate čigre običajneje gnezdijo v gostejšem rastju. Na območjih, kjer voda pogosto poplavlja, so gnezditveni uspeh umetno izboljšali ljudje z dodajanjem rogoznic iz morske trave. Čigre preferirajo te preproge, ki jih spodbudijo, da gnezdijo višje.Čigre so izjemno spretne pri vračanju na svoje gnezdo v veliki koloniji. Z umetnimi poskusi so odkrili, da so sposobne najti in izkopati s peskom zakrita jajca, tudi če so odstranili ves material in zgladili pesek. Najdejo tudi gnezdo, ki je prestavljeno za 5 metrov ali še več, če je bilo prestavljeno v več korakih. Valeče samice niso zavrnile svojih jajc niti če so jih preoblikovali s plastelinom ali prebarvali rumeno, niso pa več prepoznale rdeče ali modro prebarvanih jajc. To sposobnost razlagajo kot prilagoditev na gnezdenje v nestabilnem okolju, podvrženo delovanju vetra in vode.
Izleganje jajc je najaktivnejše v začetku maja, nekaj samic, posebej tistih v svoji prvi gnezditvi, pa jih leže kasneje istega meseca ali še v juniju. Leglo največkrat sestavljajo tri jajca; večja legla so verjetno rezultat tega, da je več samic izlegalo jajca v isto gnezdo. Jajca so v povprečju velika 41×31 cm, pri čemer pa je vsako naslednje jajce v leglu rahlo manjše od prvega. Povprečno tehtajo 20,2 g, od tega 5 % predstavlja lupina. Teža je odvisna od prehranjenosti samice in prav tako od položaja v zaporedju. Jajca so rumenkasta, rjavo-rumena ali svetlorjava s progami, pegami ali pikami črne, rjave ali sive barve, kar pripomore h kamuflaži. Valita oba partnerja, vendar več samica, inkubacijska doba do izleganja mladičev pa traja 21–22 dni, kar se lahko podaljša na 25 dni, če je v koloniji veliko motenj, zaradi katerih starša zapuščata gnezdo. Prisotnost nočnih plenilcev lahko to obdobje podaljša celo na 34 dni. Ob vročih dneh valeča ptica občasno poleti do vode in si zmoči perje na trebuhu za hlajenje jajc. V normalnih okoliščinah se uspešno izvali 90 %  mladičev v koloniji. Puhasti mladiči rumenkaste barve s črnimi ali rjavimi pegami so aktivni kmalu po izvalitvi. Speljejo se po 22–28 dneh, običajno 25–26. Starša jih hranita na gnezdu še pet dni, nato pa ju pričnejo spremljati pri lovu. Mlade lahko dohranjujeta še do konca gnezditvenega obdobja ali tudi dlje. Opazili so celo odrasle navadne čigre, ki so hranile svoje mladiče na selitvi in na prezimovališčih vsaj do decembra, ko se odrasli premaknejo južneje.
Podobno kot ostale čigre je navadna čigra zelo zaščitniška do gnezda in mladičev; agresivna je do ljudi, psov, pižmovk in večine dnevnih ptic, ki pridejo preblizu, vendar pa za razliko od agresivnejše polarne čigre običajno hlini napad in zavije tik pred udarcem. Odrasli so sposobni razločevati med ljudmi in pogoste prišleke intenzivneje napadajo od tujcev. Nočni plenilci ne izzovejo napada; podgane so zato zmožne povsem opustošiti kolonijo, ob prisotnosti sov uharic pa odrasli zapustijo gnezdo za do osem ur.Gnezdijo običajno enkrat na leto. Drugo leglo je možno, kadar je prvo uničeno. V redkih primerih samica izleže drugo leglo in ga vali, ko kakšen mladič iz prvega še ni samostojen. Običajno prvič gnezdijo pri starosti štirih let, včasih pa leto mlajše. V ugodnih razmerah preživi povprečno 2,5 mladiča na leglo od treh, a gnezditveni uspeh močno niha in je neredko tudi ničen, če kolonijo poplavi voda. V popisu, ki so ga izvedli v Severni Ameriki, so v povprečju dognali preživetje enega do dveh mladičev na otokih in manj kot enega na obalah ter v notranjosti celine. Z izkušenostjo staršev se stopnja preživetja mladičev izboljšuje. Izboljševanje je opazno tekom celotnega življenja, najintenzivnejše pa je v prvih petih letih.Rekordna zabeležena življenjska doba navadnih čiger je 23 let v Severni Ameriki in 33 let v Evropi, običajno pa dočakajo okoli 12 let.
Kot vse sorodnice se tudi navadna čigra prehranjuje z ribami, ki jih lovi s strmoglavim letom z višine 1–6 m, bodisi v morju, bodisi v sladkovodnih jezerih ali večjih rekah. Ob strmoglavljenju se potopi za kakšno sekundo, vendar ne globlje od pol metra. Za plenom opreza v letu s sklonjeno glavo in navpično navzdol obrnjenim kljunom. Pred potopom lahko kroži ali lebdi v zraku, nato pa se požene naravnost navzdol, za razliko od polarne čigre, ki se spušča v korakih in med njimi lebdi, ter rožnato čigro, ki se potaplja z večje višine in ostane pod vodo dlje časa. Navadna čigra običajno lovi 5–10 km od gnezdišča, občasno pa tudi do 15 km. Pomaga si z zasledovanjem ribjih jat; na zahodnoafriško selitveno pot denimo občutno vplivajo ogromne jate sardin pred obalo Gane. Izkorišča tudi skupine plenilskih rib ali delfinov in čaka, da priženejo svoj plen k morski gladini. Čigre pogosto lovijo v jatah, posebej če je hrane obilo. Posamezniki imajo v jati za tretjino boljši uspeh pri lovu kot če bi lovili sami.Podobno kot sorodniki imajo kapljice rdeče oljnate snovi v čepnicah očesne mrežnice, kar izboljša kontrast in ostrino vida, posebej v meglenih razmerah. Podobno kot drugi ptiči, ki morajo gledati skozi vodno gladino, kot so čigre in galebi, imajo v teh kapljicah izrazitejše karotenoidne pigmente od drugih ptičev. Izboljšan vid jim pomaga pri odkrivanju jat rib, vendar ni povsem jasno ali opazijo fitoplankton, s katerim se ribe prehranjujejo, ali druge čigre, ki se potapljajo za hrano. Njihove oči niso posebej občutljive za ultravijolično sevanje, po čemer so znani ptiči, kot so galebi, ki so bolj prilagojeni za prehranjevanje na kopnem.
Navadna čigra najraje izbira ribe, dolge med 5 in 15 cm. Pri tem se ravnajo predvsem po dostopnosti, a če imajo izbiro, bodo čigre, ki hranijo več mladičev, lovile večji plen kot tiste z manjšimi legli. Na nekaterih območjih predstavljajo ribe 95 % prehrane mladičev, drugod pa lahko znaten delež predstavljajo tudi nevretenčarji. To lahko vključuje kolobarnike, pijavke, mehkužce, kot so manjši lignji, in rake (kozice, škampi ipd.). V celinskih območjih se prehranjujejo tudi z žuželkami, kot so hrošči in nočni metulji. Odrasle žuželke lovijo v zraku, ličinke pa pobirajo s podlage ali vodne površine. Ne glede na vrsto plena ga ujamejo v kljun in takoj pogoltnejo z glavo naprej ali ga odnesejo mladiču. Občasno lahko nosijo dve ali več manjših rib hkrati. Ob vrnitvi na gnezdo prepoznajo mladiča po oglašanju, ne po videzu.Včasih poskušajo ukrasti ulov od drugih čiger, po drugi strani pa tudi njih napadajo kleptoparaziti – govnačke, azteški galebi, rožnate čigre ali druge navadne čigre, medtem ko se s hrano v kljunu vračajo proti gnezdu. Obstaja poročilo o dveh samcih, ki sta skrbela za potomstvo po smrti družic in večino časa kradla hrano iz sosednjih legel.Čigre navadno pijejo v letu, morsko vodo raje od sladke, če sta obe na voljo. Mladiči v gnezdu pridobijo vodo le s hrano in jo zelo učinkovito izkoriščajo. Tako kot odrasli izločajo odvečno sol s pomočjo specializiranih nosnih žlez. Ribje kosti in trde skelete rakov ter žuželk izločijo kot izbljuvke. Odrasli poletijo iz gnezda za iztrebljanje in tudi mladiči se podelajo vsaj nekaj korakov stran od gnezda. Odrasli, ki v letu napadajo vsiljivce, le-te tudi ciljajo z iztrebki.
Čigre so bližnje sorodne galebom, škarjekljunom in govnačkam, s katerimi jih uvrščamo v skupno družino galebov. Že po telesni zgradbi nekoliko spominjajo na galebe, a so običajno gracilnejše, z dolgimi, koničastimi perutmi, globoko škarjastim repom, tankimi nogami in plavalno kožico med prsti. Kot večina čiger je navadna čigra sive barve po zgornji polovici telesa in svetlejše po spodnji, s črno »čepico«, ki je izven gnezditvene sezone reducirana ali posejana z belimi lisami.Kaže, da je najbližji sorodnik navadne čigre vrsta Sterna vittata, ki ji po sorodnosti sledita polarna in rožnata čigra. Sodeč po molekularnih znakih se je navadna čigra oddelila od skupnega prednika prej kot ostale sorodnice. Za nekaj fosilnih ostankov iz Evrope ni gotovo, koliko so stari in ali sploh pripadajo tej vrsti, iz Severne Amerike pa ni znanih fosilov.Vrsto je prvi opisal prirodoslovec Carl Linnaeus v 10. izdaji svojega dela Systema naturae leta 1758. Znanstveno ime, ki ji ga je dodelil – Sterna hirundo, se je obdržalo do danes. Rodovno ime izvira iz staroangleške besede »stearn« za čigro, ki so jo uporabljali tudi Frizijci. Linnaeus je kombiniral to besedo s latinskim imenom »hirundo« za lastovico, saj ga je sicer povsem nesorodna navadna čigra spomnila nanjo po gracilnosti in dolgem škarjastem repu. Slovenska beseda »čigra« je onomatopeja, ki posnema njeno oglašanje.Prepoznane so štiri podvrste,  pri čemer pa nekateri obravnavajo S. h. minussensis kot vmesno stopnjo med S. h. hirundo in S. h. longipennis.
Večina populacij navadne čigre je izrazitih selivk, ki prezimuje južno od svojih gnezditvenih območij v zmernih in subarktičnih predelih severne poloble. Večina mladih ptičev ostane prvo poletje na prezimovališčih, le nekaj se jih vrne v gnezditvene kolonije nekaj časa po prihodu odraslih.Gnezdijo po večjem delu Evrope, najbolj številčno na severu in vzhodu celine. Nekaj manjših populacij gnezdi tudi na sredozemski obali Afrike, Azorih, Kanarskih otokih in Madeiri. Večina teh prezimuje na obalah Zahodne in Južne Afrike, pri čemer osebki z juga in zahoda Evrope običajno ostanejo severno od ekvatorja, ostali evropski ptiči pa se odselijo južneje. Gnezditveno območje se nadaljuje prek zmernih območij Azije in tajge, z nekaj ločenimi območji ob Perzijskem zalivu in obalah Irana. Manjše populacije gnezdijo tudi na otokih pred Šrilanko in v pokrajini Ladak na Tibetanski planoti. Osebki iz zahodne Azije prezimujejo v severnem Indijskem oceanu, predstavnike podvrste S. h. tibetana pa med zimo na severni polobli pogosto videvajo ob obalah Vzhodne Afrike. Ptiči iz bolj severnih in vzhodnih predelov Azije, kot so predstavniki podvrste S. h. longipennis, se selijo prek Japonske, Tajske in zahodnega Pacifika vse do južne Avstralije. Nekaj manjših in nestalnih kolonij je v Zahodni Afriki – Nigeriji in Gvineji Bissau, te kolonije so zanimive zato, ker so znotraj območja, ki ga druge čigre uporabljajo za prezimovališče. Na Novi Zelandiji se pojavijo le posamič, prisotnost v Polineziji pa še ni potrjena.V Severni Ameriki gnezdijo navadne čigre po vsej atlantski obali od polotoka Labrador do Severne Karoline in v notranjosti prek večjega dela Kanade vzhodno od Skalnega gorovja. Nekaj kolonij je tudi v Združenih državah Amerike na območju Velikih jezer in ob obalah Mehiškega zaliva. Majhne populacije, ki se ne selijo v celoti, živijo tudi v Karibih, natančneje na Bahamih in Kubi ter na otočjih Los Roques in Las Aves pred obalo Venezuele. Severnoameriške populacije prezimujejo ob obeh obalah Srednje in Južne Amerike, do Argentine na vzhodni in severnega Čila na zahodni strani celine. Sodeč po najdbah iz Južne Amerike in Azorov nekatere navadne čigre na selitvi prečkajo Atlantski ocean v eni ali drugi smeri.
Kot selivke na dolge razdalje včasih zaidejo daleč izven običajnega območja. Zablodele ptiče so med drugim opazili v notranjosti Afrike (Zambija, Malavi), na Maldivih in na Komorih. Predstavniki nominatne podvrste so prileteli vse do Avstralije, Andov in notranjosti Južne Amerike. Navadno čigro, ki so jo ujeli v gnezdu na Švedskem in obročkali, so pet mesecev kasneje našli mrtvo na Stewartovem otoku ob Novi Zelandiji, 25.000 kilometrov daleč. Obstajajo tudi novejša poročila o azijskih S. h. longipennis iz Zahodne Evrope.Pri izbiri habitatov so navadne čigre najmanj zahtevne od vseh sorodnih vrst; gnezdijo vse od azijske tajge do tropskih obal in do nadmorske višine 2000 m v Armeniji ter celo do 4800 m v Himalaji. Izogibajo se le območij, ki so pogosto izpostavljena močnemu deževju in vetru ter ledenim vodam, zato ne gnezdijo toliko severno kot polarne čigre. Primerne za gnezditev so skoraj vse odprte ravne površine blizu vode, kot so peščene ali prodnate plaže, trdnejše sipine in slana močvirja. Na bolj izoliranih otokih lahko gnezdijo tudi na travnikih in resavah ter celo na večjih ploščatih skalah. V mešanih kolonijah tolerirajo nekoliko višje rastje kot polarne čigre, a ne toliko kot rožnate čigre. Pri tem je glavni dejavnik razlika v dolžini nog teh treh vrst. Med bolj nenavadnimi kraji, kjer so našli gnezda, so bale sena, drevesni štor pol metra nad gladino ter plavajoča debla in drugo rastlinje. Opazili so tudi navadno čigro, ki je zavzela gnezdo ameriškega malega martinca (Actitis macularia) in izlegla jajca ob njegovih. Brez težav gnezdi na umetnih splavih, ponekod pa tudi na ravnih tovarniških strehah. Izven gnezditvenega obdobja potrebujejo le dostop do lovišča na vodi in kraj za pristanek. Takrat jih je možno opazovati, kako počivajo na čolnih, bojah in pomolih.
Gnezditvena populacija v Sloveniji je po podatkih iz leta 2011 ocenjena na 140–250 parov. Zaradi pomanjkanja ustreznih naravnih habitatov, kot so prodišča in peščene plaže, so vsa gnezdišča umetnega izvora ali vsaj odvisna od vzdrževanja, s katerim preprečujejo zaraščanje – gramoznice, umetni otoki, gnezdilni splavi ipd. Največ, 80–145 parov, gnezdi na Dravi, zlasti na Ptujskem in Ormoškem jezeru ter v bazenih za odpadne vode nekdanje Tovarne sladkorja v Ormožu. Poleg tega so stalne kolonije še v Sečoveljskih solinah (40–70 parov), Škocjanskem zatoku (15–20 parov) in v gramoznici v Tržcu na vzhodu države.Zgodovinski podatki o gnezdenju na območju Slovenije so redki. Zadnjič je bilo gnezdenje v naravnem okolju dokumentirano leta 1977, na nabrežju Drave pri Markovcih. Ravno v tem obdobju je bila reka zajezena za hidroenergetske potrebe, kar je ustavilo redno poplavljanje in povzročilo, da so se prodišča zarasla, zato na tem območju ni bilo več primernih naravnih gnezditvenih mest za navadne čigre.
Podgane so znane po tem, da kradejo ptičja jajca, večje število jajc navadne čigre so našli v njihovih shrambah v bližini kolonij. Mink je pomemben plenilec mladičev v gnezdih v Severni Ameriki, pa tudi na Škotskem, kamor je bil zanešen. Lokalno je lahko pomemben plenilec še navadna lisica. Vendar pa navadne čigre pogosteje gnezdijo na otokih, zato so običajneje plen drugih ptic, ne sesalcev. Nezavarovana jajca pogosto jemljejo kamenjarji, mladiče pa galebi. Tudi kvakači plenijo mladiče v gnezdih, medtem ko so v Severni Ameriki sove uharice nevarne tako za mladiče kot odrasle. V letu jih lovijo ujede, kot sta mali sokol in sokol selec; ena od prednosti združevanja v jate naj bi bila boljša zaščita pred takimi plenilci.Od zajedavcev so pri navadnih čigrah našli uši, vendar kljub bližnji sorodnosti ne enakih kot pri polarnih čigrah. Dovzetne so tudi za okužbe s trakuljami iz rodu Diphyllobothrium, trakuljo vrste Ligula intestinalis, ki je sicer bolj znana pri racah, in ribjimi trakuljami iz rodu Schistocephalus. Zelo razširjene pri navadnih čigrah so še pršice vrste Reighardia sternae. Po drugi strani študija na 75 gnezdečih osebkih na severovzhodu ZDA ni odkrila prisotnosti krvnih zajedavcev. Kolonije so dovzetne za okužbo s ptičjo kolero in psitakozo, možna pa je tudi okužba s ptičjo gripo. Leta 1961 so pri navadnih čigrah odkrili sev povzročitelja ptičje gripe H5N3, ki je izbruhnila v Južni Afriki.
Navadna čigra ima veliko populacijo, ki jo ocenjujejo na 1.600.000–4.600.000 odraslih in ogromno gnezditveno območje, ocenjeno na skoraj 30 milijonov kvadratnih kilometrov. Gnezdeča populacija je ocenjena na 250.000 do 500.000 parov, od tega večina v Aziji, pa tudi 140.000 v Evropi. V Severni Ameriki gnezdi manj kot 80.000 parov, največ na severovzhodnih obalah. Zaradi tega je, kljub temu, da globalni trend spreminjanja številčnosti ni jasen, opredeljena kot najmanj ogrožena vrsta v Rdečem seznamu Svetovne zveze za varstvo narave.
V 19. stoletju so ljudje zdesetkali populacije v Evropi in Severni Ameriki zaradi uporabe peres in peruti v klobučarstvu. Po takratnih modnih smernicah so na klobuke včasih nameščali kar cele nagačene čigre. Populacija si je opomogla v zgodnjem 20. stoletju zaradi sprejema varstvene zakonodaje in ozaveščenosti, h kateri so prispevale okoljevarstvene organizacije. Evrazijske populacije so zdaj sicer razmeroma stabilne, številčnost navadne čigre v Severni Ameriki pa je v zadnjih štirih desetletjih upadla za več kot 70 % in tudi na globalni ravni ocenjujejo trend zmanjševanja številčnosti te vrste.Vrsto ogroža izguba habitata zaradi pozidave, onesnaževanja in zaraščanja, pa tudi motnje na gnezdiščih od ljudi, njihovih vozil in domačih ljubljenčkov. Po naravni poti zmanjšujejo gnezditveni uspeh poplavljanje in pritisk plenilcev na posameznih območjih ter tekmovanje z galebi za gnezditvena mesta. V Karibih jih ljudje lovijo za hrano. V nekaterih delih Združenih držav Amerike so povezali zelo slab gnezditveni uspeh s kontaminacijo z razpadnimi produkti insekticida DDT, medtem ko poliklorirani bifenili (PCB-ji) povzročajo feminizacijo pri zarodkih moškega spola, ki pa pred zapustitvijo gnezda izzveni in ne kaže, da bi vplivala na produktivnost kolonije.Navadna čigra je ena od vrst, ki so predmet Sporazuma o ohranjanju afriško-evrazijskih selitvenih vodnih ptic (African-Eurasian Waterbird Agreement, AEWA) in Ameriško-kanadskega sporazuma o selivkah iz leta 1918. Podpisnice AEWA so zavezane k izvajanju strategij za varovanje ptic in njihovih habitatov, upravljanje s človeško aktivnostjo, raziskovanje in izobraževanje. Severnoameriški sporazum je vsebinsko podoben, a ima večji poudarek na varovanju.V Sloveniji je navadna čigra uvrščena med zavarovane vrste po Uredbi o zavarovanih prosto živečih živalskih vrstah, skupaj z vsemi ostalimi prostoživečimi vrstami pobrežnikov. Natančneje je opredeljena kot prizadeta vrsta. Je tudi kvalifikacijska vrsta za Natura 2000 območja Drava, Sečoveljske soline in Škocjanski zatok. Gnezditvena populacija je v celoti odvisna od aktivnih varstvenih ukrepov, na tem področju deluje zlasti Društvo za opazovanje in proučevanje ptic Slovenije, ki vzdržuje gnezditvene otoke na Dravi in upravlja z zavarovanim območjem v Škocjanskem zatoku.
Beaman, Mark; Madge, Steve; Burn, Hilary; Zetterstrom, Dan (1998). The Handbook of Bird Identification: For Europe and the Western Palearctic. London: Christopher Helm. ISBN 0-7136-3960-1. 
Bent, Arthur Cleveland (1921). Life Histories of North American Gulls and Terns: Order Longipennes. Washington, DC: Government Printing Office. 
Best, E P H; Haeck, J (1984). Ecological Indicators for the Assessment of the Quality of Air, Water, Soil and Ecosystems: Symposium Papers ("Environmental Monitoring & Assessment"). Dordrecht: D Reidel. ISBN 90-277-1708-7. 
Blomdahl, Anders; Breife, Bertil; Holmstrom, Niklas (2007). Flight Identification of European Seabirds. London: Christopher Helm. ISBN 0-7136-8616-2. 
Brazil, Mark (2008). Birds of East Asia. London: Christopher Helm. ISBN 0-7136-7040-1. 
Cocker, Mark; Mabey, Richard (2005). Birds Britannica. London: Chatto & Windus. ISBN 0-7011-6907-9. 
Cuthbert, Francesca J; Wires, Linda R; Timmerman, Kristina (2003). Status Assessment and Conservation Recommendations for the Common Tern (Sterna hirundo) in the Great Lakes Region (PDF). U S Department of the Interior, Fish and Wildlife Service, Fort Snelling, Minnesota. Arhivirano iz prvotnega spletišča (PDF) dne 2014-11-27. 
van Duivendijk, Nils (2011). Advanced Bird ID Handbook: The Western Palearctic. London: New Holland. ISBN 1-78009-022-6. 
Enticott, Jim; Tipling, David (2002). Seabirds of the World. London: New Holland Publishers. ISBN 1-84330-327-2. 
Fisher, James; Lockley, R M (1989). Sea‑Birds (Collins New Naturalist series). London: Bloomsbury Books. ISBN 1-870630-88-2. 
Grimmett, Richard; Inskipp, Carol; Inskipp, Tim (2002). Pocket Guide to Birds of the Indian Subcontinent. London: Christopher Helm. ISBN 0-7136-6304-9. 
Harrison, Peter (1988). Seabirds. London: Christopher Helm. ISBN 0-7470-1410-8. 
Hilty, Steven L (2002). Birds of Venezuela. London: Christopher Helm. ISBN 0-7136-6418-5. 
Hume, Rob; Pearson, Bruce (1993). Seabirds. London: Hamlyn. ISBN 0-600-57951-4. 
Karleskint, George; Turner, Richard; Small, James (2009). Introduction to Marine Biology. Florence, Kentucky: Brooks/Cole. ISBN 0-495-56197-5. 
Lima, Pedro (2006). Aves do litoral norte da Bahia (PDF) (portugalščina in angleščina). Bahia: Atualidades Ornitológicas. 
Linnaeus, C (1758). Systema naturae per regna tria naturae, secundum classes, ordines, genera, species, cum characteribus, differentiis, synonymis, locis. Tomus I. Editio decima, reformata (latinščina). Stockholm: Laurentii Salvii. 
Lloyd, Clare; Tasker, Mark L; Partridge, Ken (2010). The Status of Seabirds in Britain and Ireland. London: Poyser. ISBN 1-4081-3800-X. 
Lythgoe, J N (1979). The Ecology of Vision. Oxford: Clarendon Press. ISBN 0-19-854529-0. 
Olsen, Klaus Malling; Larsson, Hans (1995). Terns of Europe and North America. London: Christopher Helm. ISBN 0-7136-4056-1. 
Raffaele, Herbert A; Raffaele, Janis I; Wiley, James; Garrido, Orlando H; Keith, Allan R (2003). Field Guide to the Birds of the West Indies. London: Christopher Helm. ISBN 0-7136-5419-8. 
Rasmussen, Pamela C; Anderton, John C (2005). Birds of South Asia. The Ripley Guide. Volume 2. Washington DC and Barcelona: Smithsonian Institution and Lynx Edicions. ISBN 84-87334-67-9. 
Robertson, Hugh; Heather, Barrie (2005). The Field Guide to the Birds of New Zealand. Auckland: Penguin Group (NZ). ISBN 0-14-302040-4. 
Rothschild, Miriam; Clay, Theresa (1953). Fleas, Flukes and Cuckoos. A Study of Bird Parasites. London: Collins. 
Sandilands, Allan P (2005). Birds of Ontario: Habitat Requirements, Limiting Factors, and Status Nonpasserines, Waterfowl Through Cranes: 1. Vancouver: University of British Columbia Press. ISBN 0-7748-1066-1. 
Schulenberg, Thomas S; Stotz, Douglas F; Lane, Daniel F; O'Neill, John P; Parker, Theodore A (2010). Birds of Peru. Princeton, New Jersey: Princeton University Press. ISBN 0-691-13023-X. 
Simpson, Ken; Day, Nicolas (2010). Field Guide to the Birds of Australia (8 izd.). Camberwell, Victoria: Penguin Books. ISBN 0-670-07231-1. 
Sinclair, Ian; Hockey, Phil; Tarboton, Warwick (2002). SASOL Birds of Southern Africa. Cape Town: Struik. ISBN 1-86872-721-1. 
Sinclair, Sandra (1985). How Animals See: Other Visions of Our World. Beckenham, Kent: Croom Helm. ISBN 0-7099-3336-3. 
Snow, David; Perrins, Christopher M, ur. (1998). The Birds of the Western Palearctic (BWP) concise edition (2 volumes). Oxford: Oxford University Press. ISBN 0-19-854099-X. 
Stephens, David W; Brown, Joel Steven; Ydenberg, Ronald C (2007). Foraging: Behavior and Ecology. Chicago: University of Chicago Press. ISBN 0-226-77264-0. 
Vinicombe, Keith; Tucker, Laurel; Harris, Alan (1990). The Macmillan Field Guide to Bird Identification. London: Macmillan. ISBN 0-333-42773-4. 
Wassink, Jan L; Ort, Kathleen (1995). Birds of the Pacific Northwest Mountains: The Cascade Range, the Olympic Mountains, Vancouver Island, and the Coast Mountains. Missoula, Montana: Mountain Press. ISBN 0-87842-308-7. 
Watling, Dick (2003). A Guide to the Birds of Fiji and Western Polynesia. Suva: Environmental Consultants. ISBN 982-9030-04-0. 
Zeigler, Harris Philip; Bischof, Hans-Joachim (1993). Vision, Brain, and Behavior in Birds: A Comparative Review. Cambridge, Massachusetts: MIT Press. ISBN 0-262-24036-X. 
Zimmerman, Dale A; Pearson, David J; Turner, Donald A (2010). Birds of Kenya and Northern Tanzania. London: Christopher Helm. ISBN 0-7136-7550-0.
Čigre v zbirki Ptice Slovenije, Društvo za opazovanje in proučevanje ptic Slovenije
Navadna čigra – prispevek o gnezdenju na Dravi, v oddaji O živalih in ljudeh RTV Slovenija
Ohranjanje populacije čigre v porečju Save in Drave - čezmejni varstveni projekt Nacionalnega inštituta za biologijo, Društva za opazovanje in proučevanje ptic Slovenije in štirih hrvaških partnerjev
Navídezna léga Sónca na nebu je funkcija časa in geografskih koordinat opazovalca na zemeljskem površju. Ker Zemlja kroži okrog Sonca, se Sonce glede na nepremičnice med letom dnevno navidezno giblje po nebesni sferi vzdolž ravninske poti, ki se imenuje ekliptika. Zemljino vrtenje okrog svoje osi povzroča, da se nepremičnice gibajo po nebu na način, ki je odvisen od opazovalčeve zemljepisne širine. Čas v katerem dana nepremičnica prečka opazovalčev poldnevnik, je odvisen od zemljepisne dolžine. Za določitev navidezne lege Sonca danega opazovalca v danem času so potrebni trije koraki:
  ).Ta izračun je uporaben v astronomiji, navigaciji, geodetskem merjenju, meteorologiji, klimatologiji, sončni energiji in pri načrtovanju sončnih ur.
Enačbe, povzete iz letne publikacije Astronomical Almanac Pomorskega observatorija ZDA (USNO) za leto 2010, se lahko uporabijo za izračun navideznih koordinat Sonca, srednjega enakonočja in ekliptike za dani datum s točnostjo približno 0°,01 (36″) za obdobje med 1950 in 2050.
  , številom dni (pozitivnim ali negativnim) od greenwiškega poldneva, zemeljskega časa (TT) 1. januarja 2000 (J2000,0). Če se za dani zahtevani čas pozna julijanski datum 
  Srednja anomalija Sonca (dejansko Zemlje v njenem tiru okrog Sonca, vendar je ustrezno obravnavati navidezno kroženje Sonca okrog Zemlje) je:
   se vzameta v območju med 0° in 360° s seštevanjem ali odštevanjem mnogokratnikov 360° kakor je potrebno.
    {\displaystyle \lambda _{\odot }=L_{\odot }+1,915^{\circ }\sin g_{\odot }+0,020^{\circ }\sin 2g_{\odot }\!\,.}
  saj nikoli ni večja od 0,00033°,razdalja Sonca od Zemlje v astronomskih enotah pa je enaka:
    {\displaystyle R_{\odot }=1,00014-0,01671\cos g_{\odot }-0,00014\cos 2g_{\odot }\!\,.}
   tvorijo celo lego Sonca v ekliptičnem koordinatnem sistemu. Te koordinate se lahko pretvorijo v ekvatorski koordinatni sistem z izračunanjem nagnjenosti ekliptike 
    {\displaystyle \alpha _{\odot }=\arctan(\cos \epsilon \tan \lambda _{\odot })\!\,}
  .Za izračun RA v pravem kvadrantu z računalniškimi programi se vzame funkcija Arctan z dvema argumentoma, kot je na primer ATAN2(y,x):
    {\displaystyle \alpha _{\odot }=\arctan 2(\cos \epsilon \sin \lambda _{\odot },\cos \lambda _{\odot })\!\,}
    {\displaystyle \delta _{\odot }=\arcsin(\sin \epsilon \sin \lambda _{\odot })\!\,.}
    {\displaystyle Y_{\odot }=R_{\odot }\cos \epsilon \sin \lambda _{\odot }\!\,,}
    {\displaystyle Z_{\odot }=R_{\odot }\sin \epsilon \sin \lambda _{\odot }\!\,.}
Sonce se navidezno giblje proti severu med severno pomladjo. Njegova deklinacija doseže največjo vrednost, ki je enaka Zemljinemu nagibu vrtilne osi (23,439°) ob junijskem Sončevem obratu. Nato se zmanjšuje do decembrskega Sončevega obrata, ko je njena vrednost enaka nasprotni vrednosti (krat −1) nagibu vrtilne osi. Ta sprememba povzroča letne čase.
Graf Sončeve deklinacije med letom izgleda kot sinusna krivulja z amplitudo 23,439°, ena stran »sinusnega vala« je pri tem nekaj dni daljša od druge poleg drugih razlik.
Če se zamisli Zemljo kot sfero v krožnem tiru okrog Sonca pri čemer je nagib njene vrtilne osi nagnjen za 90°, tako da je sama os v ravnini tira (podobno kot pri Uranu), bo Sonce nekega dne v letu navpično nad glavo v severnem polu, njegova deklinacija pa bo enaka +90°. V naslednjih mesecih se bo podsolarna točka premaknila proti južnemu polu s konstantno hitrostjo in prečkala širinske črte v konstantnem razmerju, tako da se bo Sončeva deklinacija manjšala linearno s časom. Na koncu bo Sonce nad južnim polom z deklinacijo −90°. Nato se bo začelo gibati proti severu s konstantno hitrostjo. Zaradi tega graf Sončeve deklinacije videne z zelo nagnjene Zemlje ne bo enak sinusni krivulji – bolj bo podoben žaginemu robu in se bo cikcakasto spreminjal med plus in minus 90° z linearnimi segmenti med maksimumi in minimumi.
Če se sedaj nagib Zemljine vrtilne osi manjša, se bodo največje in najmanjše vrednosti deklinacije zmanjševale do vrednosti nagiba vrtilne osi. Poleg tega bodo oblike maksimumov in minimumov na grafu postale manj ostre (»točkovne«) in bodo zakrivljene tako da bodo spominjale na maksimume in minimume sinusne krivulje. Ko je nagib vrtine osi enak stvarnemu Zemljinemu, maksimumi in minimumi ostanejo bolj ostri od tistih pri sinusni krivulji.
Pravi Zemljin tir je eliptičen. Zemlja se giblje hitreje okrog Sonca blizu prisončja zgodaj januarja kot blizu odsončja zgodaj julija. Tako se Sončeva deklinacija januarja hitreje spreminja kot julija. Na grafu so zaradi tega minimumi ostrejši od maksimumov. Nivoja spremembe pred in potem nista povsem enaka.
Graf navidezne Sončeve deklinacije je tako na več načinov različen od sinusne krivulje. Točen izračun zahteva nekaj podrobnosti, kakor je pokazano spodaj.
   je kot med sončnimi žarki in ravnino Zemljinega ekvatorja. Nagib Zemljine vrtilne osi (imenovan nagnjenost ekliptike v astronomiji) je kot med Zemljino vrtilno osjo in pravokotnico na Zemljin tir. Nagib Zemljine vrtilne osi se počasi spreminja v času več tisoč let, njegova trenutna vrednost pa je približno enaka ε = 23°26,3' in je skoraj konstantna, tako da je sprememba Sončeve deklinacije v enem letu enaka njeni spremembi v naslednjem letu.
Ob Sončevem obratu ima kot med sončnimi žarki in ravnino Zemljinega ekvatorja največjo vrednost 23°26,3'. Zaradi tega je 
Ob vsakem enakonočju središče Sonca navidezno prečka nebesni ekvator in njegova deklinacija je enaka 
    {\displaystyle \delta _{\odot }=\arcsin \left[\sin \left(-23,439^{\circ }\right)\cdot \sin \left(\mathrm {EL} \right)\right]\!\,,}
  kjer je EL ekliptična dolžina (dejansko Zemljina lega v njenem tiru). Ker je Zemljina izsrednost tira majhna, se lahko njen tir aproksimira kot krožnica, kar da napako do 1°. Aproksimacija s krožnico pomeni, da bo EL enaka 90° pred Sončevima obratoma v Zemljinem tiru (ob enakonočjih), in sin(EL) se lahko zapiše kot sin(90+NDS) = cos(NDS), kjer je NDS število dni po decemberskem Sončevem obratu. Če se vzame približek kjer je arcsin[sin(d)·cos(NDS)] približno enako d·cos(NDS), se dobi naslednja velikokrat rabljena formula:
    {\displaystyle \delta _{\odot }=-23,439^{\circ }\cdot \cos \left[{\frac {360^{\circ }}{365}}\cdot \left(N+10\right)\right]\!\,,}
   ob polnoči univerzalnega časa (UT), ko se začne 1. januar (to je dnevi v delu navadnega datuma −1). Število 10 v 
   je približno število dni po decemberskem Sončevem obratu do 1. januarja. Ta enačba preceni deklinacijo blizu septembrskega enakonočja do +1,5°. Približek sinusne krivulje s samo sabo da napako do 0,26° in se ne priporoča pri uporabah v sončni energiji. Tudi Spencerjeva formula iz leta 1971 (na podlagi Fourierovih vrst) se ne priporoča, ker ima napako do 0,28°. Dodatna napaka do 0,5° se lahko pojavi v vseh enačbah okoli enakonočij, če se ne rabi decimalno mesto ob izbiri 
   za prilagoditev časa po polnoči UT za začetek tega dne. Tako ima lahko zgornja enačba napako do 2,0°, kar je enako približno štirikratni kotni širini Sonca in je odvisno kako se rabi.
Deklinacija se lahko točneje izračuna brez obeh približkov s pomočjo parametrov Zemljinega tira za točnejši približek EL:
    {\displaystyle \delta _{\odot }=\arcsin \left[\sin \left(-23,439^{\circ }\right)\cdot \cos \left({\frac {360^{\circ }}{365,24}}\left(N+10\right)+{\frac {360^{\circ }}{\pi }}\cdot 0,0167\sin \left({\frac {360^{\circ }}{365,24}}\left(N-2\right)\right)\right)\right]\!\,,}
    {\displaystyle \delta _{\odot }=-\arcsin \left[0,39779\cos \left(0,98565^{\circ }\left(N+10\right)+1,914^{\circ }\sin \left(0,98565^{\circ }\left(N-2\right)\right)\right)\right]\!\,.}
   število dni od polnoči UT, ko se začne 1. januar (toje dnevi v delu navadnega datuma −1) in lahko vsebuje decimalke za prilagoditev na krajevne čase kasneje ali zgodneje v dnevu. Število 2 v 
   je približno število dni po 1. januarju do Zemljinega prisončja. Število 0,0167 je trenutna vrednost izsrednosti Zemljinega tira. Izsrednost tira se s časom zelo počasi spreminja, vendar so jo za datume dovolj blizu sedanjosti lahko obravnava kot konstanto. Največje napake v tej enačbi so manjše od ± 0,2°, vendar so manjše od ± 0,03° za dano leto, če se število 10 prilagodi navzgor ali navzdol z majhni deli dnevov, kakor je določeno kdaj se je zgodil decembrski Sončev obrat v prejšnjem letu pred ali po poldnevu 22. decembra. Te pojavitve se primerjajo z naprednimi izračuni NOAA, ki temeljijo na algoritmu Jeana Meeusa iz leta 1999, in ta je točen do 0,01°.(Zgornja formula je povezana v smiselno preprostem in točne izračunu časovne enačbe.)
Bolj zapleteni algoritmi popravljajo spremembe v ekliptični dolžini s pomočjo členov v dodatku popravka prvega reda izsrednosti tira zgoraj. Popravljajo tudi nagnjenost ekliptike 23,439°, ki se zelo počasi spreminja s časom. Popravki lahko vključujejo tudi Lunine vplive pri izravnavanju Zemljine lege od središča tirov para okrog Sonca. Po določitvi deklinacije relativno glede na središče Zemlje se uporabi dodatni popravek za paralakso, ki je odvisen od razdalje opazovalca od središča Zemlje. Ta popravek je manjši od 0,0025°. Napaka pri računanju lege središča Sonca je lahko manjša od 0,00015°. Širina Sonca je za primerjavo enaka približno 0,5°.
Izračuni deklinacije opisani zgoraj ne vključujejo vplivov loma svetlove v ozračju, ki povzroča, da je navidezni višinski kot Sonca, kot ga vidi opazovalec, večji od dejanskega višinskega kota, še posebej pri nizki višinah Sonca.  Ko je Sonce na primer na višini 10°, bo navidezno viden na višini 10,1°. Lahko se uporabi njegova deklinacija skupaj z rektascenzijo za izračun njegovega azimuta in tudi njegove prave višine, ki se lahko potem popravi za lom, da da njegovo pravo navidezno lego.
Poleg letnega severno-južnega nihanja Sončeve navidezne lege, ki odgovarja spremembi njegove deklinacije, opisani zgoraj, obstaja tudi manjše vendar zapletenejše nihanje v smeri vzhod-zahod. Tega povzroča nagib Zemljine vrtilne osi in tudi spremembe v hitrosti njenega tirnega gibanja okrog Sonca zaradi eliptične oblike tira. Glavni vplivi tega vzhodno-zahodnega nihanja so spremembe v časih dogodkov, kot sta vzhod in zahod Sonca, ter zapis sončne ure v primerjavi z uro, ki kaže krajevni srednji čas. Kakor kaže graf je lahko sončna ura do približno 16 minut hitrejša ali počasnejša glede na uro. Ker se Zemlja vrti s srednjo hitrostjo ene stopinje vsake štiri minute, relativno glede na Sonce ta 16-minutni zamik odgovarja odmiku vzhodno ali zahodno za približno štiri stopinje navidezne lege Sonca v primerjavi z njegovo srednjo lego. Zahodni odmik povzroča, da sončna ura prehiteva uro.
Ker glavni vpliv tega nihanja zadeva čas, se imenuje časovna enačba, kjer beseda »enačba« v nekoliko arhaičnem smislu pomeni »popravek«. Nihanje se meri v časovnih enotah, minutah in sekundah, kar odgovarja vrednosti za katero bi sončna ura prehitevala uro. Časovna enačba je lahko pozitivna ali negativna.
Analema je diagram, ki kaže letno spremembo navidezne lege Sonca na nabesni sferi relativno glede na njegovo srednjo lego in kakor je vidna z določenega kraja na Zemlji. Beseda »analema« se včasih, vendar redko, rabi v drugem kontekstu. Lahko se jo obravnava kotsliko navideznega gibanja Sonca skozi vse leto. Lahko se fotografira s skupno postavitvijo slik posnetih ob istem času v nekaj dnevih narazenskozi vse leto. Analema lahko predstavlja tudi graf Sončeve deklinacije po navadi izrisano navpično proti časovni enačbi, izrisani vodoravno. Po navadi se izbereta takšni merili, da enake razdalje na diagramu predstavljajo enake kote v obeh smereh na nebesni sferi. Tako štiri minute časa v časovni enačbi predstavljajo enako razdaljo kot ena stopinja v deklinaciji, ker se Zemlja vrti s srednjo hitrostjo ene stopinje vsake štiri minute relativno glede na Sonce.
Analema se izriše kot da bi jo videl opazovalec na nebu, če bi gledal navzgor. Če je sever prikazan na vrhu, je zahod na desni. To se običajno naredi, četudi je analema označena na globusu, na katerem so celine in druge značilnosti prikazane z zahodom na levi strani.
Nekatere analeme so označene da kažejo lego Sonca na grafu v različnih datumih v razmiku nekaj dni skozi vse leto. To omogoča, da se analema rabi pri preprostih analognih preračunih količin, kot so časi in azimuti vzhoda in zahoda Sonca. Analeme brez označb datumov se rabijo kot okraski na primer pri sončnih urah. Imajo le malo praktično uporabnost.
Solar Position Algorithm, na strani National Renewable Energy Laboratory Renewable Resource Data Center. (angleško)
Računalo Sončeve lege, na pveducation.org. Interaktivno računalo, ki kaže Sončevo pot na nebu. (angleško)
NOAA Solar Calculator, na strani NOAA Earth System Research Laboratory Global Monitoring Division (angleško)
Izredno točno računalo deklinacije in lege Sonca NOAA (koda se lahko vidi v Javascriptu) (angleško)
HORIZONS System na strani JPL. Zelo točne lege teles Osončja na podlagi efemerid JPL DE series. (angleško)
Splošne efemeride teles Osončja na strani IMCCE. Zelo točne lege teles Osončja na podlagi efemerid serije INPOP. (angleško)

Nekropola v Gizi (arabsko أهرامات الجيزة, IPAː [ʔɑhɾɑˈmɑːt elˈɡiːzæ], »piramide v Gizi«) je obseženo arheološko najdišče na planoti Giza ob istoimenskem naselju, devet kilometrov zahodno od Nila in 13 kilometrov od središča mesta Kairo v Egiptu.
Poznana je po veličastnih antičnih spomenikih: Veliki sfingi, Veliki piramidi in ostalih večjih piramidah ter templjih, ob robovih pa se nahajajo tudi pokopališča, delavska vas in kamnolomi. Piramide, ki so ostale v zahodnjaški domišljiji emblem starodavnega Egipta, je v času stare Grčije populariziral Antipater iz Sidona, saj jih vključil na seznam sedmerih čudes starega veka. Od vseh sedmih so piramide daleč najstarejše in edine, ki so preživele do današnjih dni. Arhitekturni podvig takšnega merila je bil mogoč samo v času blaginje in stabilnosti, ko so graditelji in delavci spoštovali avtoriteto faraona.
Starodavno mesto Memfis z nekropolo in piramidami ter območje od Gize do Dahšurja je bilo leta 1979 vpisano na Unescov seznam svetovne dediščine.
Kompleks piramid v Gizi, znan tudi kot Velike piramide, sestavljajo Keopsova piramida (tudi Velika piramida ali Kufujeva piramida, zgrajena okoli let 2560–2540 pr. n. št.), malo manjša Kefrenova piramida (nekaj sto metrov jugozahodno) in še skromnejša Mikerinova piramida (še nekaj sto metrov proti jugozahodu). Velika Sfinga leži vzhodno od kompleksa. Egiptologi se povečini strinjajo, da je sfingina glava upodobitev faraona Kefrena. Poleg teh večjih spomenikov se na obrobju nahajajo tudi spremljevalne piramide, znane kot piramide kraljic, tlakovane poti in drugi templji.Kompleks piramid obdaja kamnit zid v kiklopskem slogu, podoben tistemu v Mikenah. Mark Lehner je zunaj zidu odkril delavsko naselje, ki ga po slogu najdene lončevine uvrščajo med vladavini faraona Kefrena (vladal 2520–2494 pr. n. št.) in Mikerina (vladal 2490–2472 pr. n. št.). Nova odkritja v naselju in okolici, med njimi cvetoče pristanišče, nakazujejo, da so v naselju bolj verjetno prebivali vojaki in pomorščaki, ki so uporabljali pristanišče in barakasta bivališča. Lehner domneva, da so delavci prebivali kar na klančinah, s pomočjo katerih so gradili piramide, verjetno pa tudi v okoliških kamnolomih.
Faraon Keops (egipčansko Kufu), drugi vladar Četrte dinastije (Staro kraljestvo, vladal 2589–2566 pr. n. št.), je bil sin faraona Sneferuja. Na planoti Giza je dal zgraditi največjo piramido – Veliko piramido, ki bi mu po smrti služila kot grobnica. Strokovnjaki ocenjujejo, da jo je kar 100.000 ljudi gradilo 10–20 let in jo dokončalo okoli leta 2560 pr. n. št. Njen arhitekt naj bi bil Kufujev vezir Hemon. Zgrajena je bila iz približno 2,3 milijona apnenčastih in granitnih blokov, težkih od 2,5 do 15 ton. Da bi jo zgradili v 20 letih, so morali vsako uro vsakega dneva, tudi ponoči, postaviti 12 kamnitih blokov, kar nanese 800 ton materiala na dan. Ob izgradnji je bila visoka 146,5 metrov, s čimer je bila kar 3800 let najvišja zgradba na svetu. Danes meri samo 138,8 metrov, ker nima več svojega vršnega kamna (benben ali piramidion), načela pa jo je tudi erozija. Zunanji bloki piramide in bloki okoli pogrebnih celic so bili zelo natančno obdelani, saj je reža med njimi v povprečju široka samo 0,5 milimetra. Vmesni bloki so bili bolj grobe izdelave ali celo neobdelani.
Piramida ima tri pogrebne celice. Prva (nedokončana) leži pod piramido, druga je tako imenovana kraljičina celica, tretja pa kraljeva. Vanjo je bil postavljen velik rdeč granitni sarkofag. Leta 1954 so v jami ob Keopsovi piramidi našli nedotaknjeno ladjo iz cedrovine, dolgo okoli 48 in široko okoli 5 metrov. Po 16 letih dela je bila restavrirana in razstavljena v moderni zgradbi nedaleč od nahajališča.
Poleg kraljeve piramide so del Keopsovega kompleksa tudi neizkopani dolinski tempelj, povezovalna pešpot, pogrebni tempelj, tri manjše piramide kraljic in pet jam za pogrebne ladje. Pogrebni tempelj je stal na vzhodni strani piramide. Od njega so ostali samo tlakovci iz črnega bazalta. Povezovalna pešpot z dolino in templjem v dolini je slabše ohranjena. Tempelj v dolini je pokopan pod vasjo Nazlet el-Samman (našli so bazaltne tlakovce in apnenčaste stene), a ga niso nikoli odkopali. Bazaltne bloke naj bi izrezovali z nekakšno žago, dolgo 4,6 metrov, žagala pa naj bi s hitrostjo 38 mm/min. Žaga je domnevno tehtala 140 kg, zobje pa so bili verjetno iz bakra. Med uporabo so jo mazali z rastlinskim oljem, z njo pa je moralo naenkrat rokovati kar 12 delavcev. Na vzhodni strani so tri ohranjene piramide kraljic, pred kratkim pa so odkrili še temelje slabše ohranjene četrte piramide. Pod pešpotjo na vzhodu se je skrivala grobnica Keopsove matere, kraljice Heteferes I. Njen skrbno zapečaten sarkofag je bil ob odkritju prazen.
V 70. letih prejšnjega stoletja so na južnem polju planote pri Gizi odkrili gomilo z artefakti. Med njimi so bili Keopsovi pečati iz blata, ki so jih povezali z obrtniško naselbino. Podobne zgradbe iz blatnih opek južno od Keopsovega dolinskega templja so vsebovale tesnila iz blata. Zgradbe naj bi služile kot naselje kulta faraona Keopsa po njegovi smrti. Južno od kiklopskega zidu so leta 1990 odkrili delavsko pokopališče, ki je bilo v rabi vsaj med Keopsovo vladavino in do konca Pete dinastije.
Faraon Kefren (egipčansko Kafre ali Kafra), tretji vladar Četrte dinastije (Staro kraljestvo, vladal 2558–2532 pr. n. št.) je bil sin Keopsov sin. Njegova piramida je bila sprva visoka 143,5 metrov, danes pa meri 136,4 metre. Pod vrhom je še vidna prvotna gladka zunanja obloga piramide. Čeprav je piramida za meter nižja od Velike piramide, je zaradi lege na 10 metrov višji podlagi navidezno višja. Zgrajena je iz apnenčastih blokov, težkih okoli dve toni. Proti vrhu so bloki vse manjši. Spodnje plasti so bile obložene z rožnatim granitom. Zgornja tretjina je prekrita z gladko apnenčasto oblogo, del vrha in piramidion pa tudi na tej piramidi manjkata.
Leta 1818 je arheolog Giovanni Belzoni na severni strani piramide odkril vhod vanjo. Upal je, da bo pogrebna soba nedotaknjena, a je našel samo odprt sarkofag z razbitim pokrovom na tleh. Soba ni bila okrašena. Piramido so verjetno odprli in izropali že na koncu 3. tisočletja pr. n. št., morda po naročilu Ramzesa II. Velik del apnenčasta obloge so odnesli za gradnjo templja v Heliopolisu.
Druge zgradbe, ki spadajo v Kefrenov piramidni kompleks, so spremljevalna piramida, Kefrenovi templji in Velika sfinga z lastnim templjem. Spremljevalna piramida se je nahajala na južni srednjici piramide. Od nje ni ostalo skoraj nič, razen nekaj blokov, ki obdajajo temelje. V piramidi sta dva hodnika. Eden od njiju se spušča v nišo, v kateri je bilo nekaj obrednega pohištva.
Templji so v primerjavi s Keopsovimi v precej dobrem stanju, predvsem dolinski tempelj. Vzhodno od piramide leži pogrebni tempelj, večji od prejšnjih in prvi z vsemi petimi elementi kasnejših pogrebnih templjevː vhodno dvorano, stebriščnim dvoriščem, petimi nišami za kipe faraona, petimi skladiščnimi komorami in notranjim svetiščem. Vseboval naj bi 50 kipov faraona Kefrena v naravni velikosti, a so jih verjetno v času faraona Ramzesa II. odstranili in predelali.
Dolinski tempelj je s pogrebnim povezan preko 500-metrske pešpoti. Zgrajen je iz megalitskih blokov, obloženih z rdečim granitom. Nekateri tehtajo tudi več kot 100 ton. Notranji stebri so bili granitni, tlakovci pa iz alabastra. V templju ni bilo okrasja, je pa poln simbolizma.
Med gradnjo Kefrenove piramide sta bila v njeni bližini zgrajena sfinga in sfingin tempelj z nekropolo. Egiptologi se večinoma strinjajo, da je sfingin obraz verjetno Kefrenov in da je najstarejša monumentalna skulptura iz starodavnega Egipta. Njeno ime in graditelji niso omenjeni v nobenem napisu iz Starega kraljestva, zato so čas izgradnje, arhitekt, graditelji in namen neznani.
Sfinga je monolit, izklesan v kamnito podlago, ki je služila kot kamnolom za gradnjo piramid in drugih objektov v okolici. Kakovost plasti apnenca se po višini sfinge spreminja, zato je prišlo skozi tisočletja do neenakomerne erozije in degradacije njenega telesa.
Najmanjšo od treh velikih piramid je dal zgraditi faraon Mikerin (egipčansko Menkaure), šesti vladar Četrte dinastije (Staro kraljestvo, vladal okoli 2532–2503 pr. n. št.). Piramida je bila ob izgradnji visoka 65,5 metrov, danes pa 61 metrov. Zgrajena je iz apnenca in granita in je po prostornini desetkrat manjša od Keopsove piramide. Spodnjih 16 plasti je bilo obloženih z rdečim granitom, zgornji del pa kot običajno z belim apnencem iz Ture. Del granita je ostal neobdelan, verjetno zaradi smrti faraona, preden je bila piramida dokončana. Nedokončani projekti dajejo arheologom vpogled v metode gradnje piramid in templjev. V notranjosti so našli krsto z Mikerinovim imenom in kostmi, ki so bile stare 2000 let, in čudovit, z detajli bogat bazaltni sarkofag z ženskim okostjem, ki danes leži na dnu Sredozemskega morja, saj se je potopil z ladjo, namenjeno v Veliko Britanijo.Konec 12. stoletja je poskušal Saladinov sin in naslednik Al-Aziz Uthman podreti piramide, začenši z najmanjšo. Rušiteljem kljub velikim naporom ni uspelo odstraniti več kot dveh blokov na dan. Podiranje piramide je zato spodletelo, na severni stranici pa je ostala velika navpična luknja.Poleg kraljeve piramide so kot del Mikerinovega kompleksa tudi tri piramide kraljic, pogrebni tempelj s kasneje dodanim pred-templjem in dolinski tempelj. Jedro in temelji pogrebnega templja so iz apnenca, tla in nekatere stene pa iz granita. Oba templja so dokončali s surovimi kamnitimi bloki. V tem obdobju ni bilo nenavadno, da je faraon dokončal predhodnikov/očetov tempelj, zato je morda faraon Šepseskaf dokončal templja s surovimi kamnitimi bloki. Napis v pogrebnem templju pravi, da »je dal narediti tempelj kot spomenik očetu, kralju Spodnjega in Gornjega Egipta«. Med izkopavanji so našli veliko število Mikerinovih kipov, izklesanih v naturalističnem slogu Starega kraljestva z veliko vidnimi podrobnostmi.
Na jugu od kraljeve piramide stojijo tri spremljevalne piramide kraljic z lastnimi templji in notranjo konstrukcijo. Najjužnejša je največja in edina prava piramida. Delno je obložena z granitom, v bližini pa so našli tudi apnenčast piramidion, zaradi česar sklepajo, da je bila dokončana. Gradnja drugih dveh je obstala po izgradnji jedra piramide.
Kentkaus I. (kraljica Starega kraljestva, verjetno Mikerinova hčerka, Šepseskafova in Userkafova žena in Sahurejeva mati) je bila pokopana na osrednjem polju v Gizi, med Mikerinovo piramido in dolinskim templjem, kar nakazuje na možno sorodstveno razmerje z Mikerinom. Njena grobnica ima oznaki LG 100 in G 8400. Del kompleksa je njena piramida, kapela, vdolbina za ladjo, dolinski tempelj, piramidno mesto, vodni zbiralnik in žitnica.Kapela je imela osrednjo dvorano in notranjo kapelo, ki je bila s prehodom v apnenčastih tleh povezana s pogrebno dvorano. Scene iz reliefov na stenah so poškodovane. Prehod in pogrebna dvorana sta prekriti z rdečim granitom. V pogrebni dvorani je bil verjetno sarkofag iz alabastra, katerega ostanki so v črepinjah, našli pa so tudi skarabeja iz rjavega apnenca, po izdelavi sodeč iz obdobja Dvanajste dinastije, kar pomeni, da so grobnico verjetno večkrat ponovno uporabili. Pogrebna ladja je bila jugozahodno od piramide v jami, dolgi 30,25 metra in široki 4,25 metra, izklesani v skalo. Premec in krma sta bila verjetno dvignjena, ladja pa je imela tudi streho. Ladja je morda predstavljala Rajevo nočno barko, kar pomeni, da se v njeni bližini morda nahaja tudi dnevna barka. Takoj na vzhodu leži piramidno mesto z mnogo ulicami, ki ga delijo na skupine hiš z lastnimi žitnicami in skladišči. Zgrajeno je bilo iz na zraku sušenega blata in ometano z rumenim ometom. V mestu so verjetno prebivali svečeniki in služabniki piramidnega kompleksa. Zgrajeno je bilo proti koncu Četrte ali na začetku Pete dinastije, delovalo pa je tudi tekom Šeste dinastije.Pešpot povezuje piramidno kapelo z dolinskim templjem, ki je blizu Mikerinovega dolinskega templja. Pred templjem je majhna zgradba, imenovana »umivalnica kraljice Kentkaus«, v kateri naj bi pred balzamiranjem umili kraljičino telo.
Delo v kamnolomih, transportu, postavljanju in oblikovanju ogromnih količin kamna za gradnjo piramid je zahtevalo več tisoč izkušenih, neizkušenih in pomožnih delavcev. Za gradnjo so bili potrebni tudi peki, tesarji, vodni prevozniki in drugi. Način gradnje in natančno število delavcev, potrebnih za tako obsežen podvig, sta še vedno predmet ugibanj. Ko je Gizo leta 450 pr. n. št. obiskal grški zgodovinar Herodot, so mu svečeniki povedali, da je Veliko piramido v štirih trimesečnih izmenah po 100.000 mož 20 let gradilo skupaj 400.000 mož. Dokazi iz grobnic kažejo, da je v trimesečnih izmenah delalo po 10.000 mož in da je gradnja piramide trajala 30 let.Izven obzidja piramidnega kompleks v Gizi je Mark Lehner jugovzhodno od Kefrenovega in Mikerinovega kompleksa odkrili delavsko naselje (kahun) iz sredine Četrte dinastije (2520–2472 pr. n. št.), v katerem so prebivali graditelji piramide. Lehner je v naselju odkril spalne četrti, pekarne, pivovarne, kuhinje z dokazi, da so se delavci prehranjevali predvsem s kruhom, govedino in ribami, bolnišnico in pokopališče. Na nekaterih najdenih okostjih so odkrili sledove poškodb, povezanih z delovnimi nezgodami na gradbišču.Naselje velja za enega od najstarejših znanih primerov urbanističnega načrtovanja. Njegov razvoj je moral biti dokaj hiter: vse zgradbe so bile zgrajene verjetno v 30–50 letih, kolikor sta trajali vladavini Kefrena in Mikerina, graditeljev druge in tretje piramide v Gizi.
Med gradnjo piramid so v njihovi neposredni okolici zgradili tudi mnogo mastab za manj pomembne člane faraonove družine. Pokopališča okoli piramid so bila razporejena vzdolž avenij in ulic. Vzhodno od Keopsove piramide je bilo med njo in piramidami kraljic glavno pokopališče G 7000 ali Vzhodno pokopališče. Bilo je eno od starejših pokopališč z grobnicami žena, sinov in hčera vladarjev Četrte dinastije. Zahodno od piramide sta pokopališči G 1200 z grobnico faraonovega sina Vepemnofreta in G 4000 z grobnico faraonovega vezirja in arhitekta Velike piramide Hemiuna. Med Peto in Šesto dinastijo so se pokopališča še razširila.Zahodno polje leži zahodno od Keopsove piramide. Razdeljeno je na manjše dele, tako kot pokopališča, omenjena v rezultatih Abu Bakrovih izkopavanj v letih 1949–1950, 1950–1951, 1952 in 1953. Več pokopališč, na primer pokopališči G 1200 in G 4000, je poimenovanih po številkah mastab. Na Zahodnem polju so pokopališča G 1000–G 1600, G 1900, G 2000, G 2200, G 2500, G 3000, G 4000 in G 6000. Tri pokopališča so dobila ime po arheologih, ki sta jih raziskovala: Junkerjevo zahodno pokopališče, Junkerjevo vzhodno pokopališče in Steindorffovo pokopališče.
Vzhodno polje leži vzhodno od Keopsove piramide. Na njem je pokopališče G 7000, kjer so pokopani člani Keopsove družine. Na njem so tudi mastabe zakupnikov in svečenikov piramid iz Pete in Šeste dinastije.
Pokopališče GIS (Giza I. jug) je južno od Keopsove piramide. Sprva so domnevali, da je nadaljevanje vzhodnega pokopališča G 7000, vendar je verjetno iz obdobja faraona Mikerina (Junker) ali še starejše (Reisner). Na pokopališču je več kamnitih mastab, ki datirajo vse do pozne Šeste dinastije. Iz Mikerinovega obdobja so mastabe kraljevega komornika Haemneferta, faraonovega sina Kufudžedefa, ki je bil »gospodar kraljeve velikodušnosti«, in uradnika Niankraja.Osrednje polje je vzhodno od Kefrenove pešpoti in sega do piramidnega mesta kraljice Hentkaus I. Grobovi so datirani od konca Četrte dinastije do Pete dinastije, morda tudi kasneje. Na polju je pokopanih več članov kraljeve družine: kraljice Persenet, Hamerernebti II., Rehetre, Hentkaus I. in Bunefer ter več kraljevih sinov. Blizu pešpoti so našli tudi grobnice iz saiškega obdobja (Šestindvajseta dinastija) in kasnejših obdobij, med njimi grobnico Ahmosovega vojaškega poveljnika in njegove matere, kraljice Nahtubasterau, žene faraona Ahmosa II. (6. stoletje pr. n. št.).Na polju so tudi večji kamnolomi, kjer so lomili kamen za gradnjo prvih dveh piramid.
V bližin tlakovane poti med Kefrenovo piramido in Veliko sfingo so odkrili grobnice iz saiškega in kasnejših obdobij. Med njimi je grobnica poveljnika vojske Ahmesa in njegove matere, kraljice Nahtubasterau, žene faraona Ahmoza II.Južno poljeː Na polju se nahajajo mastabe iz časa Druge in Tretje dinastije, grobnice iz poznega Starega kraljestva (Peta in Šesta dinastija) ter grobnice iz obdobje Saite.
V letih 1990 in zatem 2009 so ob piramidah odkrili grobnice, ki pripadajo delavcem. Čeprav niso bili mumificirani, so jih pokopali v grobnice iz blatnih opek, darovali pa so jim tudi pivo in kruh, ki jih bo podpiral v onostranstvu. Bližina piramid in način pokopa nakazuje, da so bili to plačani delavci, ki so bili na svoje delo ponosni, in ne sužnji, kot je bilo poprej mišljeno. Sliko sužnjev, ki gradijo piramide, je verjetno popularizirala Hollywoodska filmska industrija, kar je slonelo na dotedanjem mnenju, da piramid brez uporabe prisilnega dela niso mogli zgraditi tako učinkovito. Dokazi iz teh grobnic pričajo, da je piramido okoli 30 let gradilo 10.000 ljudi. Večina delavcev je prihajala iz revnih družin. Kmetije so delavce dnevno oskrbele z 21 glavami goveda in s 23 ovcami. Faraon je na položajih arhitektov, zidarjev, obdelovalcev kovine in tesarjev stalno zaposloval strokovnjake s potrebnimi veščinami.
V času Novega egipčanskega kraljestva je bilo območje še vedno aktivno. Blizu sfinge je bila v času 18. dinastije (verjetno v času kralja Tutmoza I.) zgrajena opečnata kapela. Amenhotep II. iz iste dinastije je v bližini sfinge zgradil tempelj posvečen Hauron-Haremahetu. Njegov naslednik Tutmoz IV. je kot princ obiskal piramide in sfinge. V sanjah mu je bilo naročeno, da mu bo podeljeno kraljevanje, če odstrani pesek s sfinge. Ta dogodek je zabeležen na Steli sanj. Med zgodnjimi leti vladanja je Tutmoz IV. skupaj z ženo Nefertari v Gizi postavil več stel. Faraon Tutankamon iz iste dinastije je postavil zgradbo, ki se ji danes reče kraljevo počivališče. V času Devetnajste dinastije je faraon Seti I. dozidal tempelj Hauron-Haremahetu, njegov sin Ramzes II. pa je postavil stelo v kapeli pred sfingo in si prilastil Tutankamonovo počivališče.V času Enaindvajsete dinastije so rekonstruirali tempelj boginje Izide, gospodarice piramid. Med Šestindvajseto dinastijo je bila postavljena stela, ki omenlja faraona Keopsa in njegovo kraljico Henutsen.
Umrle faraone so prvotno pokopavali v mastabe (staroegipčanske grobnice, izdolbene v kamnino in na vrhu zaščitene s težko, ravno streho). Piramide so gradili na svetih skalah, imenovanih benben. Benbeni so simbolizirali sončne žarke, po katerih naj bi umrli faraon dosegel nebo (nebesa).
Prva znana staroegipčanska piramida je Džoserjeva piramida iz časa Tretje dinastije. Gradili so jo približno med leti 2667 in 2648 pr. n. št. Za Džoserja velja, da je vladal 19 let, če se je živina štela vsako leto, ali 38 let, če je bilo štetje vsako drugo leto. Njegovo piramido je zgradil vezir Imhotep. Visoka je bila 62 metrov in je imela šest nadstropij. Zgrajena je bila na območju današnje Sakkare. Gre za kopičenje šestih mastab v nadstopjih, ki daje videz stopničaste oblike (stopničasta ali proto-piramida). Velikansko stopnišče naj bi vodilo umrlega faraona v nebesa. Imhotepov dosežek je bil tako pomemben, da so ga častili in oboževali še mnogi kasnejši Egipčani.Faraon Sneferu, prvi vladar Četrte dinastije (Staro kraljestvo, vladal okoli 2600 pr. n. št.) in Keopsov predhodnik je dal v Meidumu in Dahšurju zgraditi kar tri piramide:
Meidumska piramida je nepravilna piramida, visoka 92 metrov. Pomeni pomemben razvoj v ideologiji in tehnologiji glede kraljevega groba. Oblika več ni stopničasta, ampak so sedemstopenjsko osnovo obdali z gladko apnenčasto fasado, ki daje obliko prave piramide, ploščadi stopnic pa niso bile vodoravne, ampak poševne. Zaradi teh napak se je piramida porušila morda že med gradnjo. Za razliko od prejšnjih grobnic se ta nahaja v telesu kolosalne zgradbe in ne več pod njo.
Zlomljena piramida je bila že podobna klasični piramidi, a se njen naklon na polovici višine zmanjša iz 54° na 43°, verjetno zaradi nestabilnosti, ki so zagrozile med gradnjo te ali Meidumske piramide. Za stabilizacijo strukture so vrhnje sloje polagali vodoravno, kar je ponovno odmik od stopničaste piramide. Visoka je bila 105 metrov, zelo gladka fasada pa se je do danes ohranila zaradi večjih razmikov med krovnimi kamni, kar omogoča temperaturno krčenje in širjenje materiala.
Rdeča piramida v bližini Zlomljene je bila od začetka grajena pod kotom 43°, kar dokazuje, da je bil vrh le-te verjetno položnejši zaradi težav pri gradnji, in ne zaradi faraonove smrti, zaradi česar bi z gradnjo pohiteli. Od predhodnic je na videz enostavnejša in brez nekaterih značilnosti, zato nekateri ugibajo, da so v notranjosti še neodkrite sobane.
Dolgo časa je prevladoval stereotip, da so piramide gradili sužnji in vojni ujetniki. Piramide so gradili delavci, ki so bili neposredno in stalno zaposleni pri faraonu. To so bili arhitekti, kamnoseki, gradbeniki in drugi kvalificirani delavci z različnih področij, ki so bili potrebni pri tako velikem gradbenem projektu, verjetno pa tudi kmetje. Njihovo delo so usklajevali faraonovi nadzorniki. Gradnja piramide je bilo visoko spoštovano delo in delavci so bili predani svojemu delodajalcu – faraonu. Živeli so v stalnih naseljih v bližini gradbišča. V pomoč so jim bili tudi nekvalificirani delavci za določen čas, ki so delali določeno časovno obdobje – običajno nekaj let. Med graditelji niso bili samo moški, temveč tudi ženske, kar so ugotovili arheologi po analizi najdenih okostij, ki je pokazala, da so ženske opravljale tudi težaška dela v dolgem časovnem obdobju. Takšen podvig je bil mogoč samo v času blaginje in stabilnosti, ko je bila avtoriteta graditelja spoštovana.
Večina teorij o izgradnji pravi, da so piramide gradili s premikanjem velikih kamnov iz kamnoloma, potem pa vlečenjem in dviganjem teh kamnov na mesto. Nestrinjanja so predvsem okoli zmogljivosti metod premikanja in postavljanja. Tudi same tehnike so se morda razvijale še med gradnjo. Po pazljivem izboru kraja so piramide verjetno gradili plast za plastjo.
Za Veliko piramido so večino kamnov v notranjosti verjetno izsekali v okolici (južno od gradbišča), gladko zunanjost pa so naredili iz kvalitetnega apnenca z druge strani Nila. Te bloke so morali skrbno izrezati, prepeljati čez reko iz izvleči po klančinah do vrha gradbišča. V srednjem veku – med 5. in 15. stoletjem so te zunanje bloke verjetno uporabljali za izgradnjo Kaira.Za zagotavljanje simetričnosti so morali vse zunanje bloke izenačiti po višini in dolžini. Delavci so morda označili vse bloke, da bi nakazali kot piramidnega zidu, potem pa jih klesali tako, da so se primerno stikali. Med gradnjo je bila zunanjost piramid iz gladkega apnenca, presežni kamen pa je skozi čas erodiral.
Piramide v Gizi so verjetno gradili kot grobnice za umrle faraone, ki so vladali starodavnem Egiptu. Del faraonovega duha naj bi po smrti ostal v telesu kot ka. Primerna skrb za ostanke je bila potrebna, saj je le tako lahko »bivši faraon opravljal nove dolžnosti kot kralj mrtvih«. Predmeti, ki so jih puščali v grobnicah, naj bi služili faraonu pri življenju v onostranstvu. »Starodavni Egipčani so verjeli, da je zemeljska smrt začetek poti na naslednji svet. Kraljevo balzamirano telo, pokopano pod ali v piramidi, naj bi bilo zavarovano v času te preobrazbe in povzpetja v posmrtno življenje.«
Glede nastanka in zgodovine piramid in sfinge je mnogo neznanega, zato obstaja veliko teorij, ki jih težko potrdimo ali ovržemoː
Starost Velike sfinge je zavita v skrivnost. Domnevali so, da je bila sfinga izklesana že v 6. ali 5. tisočletju pr. n. št., saj je na površini prekrita z žlebovi, ki jih na apnencu navadno povzroči obilno deževje, ki ni bilo značilno za čas gradnje nekropole v Gizi. Faraon Kefren naj bi dal v času piramide izklesati le svoj obraz.
Poljudni avtorji trdijo, da tri največje piramide po položaju korelirajo s tremi zvezdami v pasu ozvezdja Orion, kot so ga te zasedale v paleolitiku. Trdijo tudi, da geografsko razmerje med sfingo, piramidami in Nilom sovpada z ozvezdjima Leva, Oriona in Rimsko cesto. Včasih to teorijo označujejo za psevdoarheologijo, zato med strokovnjaki držijo različne stopnje sprejetja.
Veliki sfingi manjka nos, ki naj bi ga domnevno poškodovali Napoleonovi vojaki v 18. stoletju, ko so vadili streljanje s topom. Ta podatek ni resničen, saj zgodovinski viri poročajo, da je bila Velika sfinga brez nosu že v 15. stoletju.
Velika sfinga bi bila lahko prvotno kip Anubisa (šakal-pes), boga nekropole, čigar obraz so v Srednjem kraljestvu preoblikovali po podobi faraona Amenemheta II. Ta teorija temelji na obliki očesnih ličil in slogu naborkov na pokrivalu.
Skozi leta so mnogi avtorji komentirali »negridne« karakteristike sfinginega obraza. Ta težava je del širšega spora o rasi starih Egipčanov. Treba je poudariti, da je bil obraz skozi tisočletja poškodovan. Egipčanska populacija v dinastičnem obdobju je bila domorodna v dolini Nila, izhajala pa je s severne in južne strani Sahare, kjer se je barva kože razlikovala. Od sredine 20. stoletja antropologi zavračajo, da ima rasa pri študiju človeške biologije kakršnokoli dokazno vrednost.
Collins, Dana M. (2001). The Oxford Encyclopedia of Ancient Egypt. Oxford University Press. ISBN 978-0-19-510234-5. 
Lehner, Mark (1997). The Complete Pyramids. London: Thames and Hudson. ISBN 0-500-05084-8. 
Levy, Janey (2005). The Great Pyramid of Giza: Measuring Length, Area, Volume, and Angles. Rosen Publishing Group. ISBN 1-4042-6059-5. 
Petrie, William M.F. (1883). The Pyramids and Temples of Gizeh. Field & Tuer. ISBN 0-7103-0709-8. 
Porter, Bertha; Moss, Rosalind L.B. (1974). Topographical Bibliography of Ancient Egyptian Hieroglyphic Texts, Reliefs and Paintings (PDF). III. Memphis (2. izd.). Oxford: Oxford University Press. 
Romer, John (2007). The Great Pyramid: Ancient Egypt Revisited. Cambridge: Cambridge University Press. ISBN 978-0-521-87166-2. 
Shaw, Ian (2003). The Oxford History of Ancient Egypt. Oxford University Press. ISBN 0-19-815034-2. 
Siliotti, Alberto (1997). Guide to the pyramids of Egypt; preface by Zahi Hawass. Barnes & Noble Books. ISBN 0-7607-0763-4.

Noč dolgih nožev (nemško:  Nacht der langen Messer ) je ime za aretacijo in poboj pripadnikov SA v noči s 30. junija na 1. julij 1934, ki so ga izvedle enote Schutzstaffel. Ime je akcija dobila po refrenu ene najbolj priljubljenih koračnic SA . To koračnico so pripadniki rjavosrajčnikov (kot so se imenovali pripadniki SA) prepevali za uvod v množične pretepe. Refren se je glasil: »Nabrusili bomo dolge nože na robovih pločnikov.« Pokol vodij SA je zato dobil ime noč dolgih nožev. V akciji je življenje izgubilo najmanj 85 ljudi, skupno pa naj bi jih po množičnih aretacijah pobili še več sto.
Na začetku politične kariere, je Hitler opazil, da so levičarji veliko bolj organizirani od drugih, saj so imeli na različnih zborovanjih vedno skupino privržencev, ki je motila tovrstne zbore in ustrahovala pripadnike nasprotnih strank. Hitler je takrat sklenil, da bo tudi sam ustanovil skupino, ki bo delovala na podoben način.
Hitler je v svojih govorih, v katerih se je predstavil kot pripadnik nacistične stranke, govoril v glavnem o maščevanju vsem »izdajalcem« – komunistom, socialdemokratom, »rdeči sodrgi« nasploh, liberalcem, plutokratom, vojnim dobičkarjem in skrivačem, ki naj bi nemški vojski med prvo svetovno vojno zarili nož v hrbet, najbolj pa se je spravil na Jude. Obsojal je tudi bavarske separatiste, prostozidarje in seveda zmagovite antantne sile. V strahu pred maščevanjem napadenih, so mu v stranki organizirali nekakšno osebno stražo, katere udarno jedro so bili: Ulrich Graf, Emile Maurice in Christian Weber, ki so bili vsi po vrsti prekaljeni pretepači in delikventi. Trije pretepači pa, seveda, ne bi zadostovali za večje spopade, zaradi česar je Hitler ustanovil posebno »športno in telovadno društvo«, dolžnost njegovih pripadnikov pa je bila, da se urijo v vseh mogočih vojnih veščinah, predvsem borilnih, na skrivaj pa tudi z orožjem. Kmalu pa so pripadniki teh društev na zborovanjih svoje stranke skrbeli za red. Hitler jih je kmalu krstil za Sturm Abteilungen (jurišni oddelki) ali na kratko SA.
Oddelki so se postopno krepili, vanje pa so vstopali ljudje zelo različnih slojev. Zlasti dva nova pripadnika sta postala za SA odločilnega pomena, nekdanji stotnik Hermann Göring in aktivni stotnik Ernst Röhm. Prvi je bil nekoč aktivni častnik in vojni pilot, letalski as in je letel s slavnim »rdečim baronom« Manfredom von Richthofnom, po njegovi smrti pa je celo prevzel njegov lovski polk. Hitler ga je zato ob vstopu v stranko hitro postavil za vodjo SA.
Röhm je v nasprotju z večino nekdanjih oficirjev izhajal iz revne družine, bil pa je inteligenten in sposoben, zato so ga obdržali v zmanjšani nemški armadi. Zadolžen je bil za oskrbovanje in organiziranje ilegalnih vojaških organizacij. Röhm je spoznal Hitlerja že leta 1920 in čeprav je bil vojak, je na skrivaj postal član njegove stranke.
Novembra 1923 je imela SA že kakšnih 3000 članov. Ob peti obletnici konca vojne pa je Hitler sklenil, da bo v Münchnu organiziral puč. Skupaj z Röhmom, Göringom in nekdanjim cesarskim generalom Ludendorffom, ki ni bil nacist, ampak jim je le posodil svoje ime, so sklenili, da bodo v pivnici Burgerbraukeller aretirali bavarsko vlado s predsednikom von Kahrom na čelu, naslednji dan s SA zasedli München, nato pa ob podpori vseh nacionalistično čutečih državljanov v slogu Mussolinija odkorakali proti Berlinu. Tako imenovani pivniški puč je spodletel, v streljanju je padlo 16 nacistov in trije policisti. Göring je bil ranjen, Hitler, Ludendorff, Röhm in nekaj ducatov somišljenikov pa so bili aretirani. Postavili so jih pred sodišče, kjer je bil Hitler obsojen na pet let zapora, preostala dva pa so oprostili.
Medtem ko je Hitler sedel v zaporu, so začeli  njegovi tovariši na novo postavljati stranko na noge. Na severu Nemčije sta bila to brata Strasser, Georg in Otto. Prvi, vojni veteran, po poklicu lekarnar, je postal organizacijski vodja stranke, Otto pa je bil novinar. Stranki sta se pridružila tudi inženir agronomije Heinrich Himmler ter filozof Joseph Goebbels. Hitler je po enem letu prišel iz zapora, ker je obljubil, da se bo vzdržal nadaljnjega delovanja. Medtem so se v stranki vneli notranji boji. Brata Strasser in Goebbels so bili radikalci in so resno pojmovali socializem v imenu stranke. Dosledno so zagovarjali podržavljenje velekapitala, veleposesti in velike industrije, Himmler in Göring, ki se je medtem vrnil iz Švedske, kamor je ranjen po propadlem puču pobegnil, pa sta zagovarjala povezavo z desnico. Hitlerju je nekako le uspelo pomiriti razgrete strasti in poenotiti stranko pred volitvami leta 1928, ki pa so bile za stranko veliko razočaranje. Kriza v državi je bila v glavnem odpravljena, ljudje so upali, da bo država začela normalno delovati, in v tem trenutku ekstremistom niso bili naklonjeni. Hitler je zato stranko reorganiziral. Najprej je ločil strankino levico, Goebbelsa je poslal za gauleiterja (strankinega pokrajinskega vodjo) v »rdeči« Berlin, ki je bil socialdemokratska trdnjava, Georga Strasserja je obdržal za organizacijskega vodjo, Otto pa je šel v strankin časopis. Na novo so organizirali tudi SA, tokrat čisto po vojaškem vzorcu, saj je imela v tem trenutku že nekaj deset tisoč pripadnikov, zato je potrebovala vojaško hierarhijo.
Velikost SA je pomenila, da organizacija ni bila več v stanju nuditi enake zaščite vodstvu stranke, kot jo je v začetkih njenega delovanja. Zato je Hitler ustanovil novo organizacijo, SS. Kratica pomeni zaščitni oddelek (nemško Schutzstaffel).
Organizacija je bila podrejena šefu štaba SA, čini in struktura so bili v glavnem enaki, le razvijala se je nekoliko avtonomno in vzporedno. Tudi merila za pristop so bila malce drugačna. SS je bila zbir zvestih, fanatičnih  Hitlerjevih privržencev, vsak je moral biti rasno čist, brez kakršnekoli sledi slovanske ali celo judovske krvi, svetle oči in lasje so bili skoraj obvezni. Za SS je bila določena tudi potrebna višina, telesno pomanjkljivi ali kandidati z dedno boleznijo v družini, niso mogli postati člani. Himmler je dobil naslov državni vodja SS (Reichsführer SS), in je bil glavni odgovoren za to gardo stranke.
Pripadniki te organizacije so morali ubogati vsak ukaz, biti skrajno brezobzirni z drugimi, a med seboj tovariški. Mrtvaška glava na njihovih kapah je pomenila zavezanost vodji in tovarišem do smrti, na ovratnikih pa so nosili znak SS, ki izhaja iz starogermanske mitologije in v runski pisavi pomeni dvojno zmago. Moto SS je bil: »Moja čast je moja zvestoba.« (nemško Meine Ehre heisst Treue)
Leta 1929 je na Wall Streetu prišlo do borznega zloma. Začela se je gospodarska kriza, v kateri je nemško gospodarstvo, ki si je komaj opomoglo, spet začelo propadati. Brezposelnih je bilo vedno več, to pa je izkoristil Hitler, ki je krivdo za vse skupaj pripisal judovski zaroti in vladi ter obljubljal ljudstvu, da bodo nacisti napravili državo in gospodarstvo spet trdna in da bo država postala steber Evrope. S takim programom je stranka, ki je vsak dan dobivala nove člane, nastopila na volitvah leta 1930.
Na volitvah so nacisti dobili 6 milijonov glasov in 108 parlamentarnih sedežev ter postali druga največja stranka v parlamentu. Nadaljevanje gospodarske krize in notranji razdor v državi je zahteval tudi prve žrtve. V spopadih med komunisti in pripadniki SA je vsak dan umrlo več ljudi. V Hamburgu ob neki priložnosti kar 118.
Leta 1932 so bile na sporedu volitve za predsednika republike, pozneje pa tudi ponovne parlamentarne volitve. Spomladi leta 1932, tik pred volitvami, je imela SA že 2.500.000 članov – petindvajsetkrat več kot redna nemška vojska, od tega je imela SS skoraj 50.000 mož. Himmler in Hitler sta ustanovila še eno novo organizacijo. Ustanovljena je bila SD (Sicherheitsdienst, varnostna služba), z nalogo zbirati poročila o strankinih sovražnikih, pomembnih ljudeh v državi, disidentih v lastnih vrstah, pa tudi simpatizerjih ali nasprotnikih v tujini. Vodja SD je postal Reinhard Heydrich, aktiven častnik vojne mornarice, ki je po zapletih z nekim dekletom ostal brez službe, pred tem pa je deloval v mornariškem obveščevalnem oddelku.
Na predsedniških volitvah je z 19 milijoni glasov zmagal feldmaršal Paul von Hindenburg, ki je bil med prvo svetovno vojno poveljnik vojske, potem pa je bil 1925 izvoljen za predsednika. Hindenburga so podprli socialdemokrati, cerkev, liberalci. Hitler je dobil več kot 13 milijonov, komunistični kandidat pa malo manj kot štiri milijone glasov. Novi predsednik nemške vlade je za kratek čas prepovedal SA. Hitler je zahteval, naj strankini člani to spoštujejo, potem pa kanclerja Brüninga, sicer člana katoliške stranke, obtožil pristranskosti, ker ni prepovedal tudi drugih polvojaških organizacij. Na parlamentarnih volitvah so nacisti dobili 13 milijonov glasov in 230 sedežev v parlamentu, dovolj, da so zrušili Brüninga. Hindenburg je za novega mandatarja za sestavo nove vlade izbral Franza von Papna. Papnova vlada pa je kmalu padla, saj so v parlamentu skoraj soglasno glasovali pri njej. Sledil je spor med Strasserjem in Hitlerjem in Strasser je, kot pred njim že njegov brat, izstopil iz stranke. Hindenburg je decembra imenoval Schleicherja za novega mandatarja, a v slabih dveh mesecih je tudi ta vlada padla. Naslednji mandat je 30. januarja 1933 dobil Hitler.
SA je spet dobila moč in začela z maščevanjem nad tistimi, ki so jih nekoč zasmehovali, njihove vrste pa so štele že preko 3,5 milijona pripadnikov in se je počasi začela oblikovati v nekakšno pomožno policijo. V noči 28. februarja 1933 je zagorel nemški parlament, nacisti so za požig obtožili komuniste in naslednji dan začeli s preganjanjem in aretacijami.
Prvega aprila je SA organizirala bojkot židovskih podjetij. Za prvi maj pa so Nacisti v Berlinu organizirali veliko proslavo in nanjo povabili vse predstavnike sindikatov. Naslednji dan sta SA in SS zaprli vse sindikalne funkcionarje v Berlinu in drugih mestih ter zasegli sindikalne prostore in fonde. Od tega trenutka naprej so bili dovoljeni le nacistični sindikati. Hermann Göring, ki je bil med drugim predsednik in notranji minister pruske vlade, je medtem organiziral Gestapo, tajno politično policijo, vendar jo je kmalu predal Himmlerju. Himmler je medtem zavzel policijske uprave v vseh pokrajinah v Nemčiji ter nastavljal na delovna mesta pripadnike SS, ki so kmalu prevzeli tudi novoustanovljeni gestapo. Gestapo, policija in SD so se združili v glavni urad za varnost rajha, neposredno mu je poveljeval Heydrich, vsi skupaj pa so bili s SS vred podrejeni Himmlerju.
SA je počasi začenjal od vlade zahtevati izredne pristojnosti za »zaščito države«, proti čemur je v parlamentu glasovalo le nekaj socialdemokratov. SA je po tem organizirala lov na še preostale komuniste in socialdemokrate ter začela odpirati koncentracijska taborišča, večinoma neuradna. V strahu pred porastom moči SA pa sta Göring in Himmler prepričala Hitlerja, da je Hitler vodenje taborišč prepustil Himmlerju. Röhm je v tistem trenutku postajal malo premočan. Junija 1933 so zaradi pritiskov nehale delovati vse druge politične stranke, tudi nacionalisti, njihovi polvojaški odredi, jeklene čelade, pa so postali rezervne enote SA.
Z izginotjem opozicije je v državi tako rekoč izginil notranji sovražnik, kar je spodbudilo SA, da je zahtevala, da se izvede druga revolucija, v kateri bi obračunali še s kapitalisti, buržuji, oficirji, člani SA pa bi za nagrado prevzeli njihova mesta. Hitler jim ni ugodil, saj se je bal, da bo s tem povzročil spopad med vojsko, ki bi jo Hindenburg prav gotovo poklical na pomoč pri vzdrževanju reda, in svojimi enotami. Zavedal se je, da za svoje nadaljnje načrte potrebuje tako vojsko kot močno industrijo, ki bo pomagala pri vojni, za katero je pripravljal Nemčijo. 
Röhm in SA so se začeli počutiti ogoljufane in bili so pripravljeni, da prej ali slej to krivico popravijo. Pripravljeni so bili odstraniti tudi nekatere sporne ljudi v stranki. Göring, Himmler in Heydrich so se zavedali, da ciljajo tudi na njih, zato so pripravili protiudar. Začeli so zbirati dokaze o ekscesih, finančnih mahinacijah, spolnih izpadih Röhma in njegovih ožjih sodelavcev. Navezali so stike z reakcijo in jo prepričali, da je ta del stranke zašel v napačne vode in da ga je treba odstraniti.
Hitler je medtem imenoval Röhma za ministra brez listnice v vladi, da bi ga malo pomiril, vendar je Röhm kmalu spet izbruhnil. Začel je pripravljati teren, da bi se vojska in SA združili, kar bi pomenilo, da bi SA vojsko požrla, vse skupaj pa bi vodili Röhm in ostali vodje SA. Vodja SA Karl Ernst, na primer, je sicer v Berlinu res imel 80.000 mož, a za generale v vojski ni bilo sprejemljivo, da bi jih vodil človek, ki po poklicu sploh ni vojak. Röhm je poleg združitve predlagal še, da bi bile novemu vojnemu ministrstvu, ki bi poveljevalo »ljudski vojski« (v kateri bi bili združeni redna vojska in SA), pridružene še SS in nacistični šoferski korpus ter še vse nemške strelske zveze in klubi, veteranske organizacije, organizacije za predvojaško vzgojo mladine, služba za delovno obveznost, civilna zaščita, gasilci, minister pa bi bil seveda on.
V naraščajočih nesoglasjih med vojsko in SA je bil Hindenburg trdno na strani vojske, vendar ni upal preveč drezati v to organizacijo, ki bi lahko ob izbruhu nasilja Nemčijo pahnila v državljansko vojno. V izogib temu so se predstavniki oblasti in SA dogovorili, da bo SA vodila predvojaško vzgojo in delovala kot obmejna zaščita, vojska pa ostaja edina redna oborožena sila. Hitler se je medtem skušal dogovoriti z vojsko, da ga bo podprla v imenovanju za predsednika tako države kot vlade, ko Hindenburg umre. To je dosegel na sestanku z generali, ki so obljubili da, pod pogojem, da obrzda SA in zagotovi neodvisnost vojske, dobi njihovo podporo. Hitler in vojni minister von Blomberg sta potrdila dogovor. Poleg tega je moral Hitler pomiriti tudi tujino, ki jo je krepitev paravojaštva v Nemčiji močno skrbela. Francoskemu veleposlaniku je na sestanku zagotovil, da bo SA zmanjšal za tretjino.
Prvi konkretni dogovor, ki je nakazoval, kaj se bo zgodilo z SA je bil sklep, da bo Hitler SA v mesecu juliju poslal na dopust, hkrati pa so se začeli kovati tajni načrti o uničenju te organizacije, ki so potekali v mesecu juniju med Hitlerjem, Göringom, Himmlerjem in Heydrichom. Hkrati je Hitler v tajnosti v vojski razglasil bojno pripravljenost. Akcija naj bi stekla 30. junija zvečer, ko naj bi se Hitler v Münchnu udeležil posveta SA, na katerem naj bi bili tudi vsi veljaki te organizacije.
Hitler je v München prispel na dogovorjeni datum in z enotami, ki jim je poveljeval esesovski Obergruppenführer Sepp Dietrich, v Münchnu aretiral tamkajšnjega poveljnika SA. Skupina pripadnikov SS je potem odhitela na železniško postajo, kjer so že zajeli vse visoke častnike jurišnikov, ki so šele prihajali na posvetovanje, Hitler sam pa se je z večino esesovcev napotil v Bad Wiessee. Hitler je osebno aretiral Röhma, njegovega namestnika, šlezijskega komandanta SA, obergruppenführerja Heinesa, pa so izvlekli iz postelje skupaj z ljubimcem in oba takoj ustrelili. Preostale visoke častnike so odpeljali v münchenski zapor, kjer so jih čakali v Münchnu aretirani kolegi. Vsi so bili postavljeni pred strelski vod, vodja usmrtitev pa je bil Sepp Dietrich.
Akcija je istočasno potekala tudi v Berlinu, častnike SA so tudi tu vodili v skupinah na strelišče. Vodjo berlinske SA Ernsta so prestregli na poti na medene tedne, ga odpeljali v Berlin in ustrelili. Gestapo je medtem poiskal tudi Georga Strasserja, ga aretiral, v zaporu pa ga je lastnoročno ustrelil Heydrich. Georgov brat Otto je imel več sreče, saj se je pravočasno umaknil v tujino. Von Papen je bil priprt, v svoji pisarni je bil ubit vodja katoliške akcije Erich Klausener, ministrski direktor v ministrstvu za promet, med kosilom pa so morilci presenetili v domači hiši nekdanjega kanclerja von Schleicherja. Skupaj z ženo so ga ustrelili. Pred domačimi vrati je bil ustreljen tudi general von Bredow, tesni Schleicherjev sodelavec.
Med vsesplošnim maščevanjem so padale tudi nedolžne žrtve. Esesovci so po pomoti ustrelili uglednega glasbenega kritika Willa Schmidta, ki so ga zamenjali za pripadnika SA z istim imenom. Brutalno so ubili tudi starega von Kahra, ki je nekoč »pokvaril« pivniški puč, umorjen je bil celo Bernard Stempfle, nekdanji duhovnik, ki je v tistih prvih dneh bojev za oblast celo pomagal Hitlerju pri izdaji knjige Mein Kampf. Uradno naj bi v noči dolgih nožev umrlo okoli 70 ljudi, neuradno pa se ta številka vrti okoli 1000. Zadnji je prišel na vrsto Röhm. Hitler ga je namreč hotel pomilostiti, a so ga sodelavci prepričali, naj gre do konca. Zrušenemu vodji SA so ponudili pištolo, da stori častni samomor, vendar je odklonil. Potem sta v zaporniško celico, kjer je bil zaprt, vstopila komandant koncentracijskega taborišča Dachau Theodor Eicke in njegov pomočnik ter nekdanjega šefa SA ustrelila.
V Nürnbergu so bili SA, SS, SD in gestapo obtoženi kot zločinske organizacije. SA je bila oproščena, saj po mnenju sodnikov po 30. juniju 1934 ni imela nobene omembe vredne vloge več. Preostali trije pa so bili spoznani za krive, kar je pomenilo, da je bilo kaznivo dejanje že članstvo. Izvzeti so bili le tisti, ki so že pred začetkom vojne izstopili iz njihovih vrst ali pa bili mobilizirani prisilno, vendar je bilo takih zelo malo.

William Sydney Porter, poznan pod svojim psevdonimom O. Henry, ameriški pisatelj, * 11. september 1862, Greensboro, Severna Karolina, ZDA, † 5. junij 1910, New York, ZDA. 
Porter je po končanem šolanju pričel delati v stričevi lekarni in pri 19 letih pridobil licenco za lekarnarja. Marca 1882 se je preselil v Teksas, kjer je sprva živel na ranču, kasneje se je ustalil v mestu Austin, v katerem je tudi srečal svojo kasnejšo ženo Athol Estes Roach. Leta 1887 je dobil službo tehničnega risarja, leta 1891 je prejel novo zadolžitev - mesto knjigovodje v austinski banki First National Bank. Med delom v banki je začel izdajati časopis The Rolling Stone, za katerega je tako pisal kot risal. Zaradi suma poneverbe so ga na banki odpustili, leta 1895 se je preselil v Houston. Leta 1896 so ga tudi obsodili zaradi poneverbe, a je dan pred sojenjem pobegnil v Honduras. Med bivanjem v Hondurasu je skoval izraz »bananska republika«.Ko mu je začela umirati žena Athol, se je predal ameriškim oblastem, ki so mu dovolile, da skrbi za ženo, kar je počel vse do ženine smrti julija 1897. Marca 1898 so ga nato poslali v Kaznilnico Ohio, kjer je začel prvič objavljati pod psevdonimom O. Henry. Po prelomu stoletja je postajal vse uspešnejši in se je vse bolj uveljavljal kot avtor kratke proze. Leta 1907 se je znova poročil, a zakon ni trajal dolgo, saj je ob kopici zdravstvenih težav začel tudi popivati in junija 1910 je umrl za cirozo jeter.
O. Henryjeve kratke zgodbe so slavne zaradi svoje šaljive, igrive in tople karakterizacije in bistroumnih koncih, ki vsebinsko pomenijo preobrat za celotno zgodbo. Njegovo najslavnejše delo je Darilo treh kraljev, ki je predvsem v angleško govorečih deželah postalo božična klasika. Danes se po njem imenuje O. Henryjeva nagrada, ameriška literarna nagrada za najboljšo kratko zgodbo leta.
William Sidney Porter se je rodil 11. septembra 1862 v Greensboroju, Severna Karolina. Njegovo srednje ime je bilo ob rojstvu Sidney, a si ga je leta 1898 spremenil v Sydney. Njegova starša sta bila zdravnik dr. Algernon Sidney Porter (1825–1888) in Mary Jane Virginia Swaim Porter (1833–1865). Poročila sta se 20. aprila 1858. Ko je bil William star tri leta, mu je za tuberkulozo umrla mama. Z očetom sta se tako preselila k stari mami po očetovi strani. Porter je kot otrok ves čas bral raznovrstna dela, od klasike do kratkočasne trivialne literature. Njegovo najljubše delo je bilo Tisoč in ena noč.Porter je leta 1876 dokončal osnovno šolo njegove tete Eveline Marie Porter, zatem pa se je vpisal na Srednjo šolo Lindsey Street. Teta ga je še naprej poučevala, vse do petnajstega leta. Leta 1879 je začel Porter delati v stričevi lekarni in dve leti pozneje si je v starosti 19 let pridobil licenco za lekarnarja. V lekarni je pogosto kazal svoj naravni talent za risanje, saj je risal skice ljudi, ki so hodili mimo.
Porter je marca 1882 z dr. Jamesom K. Hallom odpotoval v Teksas v upanju, da bo sprememba ozračja blagodejno vplivala na kronični bronhitis, ki se mu je razvil. Živel je v La Salle Countyju na ovčjem ranču Jamesovega sina Richarda Halla. Na ranču je pomagal kot ovčji pastir, fizični delavec, kuhar in varuška v enem. V času bivanja na ranču se je naučil drobce španščine in nemščine, katerih mešanico so na ranču govorili ostali hlapci. Čas je porabljal tudi za branje klasične literature. Njegovo zdravje se je zares izboljšalo in leta 1884 se je z Richardom odpravil v Austin, kjer se je odločil ostati in ustaliti. Na svoj dom so ga sprejeli Harrelli, družina Richardovih prijateljev. Porter je v naslednjih nekaj letih poprijel za kopico različnih del, najprej kot lekarnar, nato pa še kot tehnični risar, blagajnik v banki in novinar. Prav tako je začel v prostem času pisati.
Porter je v Austinu živel razgibano družabno življenje, med drugim je bil član pevskih in dramskih skupin. Bil je dober pevec in glasbenik, igral je tako kitaro kot tudi mandolino. Pridružil se je tudi Kvartetu Hill City, skupini mladeničev, ki so nastopali na zborovanjih in javnih srečanjih ter v mestu peli serenade mladim ženskam. Ena od teh je bila tudi Athol Estes, 17-letnica iz bogate družine, ki jo je Porter spoznal in ji kmalu začel dvoriti. Njena mati je nasprotovala zvezi, ker je bila Athol šibkega zdravja, bolehala je za tuberkulozo. 1. julija 1887 sta Porter in Athol pobegnila na dom Častitega R. K. Smoota, kjer sta se tudi poročila.
William in Athol sta se še naprej udeleževala glasbenih in dramskih skupin, Athol pa je moža vzpodbudila, da naj se ukvarja s pisanjem. Leta 1888 se jima rodil sin, ki je umrl nekaj ur po rojstvu, septembra 1889 se jima je zdrava rodila hčerka Margaret Worth Porter. Porterjev prijatelj Richard Hall je postal teksaški zemljiški komisar in je ponudil Porterju delo. Leta 1887 je začel kot tehnični risar pri Texas General Land Office (GLO), teksaški zemljiški službi. Na mesec je zaslužil 100 dolarjev, njegova zadolžitev je bilo risanje zemljevidov na podlagi ogledov in terenskih zabeležk. S plačo je resda uspel vzdrževati družino, a je vseeno nadaljeval s pisanjem za revije in časopise. 
V zgradbi GLO-ja je začel ustvarjati like in štorije za kasnejše zgodbe, kot sta Georgia's Ruling (1900) in Buried Treasure (1908). Gradu podobno zgradbo, v kateri je delal, je tudi vključil v nekatere svoje zgodbe, ena takih je Bexar Scrip No. 2692 (1894). Porter je dobil službo zaradi poznanstva s Hallom. Ko je Hall leta 1890 kandidiral za guvernerja in izgubil, je nato na začetku leta 1891 Porter zapustil svoje delovno mesto, ravno ko je zaprisegel novi guverner. Še istega leta je začel Porter delati kot blagajnik in knjigovodja za banko First National Bank v Austinu. Za delo je prejemal enako plačo kot pri GLO-ju. Ker so banko vodili dokaj ohlapno, je imel tudi Porter težave pri svojem knjigovodstvu. Leta 1894 ga je banka obtožila poneverbe, zaradi česar je izgubil službo, vendar ga sprva niso sodno preganjali.Odtlej je polni delovni čas porabljal za svojo zabavno tedensko revijo The Rolling Stone, ki jo je začel izdajati, ko je bil še zaposlen na banki. The Rolling Stone je s satiro prikazovala življenje, ljudi in politiko, prav tako je vključevala Porterjeve kratke zgodbe in skice. Čeprav je štela revija na višku svoje priljubljenosti 1.500 naročnikov, je aprila 1895 propadla, mogoče tudi zato ker je Porter svojo britev naperil proti vplivnim ljudem. Možno je tudi, da je z izdajanjem revije prenehal, ker s prihodki ni mogel podpirati svoje družine. Na srečo sta dotlej njegovo pisanje in risanje že naredila vtis na urednika časopisa Houston Post. 
Porter se je leta 1895 z družino preselil v Houston, kjer je začel objavljati za prej omenjeni časopis Houston Post. Na mesec je zaslužil le 25 dolarjev, a je njegova plača rasla skladno z njegovo vzpenjajočo priljubljenostjo. Ideje za svojo kolumno je Porter dobival, medtem ko je posedal v hotelskih preddverjih ter tam opazoval in komuniciral z mimoidočimi. To pisateljsko tehniko je uporabljal skozi celotno pisateljsko kariero. Med bivanjem v Houstonu so revidirali poslovanje austinske banke First National Bank in zvezne oblasti so odkrile številne nepravilnosti. Zoper Porterja se je tako zgrnila zvezna obtožba. Na podlagi obtožbe poneverbe so ga tudi aretirali, on je obtožbe zanikal.
Porterjev tast je plačal varščino, s čimer se je Porter izognil ječi. Dan pred sojenjem, 7. julija 1896, je pobegnil najprej v New Orleans in odtod v Honduras. Medtem ko se je več mesecev skrival v hotelu v Tegucigalpi, je nastalo njegovo delo Cabbages and Kings, v katerem je skoval izraz »republika banana.« Z izrazom je poimenoval izmišljeno državo Anchurio, ki je dejansko parodija na Honduras, kajti Anchuria v španščini pomeni širine, Honduras pa globine. Sčasoma se je izraz posplošil na vsako majhno državo, ki je politično nestabilna, ki je odvisna od omejene količine poljedelskih danosti in ki ji vlada ozka skupina samoizvoljenih pokvarjenih bogatašev. Athol in Margaret je poslal živet nazaj v Austin, k Atholinim staršem. Porter je načrtoval, da bi se srečal z Athol v Hondurasu, a je postala Athol prebolehna za takšno potovanje. Ko je izvedel, da mu žena umira, se je februarja 1897 vrnil v Austin in predal sodišču, na katerega je vložil pritožbo. Njegov tast je še enkrat vplačal varščino, tako da je lahko Porter ostal pri Athol in Margaret. 
Athol Estes Porter je umrla za tuberkulozo 25. julija 1897. Porterja, ki ni imel veliko povedati v svoj zagovor, so februarja 1898 spoznali za krivega poneverbe. Obsodili so ga na pet let zapora in 25. marca 1898 je bil kot zvezni zapornik 30664 sprejet v Kaznilnico Ohio v Columbusu, Ohio. V zaporu je kot izučen lekarnar opravljal delo nočnega lekarnarja v zaporniški bolnišnici. Za bivanje so mu dodelili posebno sobo v bolnišničnem krilu in nikjer ni zapisano, da je sploh kdaj preživljal svojo kazen v prostorih zaporniškega bloka. Med bivanjem v zaporu je pod različnimi psevdonimi objavil 14 zgodb, posebej poznan je postajal pod psevdonimom O. Henry, s katerim se je prvič podpisal pod zgodbo Whistling Dick's Christmas Stocking, ki je izšla decembra 1899 v reviji McClure's Magazine. Zgodbe je založnikom posredoval njegov prijatelj iz New Orleansa, tako da slednji niso vedeli, da je resnični avtor zgodb zapornik. Porterja so po odsluženih treh letih zaradi lepega vedenja izpustili 24. julija 1901. Po vrnitvi na prostost se je srečal s svojo tedaj že 11-letno hčerko Margaret, v Pittsburghu, Pensilvanija, kamor so se preselili Atholini starši, potem ko so Porterja obsodili. Margaret ni nikoli izvedela, da je bil njen oče v zaporu - le da je bil na službenem potovanju.
Porterjevo najplodovitejše pisateljsko obdobje se je začelo leta 1902, ko se je preselil v New York, z namenom da bi bil bližje svojim založnikom. V času svojega bivanja v New Yorku je ustvaril 381 kratkih zgodb. V reviji New York World Sunday Magazine je celo leto vsak teden objavil po eno kratko zgodbo. Bralci so oboževali predvsem njegovo šaljivost, karakterizacijo in vsebinske preobrate, čeprav se z njimi kritiki pogosto niso strinjali in so Porterjeve zgodbe pogosto kritizirali. Porter se je znova poročil leta 1907, njegova žena je postala otroška simpatija Sarah (Sallie) Lindsey Coleman, katero je spoznal med ponovnim obiskom svoje rodne zvezne dežele Severne Karoline. Kljub velikim uspehom svojih kratkih zgodb, ki so jih objavljali v revijah in knjižnih zbirkah (mogoče pa ravno zaradi te publicitete), je Porter veliko popival.
Njegovo zdravje je leta 1908 začelo pešati, kar je vplivalo tudi na njegovo pisanje. Sarah ga je zapustila leta 1909 in William Sydney Porter je umrl 5. junija 1910 zaradi ciroze jeter, komplikacijah sladkorne bolezni in povečanega srca (kardiomegalije). Pogreb je potekal v New Yorku, pokopali so ga na Pokopališču Riverside v Ashevillu, Severna Karolina. Hčerko Margaret Worth Porter, ki je umrla leta 1927, so pokopali skupaj z očetom.
O. Henryjeve zgodbe so slavne zaradi svojih presenetljivih koncev, ki se v nekaterih virih celo imenujejo »O. Henryjev konec.« O. Henryja so celo imenovali za ameriški odgovor na Guya de Maupassanta. Oba avtorja sta ustvarjali presenetljive vsebinske preobrate, le da so zgodbe O. Henryja bistveno bolj igrive in optimistične. Zgodbe so poznane tudi po šaljivem pripovedovalcu. Večina zgodb je postavljenih v takratno okolje, torej začetek 20. stoletja. Mnoge se odvijajo v New Yorku, v njih večinoma nastopajo običajni ljudje: uradniki, policaji, natakarice, itd.O. Henryjevo delo, ki je v prvi vrsti produkt njegovega časa, bralcu priskrbi enega najboljših primerov, ko angleško govoreči avtor zajame celotno sliko časa. Bodisi gre za potepanje po živinorejskih deželah Teksasa, odkrivanje umetnosti v zbirki The Gentle Grafter bodisi za raziskovanje napetosti zaradi socialnega razreda ali denarnih sredstev v New Yorku na prelomu stoletja; O. Henry je imel edinstven občutek za osamitev posameznega elementa družbe in opisovanje le-tega z izredno varčnostjo in milino v jeziku. Nekatera njegova najboljša in najmanj poznana dela sestavljajo zbirko Cabbages and Kings, serijo zgodb, ki vse odkrivajo posemezen vidik življenja v nemočno zaspanem srednjeameriškem mestu. Vsaka zgodba se v isti sapi okorišča na račun določenega vidika širše zgodbe in se vrača nazaj k nekemu drugemu v kompleksni strukturi, ki počasi razkriva celotno ozadje, tudi ko na boleč način povzdigne neko mesto ali naselje. Zbirka Cabbages and Kings je eno od najpodrobnejših literarnih stvaritev tistega časa.The Four Million je še ena zbirka O. Henryjevih kratkih zgodb. Začetek zbirke se navezuje na trditev Warda McAllisterja, »da je bilo v New Yorku samo štiristo ljudi, ki jih je bilo vredno opaziti.« Toda na obzorju se je pojavil modrejši človek - popisovalec prebivalstva - in njegova večja številka je bila avtorju dopadljivejša pri odkrivanju snovi teh kratkih zgodb, ki sestavljajo zbirko The Four Million (Štirje milijoni). Za O. Henryja so bili pomembni vsi prebivalci New Yorka. Na mesto ga je vezala očitna vez in mesto je imenoval »Bagdad na metroju.«  V New York so tudi postavljene mnoge O. Henryjeve zgodbe. 
Darilo treh kraljev govori o mladem paru, Jimu in Delli, ki živita v slabem finančnem stanju. Še vedno sta zaljubljena drug v drugega in se odločita, da bosta drug drugemu kupila božično darilo, čeprav nimata denarja za kaj takega. Della, ki ima čudovite lase, ki ji sežejo do kolen, se odloči postriči in prodati lase, da bi Jimu kupila pašček za ročno uro. Na božični večer Jim razočaran izve, da si je Della postrigla lase, saj ji je za božično darilo kupil čudovite glavnike. Ko mu nato Della podari njeno darilo, sledi nov šok, saj je Jim za Delline glavnike prodal svojo ročno uro, s čimer tudi Dellin pašček naenkrat postane neuporaben. Osnovna vsebina zgodbe je bila v stoletju po izdaji ogromnokrat prevzeta, predelana, parodirana ali kako drugače povedana. Postala je božična klasika.
Odkupnina za rdečega poglavarja govori o dveh možeh, ki ugrabita desetletnega dečka. Deček se izkaže za tako razvajenega in ogabnega, da obupana ugrabitelja dečkovemu očetu naposled plačata 250 dolarjev, da ga vzame nazaj.
Policaj in hvalnica govori o newyorškem brezdomcu po imenu Soapy, ki se odloči biti aretiran, s čimer bi se kot gost mestne ječe izognil spanju v mrzli zimi. Kljub naporom z malenkostno tatvino, vandalizmom, neprimernim vedenjem in spogledovanjem z mlado prostitutko Soapyju ne uspe pritegniti pozornosti policije, zato se žalosten ustavi pred cerkvijo. Tam ga orgelska hvalnica navdihne, da se odloči urediti svoje življenje - nakar ga ironično aretirajo zaradi postopanja in obsodijo na trimesečno zaporno kazen.
A Retrieved Reformation pripoveduje zgodbo roparja sefov Jimmyja Valentina, ki ga pred kratkim izpustijo iz zapora. Ko pride v mestno banko, da bi jo premeril pred svojim naslednjim ropom, se ujame s prelestno bankirjevo hčerko. Nemudoma se zaljubita in Valentine se odloči pustiti svojo kriminalno kariero. Preseli se v mesto in prevzame identiteto čevljarja Ralpha Spencerja. Ravno ko namerava predati svoja roparska orodja staremu kameradu, ga v banki prepozna miličnik po imenu Ben Price. Valentine z zaročenko in njeno družino ravno pregleduje nov sef, ko se v zrakotesni trezor ponesreči zaklene otrok. Zavedajoč se, da bo otrok brez njegove pomoči umrl, Valentine sef odpre in reši otroka. Ko to plemenito dejanje vidi miličnik, si premisli in se naredi, kot da Valentina ne pozna, ter odide.
After Twenty Years govori o dveh možeh, ki sta se dvajset let prej domenila, da se bosta čez dvajset let na istem mestu sestala, ne glede na karkoli. Prvi mož, Bob, je pravočasen, ob dogovorjenem času nato pride na kraj nek policist in moža se zapleteta v pogovor. Policist se ne izda, da je on tisti drugi mož, ki bi se moral sestati z Bobom, saj ugotovi, da Boba iščejo oblasti. Policist se umakne in drugega policaja pošlje, da aretira Boba.Nekatere njegove zbirke kratkih zgodb:
Odkupnina za rdečega poglavarja, je zbirka treh zgodb in edini prevod v slovenščino, prevajalec je Igor Harb, izšla leta 2007.O. Henry je v svojem življenju napisal 273 novel in kratkih zgodb.
Porter je podal različna pojasnila v zvezi s svojim psevdonimom. Let 1909 je v intervjuju za The New York Times povedal:
Pisatelj in učenjak Guy Davenport je podal še eno razlago: »Psevdonim, pod katerim je začel pisati v zaporu, sestoji iz prveh dveh črk Ohio in še štirih črk penitentiary.«  Ohio Penitentiary v prevodu pomeni Kaznilnica Ohio.
V Austinu, Teksas, od leta 1934 deluje O. Henryjev muzej, v katerem so razstavljeni različni predmeti, ki se nanašajo na pisateljevo življenje.  Muzej deluje pod okriljem mesta Austin in se nahaja na naslovu East Fifth Street 409, Austin, Teksas 78701.  Muzejsko zgradbo so zgradili že leta 1891 in so jo med preobrazbo obdajajoče soseske v skladiščno cono leta 1930 skoraj porušili.  Stavbo so naposled rešili pred uničenjem, jo podarili mestu in jo preselili na sedanji naslov, s starega naslova East Fourth Street 308. V letih 1994 in 1995 je stavba prestala obsežno prenovo.  Danes je O. Henryjev muzej last Ameriškega registra krajev zgodovinskega pomena (National Register of Historic Places), Kongresna knjižnica, ameriška de facto narodna knjižnica, pa je muzej uvrstila na svoj seznam krajev literarnega pomena. Po Porterju se imenuje nagrada O. Henryja, prestižna literarna nagrada, ki jo vsako leto podeljujejo izjemnim kratkim zgodbam. Po Porterju oziroma njegovem psevdonimu se imenujejo tudi številne ameriške šole.
Leta 1952 so posneli film z naslovom O. Henry's Full House, ki ga je vsebinsko sestavljalo pet krajših zgodb oziroma epizod. Epizoda, ki je požela največ pozornosti in priznanja s strani kritikov, je bila epizoda Policaj in hvalnica, v kateri sta zaigrala Marilyn Monroe in Charles Laughton. Ostale epizode so še The Clarion Call, The Last Leaf, Odkupnina za rdečega poglavarja (v njej sta nastopila Fred Allen in Oscar Levant) in Darilo treh kraljev.

Operacija Kočija (izvirno angleško Operation Chariot) je potekala 28. marca 1942 in v njej so Britanci napadli francosko pristanišče Saint-Nazaire, ki so ga zasedli Nemci. S tem dejanjem so Britanci onemogočili edino atlantsko pristanišče, ki je zmoglo sprejeti večja nemška vojna plovila v svoj suhi dok, ter tako dodobra onemogočili delovanje površinske flote Kriegsmarine na Atlantiku. Glavni razlog za to tvegano operacijo je bilo zavarovanje zavezniških pomorskih konvojev, ki so bili življenjsko pomembni za Britansko otočje. Britanci so uspešno uničili cilj operacije, a je bila to Pirova zmaga, saj je padla skoraj tretjina udeležencev.
24. maja 1941 so se na severnem Atlantiku spopadle 4 velike vojne ladje: britanska bojna križarka HMS Hood in bojna ladja HMS Prince of Wales ter nemška bojna ladja Bismarck in težka križarka Prinz Eugen. V boju so Nemci zmagali in v njem je bil potopljen Hood. Tudi Bismarck je bil poškodovan in se je tako usmeril proti Saint-Nazairu. Toda na poti tja so Bismarcka potopila britanska letala. S tem se je pokazala vrednost tega pristanišča, saj je imelo edino na evropski obali Atlantskega oceana dovolj velik suhi dok, kjer so lahko popravili večje vojne ladje in bile v tem času tudi zaščitene pred letalskimi napadi. 
Vrednost takega pristanišča se je pokazala, ko sta se v francoski Brest zatekli nemški bojni križarki Scharnhost in Gneisenau, kjer sta preživeli več mesecev neuspešnih zavezniških letalskih napadov. Februarja 1942 sta pobegnili iz pristanišča in se prebili preko Rokavskega preliva v Baltsko morje, kljub nenehnim napadom Kraljevega vojnega letalstva  (RAF), Kraljeve vojne mornarice in baterij obalnega topništva.
Strateški pomen Saint-Nazairea pa se je povečal januarja 1942, ko je bojna ladja Tirpitz postala operativna, in se je premaknila iz Baltika v norveške obalne vode. V primeru, če bi Tirpitz zaplul v Atlantik in pričel ogrožati britanske pomorske konvoje, bi resno ogrozil preživetje celotnega otočja, saj so ti konvoji pomenili življenjsko linijo. Britanski načrtovalci so se pričeli ukvarjati z načrti, kako bodo preprečili Tirpitzu premik v Atlantik in kaj bodo naredili, če bo Tirpitzu uspelo prebiti njihovo blokado. Januarja so tako zaprosili lord Mountbattena, šefa združenih operacij, da pripravi načrt za uničenje normandijskega doka v Saint-Nazairu.
Z izgradnjo podmorniške baze in vse večjim vplivom nemških podmornic na potek britanskih preskrbovalnih konvojev se je strateški pomen Saint-Nazairea še bolj povečal in je tako postalo izredno pomembno, da čim prej napadejo pristanišče.
Najpomembnejši del saint-nazaireškega pristanišča je bil veliki suhi dok Forme Ecluse Joubert, ki je bil zgrajen za potrebe izgradnje velike oceanske potniške ladje Normandie; po ladji so dok poimenovali tudi normandijski dok. Zmožen je bil sprejeti ladje do 85.000 ton, torej bi lahko sprejel skoraj dvakrat tako veliko ladjo, kot je bil Tirpitz. 
Samo pristanišče je bilo sestavljeno iz več delov: glavni vhod, ki je bil zavarovan z vzhodnim valobranom, je bil povezan s bazenom St. Nazaire; v ta bazen se je povezoval tudi stari vhod, medtem ko je bil proti severu vhod v bazen Penhouet. Le-ta pa je bil povezan z normandijskim dokom, ki je imel neposredni vhod iz reke. Suhi dok je bil dolg več kot 350 m in širok 53 m. Posebnost doka so bila tudi vhodna vrata, ki so bila narejena v obliki drsečega in nepredušnega kesona, ki se je premikal na ležajih; keson je bil dolg 53m, visok 18m in širok 10m. Preko suhega doka so lahko v bazen Penhouet zaplule ladje (s tonažo nad 10.000 ton); v ta bazen se je navezovala tudi podmorniška baza. Ob času napada so Nemci izgradili že 9 zaklonišč, 5 pa jih je bilo v gradnji.
Najbolj enostavna rešitev za uničenje suhega doka bi bilo letalsko bombardiranje. Ta možnost je odpadla, saj natančno bombardiranje takrat še ni bilo dovolj razvito in bombniki ne bi mogli zadeti zapornic in drugih vitalnih pristaniških delov iz velike višine. Zaradi močne nemške protiletalske obrambe pa je odpadla uporaba jurišnih oz. taktičnih bombnikov. Ker se zraven pristanišča neposredno nahaja tudi mesto, bi letalsko bombardiranje lahko povzročilo tudi številne žrtve med francoskimi civilisti. Možnost klasične desantne operacije so tudi kmalu zavrnili, saj se pristanišče nahaja 5 milj v ustju reke Loare, pri čemer se lahko v pristanišče dostopa le po ozkem kanalu, ki pa je bil branjen z obalnim topništvom. Za pomoč so se obrnili tudi na SOE, če bi lahko oni organizirali uničenje s pomočjo francoskih operativcev; tudi oni so zavrnili to možnost zaradi velike količine potrebnega eksploziva in dobro zastraženega pristanišča. 
Januarja so tako zaprosili lord Mountbattena, šefa združenih operacij, da pripravi načrt za uničenje normandijskega doka v Saint-Nazairu. 31. januarja je njegov štab tako predstavil njihov načrt, po katerem bi uporabili dva olajšana rušilca; prvi bi se zabil v zapornice in jih uničil z zakasnelo eksplozijo skritega eksploziva na krovu, medtem ko bi drugi v tem času napadel kopenske cilje in nato pobral posadko prvega rušilca ter se nato umaknil domov. RAF bi pa v tem času izvedel letalske napade v mestu in okolici, s katerimi bi odvrnil pozornost Nemcev od pristanišča. Admiraliteta je bila skeptična do načrta, saj bi morali žrtvovali en rušilec. Kljub temu so 3. marca podprli načrt in se odločili, da bodo znotraj Kraljeve vojne mornarice našli zastarel rušilec, ki ga bodo lahko uničili v sklopu operacije.
Potem, ko je bil okvirni načrt pripravljen, so pričeli iskati tudi ljudje, ki bodo izvršili operacijo. Podpolkovnik Augustus Charles Newman, poveljnik No. 2 Commando, je bil določen za poveljnika komandosov v operaciji. Stotnik Bill Pritchard je bil izbran za pripravo načrta za uničenje pristaniških naprav; pri tem mu je pomagal tudi stotnik Bob Montgomery. Commander Robert Ryder je bil določen za vodjo pomorskega dela operacije. Moštvo je prišlo iz več komandosov (1, 2, 3, 4, 5, 6, 9 in 12). K operaciji so pritegnili tudi poročnika Nigela Tibbitsa, ki je bil zadolžen za nameščanje eksploziva na Campbeltown ter stotnika Williama Pritcharda, ki je bil zadolžen za načrtovanje postavitve eksplozivnih teles na pristaniških inštalacijah.
Kar nekaj časa po sprejetju načrta Admiraliteta še ni dodelila oz. izbrala rušilca, ki ga bodo uničili. Zaradi tega sta Newman in Ryder mislila speljati operacijo samo z motornimi čolni, a sta kmalu ugotovila, da ne bo šlo; posledično sta sporočila Admiraliteti, če ne bodo kmalu izbrali rušilca, bodo morali odpovedati operacijo. Tako je Admiraliteta končno izbrala zastareli rušilec razreda town HMS Campbeltown (I42), ki je bil bivši ameriški rušilec USS Buchanan (DD131), prodan Združenemu kraljestvu v sklopu prodaje 50 zastarelih rušilcev v zameno za uporabo pomorskih baz po svetu. 
Da bi zagotovili večji uspeh operacije, so se odločili, da bodo rušilec predelali in sicer iz dveh razlogov: zaradi značilnosti dostopa do pristanišče so morali zmanjšati ugrez rušilca za 1,7 m ter da bi rušilec priplul do pristanišča čim dalj neopažen, so se odločili, da ga bodo predelali tako, da bo bil podoben nemškim rušilcem razreda möwe. Da bi dosegli to, so odstranili zadnja dva dimnika in prva dva dimnika skrajšali ter prirezali pod različnim kotom. Dodali so dodatne oklepne plošče, da bi zavarovali most ladje in hkrati privarili dve vrsti plošč na krov, kjer se bodo skrivali komandosi. Da bi povečali bojno zmogljivost rušilca, so odstranili prednji 4-palčni top in ga nadomestili s 12-funtnim topom ter 8 20-mm Oerlikon topovi, ki so jih razmestili po palubi. Odstranili so tudi tri 4-palčne topove, lansirne cevi za torpeda, globinske bombe in vse nepotrebno strelivo. Za načrtovano eksplozijo pa so namenili 24 globinskih bomb Mark VII, vsaka težka 400 funtov; povezali so jih s cordtexom in vstavili vžigalne svinčnike, ki naj bi eksplodirali 8 ur po trčenju. Nigel Tibbits je strelivo namestil za prednji topovski stolpič (do tega naj bi se prednji del ladje zmečkal ob trku); izdelali so posebej jeklen rezervoar, ki je varoval rezervoar za gorivo, oboje pa so obzidali z betonom. 
Prvotno so nameravali izvesti operacijo z rušilcem in 8 hitrimi čolni; pozneje so ugotovili, da bi bila taka majhna skupina zelo ranljiva za morebitne napade nemških patruljnih čolnov, zato so skupini dodali še dva čolna. Potem so kopenski skupini dodali še 30 mož, zaradi česar so potrebovali še 4 nove čolne; pozneje pa je admiral sir Charles Forbes, poveljnik pristanišča v Plymouthu, našel še štiri torpedne čolne. Večino pomorske sile je tako predstavljalo 16 hitrih jurišnih čolnov razreda farmile B, ki so bili lesene konstrukcije ter so jih namenili za transport komandosov. Tudi te čolne so predelali in sicer so nadgradili njihovo oborožitev. Odstranili so edini 3-funtni top in ga zamenjali z dvema 20-mm Oerlikon topova; na krovu sta bili pa še dve .303-inčni mitraljeza Lewis. Te predelave pa so opravili le na 12 čolnih, saj so 4 prispeli prepozno in je tako zmanjkalo časa.
Za operacijo se namenili tudi motorno topnjačo MGB 314 razreda farmile C, ki ji je bil namenjen vodilni položaj v napadalnem ladijskem konvoju. Čoln je bil oborožen z dvema 2-funtnima topovoma in dvema 12,7mm težkima mitraljezoma. Poleg poveljnika, poročnika Dunstana Curtisa, so bili na krovu še navigator poročnik Green in glavni signalist F.C. Pike, ki je obvladal nemško komunikacijsko govorico. 
Da bi med operacijo napadli tudi notranji bazen normandijskega doka oz. še kakšne druge zapornice, so enoti dodali tudi torpedni čoln MTB 74, ki je bil posebej predelan tako, da je lahko izstreljeval torpeda preko protitorpednih mrež. Čoln je uporabljal t. i. Wynnovo orožje, posebej predelana torpeda, ki ob trku ob cilj niso eksplodirala, ampak so se potopila na dnu in po časovnem zamiku eksplodirala. Na ta način bi eksplodiral pod ladjo in jo še huje poškodoval. Največja pomanjkljivost tega čolna pa so bili njegovi motorji; z vsemi petimi je lahko dosegel hitrost 40 vozlov. Toda motorji so se stalno kvarili, nakar so ugotovili, da čoln ne more pluti s hitrostjo večjo od 6 in manjšo od 40 vozlov, saj se je takrat največ kvaril. Zaradi tega so se odločili, da bodo čoln večino poti vlekli za seboj.
Za zavarovanje celotne pomorske sile pa so operaciji 23. marca dodali še dva rušilca razreda hunt: HMS Atherstone in HMS Tynedale.
Potem, ko so Nemci zasedli leta 1940 atlantsko obalo, so pričeli z izgradnjo podmorniških hangerjev v obstoječih pristaniščih (Brest, Lorient, Saint-Nazaire, La Rochelle in Bordeaux). Da bi jih primerno zavarovali, so uporabili obstoječo francosko obrambno oborožitev (zastareli 194mm topovi) in opremo ter jo hkrati nadgradili s svojo. Vsa obalna artilerija je spadala pod poveljstvo kapitana Zuckschwerdta, ki je bil pomorski poveljnik Loare in je bil tako odgovoren za zaščito celotnega ustja reke. Na voljo je imel obalni artilerijski bataljon, zračnoobrambno brigado in druge manjše enote, ki so spadale pod poveljstvo pristaniščnega poveljnika. 280. pomorski artilerijski bataljon, pod poveljstvom kapitana Dieckmanna, je bil opremljen s 28 topovi kalibra od 75 do 240mm. 22. pomorska protiletalska obramba, pod poveljstvom kapitana Karl-Conrada Meskeja, je bila opremljena s 43 topovi, večinoma kalibra 20, 37 in 40mm; le-ti topovi so lahko uporabili tako proti letalom kot ladjam oz. kopenskim ciljem. Meckejeva enota je bila opremljena tudi s 4 150mm žarometi in številnimi 60mm žarometi. Znotraj pristanišča pa so se nahajali tudi pripadniki Kriegsmarine (pristaniško osebje, podmorniške posadke,...), člani organizacije Todt ter 4 pristaniški obrambni čolni ter 10 minolovcev. Tako je bilo v Saint-Nazairu okoli 5.000 Nemcev. V okolici pristanišča pa se je nahajala tudi 333. pehotna divizija
uničenje pristaniških naprav, povezanih z dokom (črpalka, električni generatorji,...);
uničenje vojaških plovil, ki bi se nahajale v pristanišču (še posebej podmornice) ter
uničenje vseh drugih vojaških in pristaniških objektov.Celotna pomorska sila je bila razdeljena na 5 skupin:
spremljevalna skupina: HMS Atherstone in HMS Tynedale.Po prečkanju Rokavskega preliva se naj bi čolni razporedili v bojni razpored, pri čemer naj bi prednja skupina zagotavljala zaščito pred morebitnimi plovili v pristanišču in jih napadla s torpedi. Tik pred zapornico bi se skupina umaknila, nakar naj bi se Campbeltown zabil. Po trku bi ladjo zapustili komandosi, razdeljeni na zaščitne in rušilne skupine. Istočasno naj bi jurišni čolni pristali ob pomolih ter izkrcali svoje komandose. Medtem, ko bi komandosi napadli objekte v pristanišču in uničevali pristaniško mehanizacijo, naj bi MTB 74 torpedirala zapornico severnega vhoda v podmorniški bazen. Jurišni čolni bi tako morali počakati v pristanišču in nato vkrcati vračajoče komandose, ki so opravili svoje naloge. 4 torpedni čolni, ki niso bili naloženi s komandosi, bi ob vrnitvi naložili tudi komandose, ki so se pripeljali s Campbeltownom.
FlotiljaMGB 314 - poveljeval je poročnik D. Curtis. Na čolnu so bili tudi: Cmdr. Robert Ryder, podpolkovnik Augustus Charles Newman s šestimi možmi štabne skupine;
HMS Campbeltown - poveljeval je LtCmdr. Stephen Halden Beattie; na krovu so bile 3 skupine komandosov; 1. skupina je bila sestavljena iz 3 rušilnih skupin: poročnik Robert J.G. Burtenshaw (in 6 mož), poročnik Stuart W. Chant (in 4 možje), poročnik Christopher J. Smalley (in 4 možje) in ene zaščitne skupine: poročnik H.G.L. Hopwood (in 4 možje). Druga skupina je bila sestavljena iz dveh rušilnih skupin: poročnik Gerard Brett (in 6 mož), poročnik Corran W.B. Purdon (in 4 možje) in ene zaščitne skupine: poročnik M.C. Denison. Tretja skupina je bila sestavljena iz dveh napadalnih skupin: poročnika John Roderick in J. Stutchbury (in 12 mož) ter stotnik Donald Roy in poročnik J.D. Proctor (in 12 mož).
ML 447 - poveljeval je poročnik T. Platt; na krovu je bila napadalna skupina (stotnik David Birney, poročnik W.C. Clibborn in 12 mož);
ML 457 - poveljeval je poročnik T. Collier; na krovu je bila nadzorna skupina W.H. Pritcharda, rušilna skupina poročnika P. Watsona (in 4 možje) in zaščitna skupina podporočnika W.H. Watsona (in 4 možje);
ML 307 - poveljeval je poročnik N. Wallis; na krovu je bila rušilna skupina stotnika E.W. Bradleyja (in 6 mož);
ML 443 - poveljeval je poročnik K. Horlock; na krovu je bila rušilna skupina (poročnik A.D. Wilson, poročnik J.A. Bonvin, podporočnik P. Basset-Wilson in 12 mož) in zaščitna skupina poročnika J.B. Houghtona;
ML 306 - poveljeval je poročnik I. Henderson; na krovu je bila rušilna skupina (poročnik R.O.C. Swayne in 8 mož) in zaščitna skupina (poročnik J. Vanderwerve in 4 možje);
ML 446 - poveljeval je poročnik H. Falconar; na krovu je bila napadalna skupina (stotnik E.S. Hodgson, poročnik N. Oughtred in 12 mož);
ML 192 - poveljeval je LtCmdr. W.L. Stephens: na krovu je bila napadalna skupina (stotnik Michael Burn, poročnik T.G. Peyton in 12 mož);
ML 262 - poveljeval je poročnik E. Burt; na krovu je bila rušilna skupina (poročnik Mark Woodcock in 8 mož) in zaščitna skupina (poročnik R.F. Morgan in 4 možje);
ML 267 - poveljeval je poročnik E. Beart; na krovu je bila rezervna skupina RSM A. Mossa (in 13 mož);
ML 268 - poveljeval je poročnik A. Tillie; na krovu je bila rušilna skupina (poročnik H. Pennington in 12 mož) in zaščitna skupina (poročnik M. Jenkins in 4 možje);
ML 156 - poveljeval je poročnik Leslie Fenton; na krovu je bila napadalna skupina (stotnik R.H. Hooper in 13 mož);
ML 177 - poveljeval je poročnik Mark Rodier; na krovu je bila napadalna skupina (TrpSM G. Haines in 13 mož)]];
Istočasno, ko so se pomorske sile zbirale, so pričeli komandosi z urjenjem. Le-ti so prišli iz naslednjih komandosov: No. 1, No. 2, No. 3, No. 4, No. 5, No. 9 in No. 12. Prvotno so celotno skupino razdelili na tri vrste: rušilne, varnostne in napadalne skupine. Rušilne skupine so sestavljali posebej izurjeni minerci, pri čemer je vsak nosil 45 kg eksploziva; zaradi tega so bili oboroženi le s pištolami colt. Ker so bili tako slabo oboroženi, so vsaki rušilni skupini dodali še varnostno skupino, ki so jo sestavljali komandosi, ki so bili oboroženi s puškomitraljezi in brzostrelkami Thompson. Napadalne skupine, ki so bile oborožene z avtomatskim in polavtomatskim orožjem, pa so imele nalogo napasti in uničiti sovražnikove kopenske položaje ter tako omogočiti nemoteno delovanje rušilnih skupin. 
Komandosi so pričeli urjenje v mestu Firth of Forth na otoku Burnt, kjer so se usposobili za delo z eksplozivi. Urjenje so nadaljevali v pristanišču Rosyth, kjer so se seznanili z delovanjem suhih dokov ter kako najti in onesposobiti ključne strojne mehanizme. Konec februarja so komandoško skupino razdelili na dve manjši skupini ter jih poslali v pristanišči Cardiff in Southampton, kjer so nadaljevali z urjenjem na kraju. Urjenje v Southamptonu je bilo pomembno tudi zaradi tega, ker so suhi dok King George V. zgradili po načrtih normandijskega doka. Rušilne skupine so morale nenehno plezati v notranjost doka in postavljati eksploziv na ključna mesta; sprva so vaje opravljali podnevi, potem z zavezanimi očmi in končno tudi ponoči. V času urjenja so komandose peljali tudi na več pomorskih potovanj, da bi se znebili morske bolezni ter nekatere celo peljali v klavnico in operacijske sobe, da bi se navadili pogleda na kri.
Da bi zagotovili prepoznavo komandosov v noči med operacijo, so komandose opremili z belimi pasovi in škornji z gumijastimi podplati. Vsaka skupina je imela tudi svoje razpoznavno geslo, ki je bil priimek poveljnika skupine. Skupno geslo pa je bilo War Weapons Week in odgovor: Weymouth.
18. marca je Newman predstavil načrt vsem častnikom, naslednji dan pa še vsem drugim. Takrat jim je tudi ponudil možnost, da prostovoljno odidejo brez posledic, a so vsi ostali, kljub temu, da jih je Mountbatten v svojem nagovornem pismu že označil za odpisane. 
Zdaj so se pričele podrobne vaje; vsaka skupina posebej se je sestala z Newmanom in skupaj so predelali načrt operacije in natančno določili njihovo pot med operacijo. Vsak član skupine si je tako moral zapomniti vse značilnosti naloge svoje skupine; pri tem so si pomagali z zemljevidi pristanišča ter z letalskimi posnetki. 
Ker so sumili, da v pristanišču Falmouth deluje nemški vohun, so veliko časa posvetili protiobveščevalni dejavnosti. Tako so celotno enoto poimenovali kot 10. protipodmorniško udarno skupino; njena naloga naj bi tako bila urjenje, predenj se bi odpravili v tropske kraje. Da bi podkrepili to dezinformacijo, so na ladje natovorili tudi večje količino tropskih čelad in uniform. 21. marca je potekala navidezna generalna vaja te skupine, ko naj bi izvedli napad na Devonport. Enote Home Guard so uspešno obranile pristanišče pred »nesposobnimi mornarji«.
Ryder je šele naslednji dan obvestil mornariške častnike o pravem namenu njihove operacije; s celotno operacijo so bili seznanjeni le kapitani in njihovi prvi častniki.
25. marca pa so pripadnike obvestili tudi, katero pristanišče bodo napadli. Zadnji dan so opravili tudi zadnje priprave: vsi so se skopali in dobili so nove uniforme, da bi preprečili infekcije ob primeru ran; odstranili so vse prepoznavne oznake razen činov; dokončno so pobelili pasove; napisali oporoke ter še zadnjič očistili orožje in preverili opremo.
Kraljevo vojno letalstvo (RAF) naj bi zagotovilo širok obseg bombardiranja; njihova letala naj bi pričela z bombardiranjem pristanišča 27. marca ob 22:00. Do polnoči naj bi tako bombardirali pristanišče, nato pa premaknili svoje cilje proti mestnemu centru. Letalski napad naj bi se končal on 01:30, pri čemer naj bi imel predvsem diverzantsko nalogo - odvrniti pozornost Nemcev stran od pristanišča in komandoškega desanta tam. 
Tik pred izvedbo operacije pa se je izkazalo, da je RAF zagotovil premajhno število bombnikov in sicer le 35. Šele 24. marca je Mountbatten dosegel, da so povečali število bombnikov na 62. Toda piloti so dobili zelo dvoumne ukaze; leteli naj bi na višini 2000 m, pri čemer naj bi spuščali le posamezne bombe na cilje, ki jih bodo vizualno potrdili.
Operacija se je pričela dopoldne 26. marca, ko je flotilja zapustila ob 12:30 Falmouth in se usmerila proti Franciji. Potem, ko je flotilja zapustila britanske teritorialne vode, je zavzela protipodmorniško formacijo in plula s hitrostjo 10 vozlov. V ospredju je bil Atherstone, medtem ko sta bila na njegovih bokih Tynedale (ki je vlekel MGB 314) in Campbeltown (ki je vlekel MTB 74). Po šestih urah plovbe je flotiljo zapustila letalska zaščita. Ponoči je plovba minila brez posebnosti, a to se je spremenilo ob sedmih zjutraj, ko je Tynedale opazila nemško podmornico. MGB 314 se je odpela in Tynedale je odplul proti podmornici in odvil se je krajši spopad, v katerem se je podmornica navidezno potopila. Flotilja je nadaljevala plovbo; U-593 se je šele on 14:20 dvignila na površje in sporočila srečanje s flotiljo ter sporočila smer (le-ta je bila napačna, saj je flotilja vmes že zamenjala smer). Kmalu zatem je flotilja naletela na skupino francoskih ribiških ladij. Ker so se bali, da se na ladjah nahajajo nemški opazovalci, so potopili dve ladji in premestili ribiški posadki na spremljevalna rušilca; ribiči so zagotovili, da v skupini ni Nemcev in flotilja je nadaljevala pot; le-ti ribiči so se pozneje pridružili Svobodni francoski vojni mornarici. Popoldne so izvedeli, da je Saint-Nazaire zapustilo pet nemških rušilcev; pozneje se je izvedelo, da so se odzvali na sporočilo U-593 in odpluli v napačno smer. Ob 18:30 pa je motor na ML 341 odpovedal, s čimer ni več mogel pluti enako hitro. Komandose so premestili na ML 446 in M341 je odplula nazaj. Ob 20:00 je flotilja priplula v bližino obale in tu sta se ustavila spremljevalna rušilca; Ryder in Newman sta se preselila na MGB 314. V času plovbe preko Rokavske preliva so tako 5 zamenjali smer plovbe, medtem ko so šestič zamenjali smer ob srečanju s podmornico.
Da bi flotilja zaplula v ozki dostopni kanal, so ob 22:25 srečali podmornico HMS Sturgeon, ki je opravljala nalogo svetilnika in tako usmerila flotiljo v kanal. Ob polnoči se je pričel britanski letalski napad, ki pa ni najbolje uspel. Zaradi nizkih oblakov in strahu pred civilnimi žrtvami bombniki niso odvrgli vseh bomb in so nato krožili nad mestom, da bi pritegnili pozornost Nemcev. Flotilja je brez težav plula mimo nemške radarske postaje pri Le Croisicu in ob 00:30 je vplula v ustje reke. Čez 15 min je plula tudi mino položajev 75mm topov pri Pointe de Gildas in ponovno je nihče ni opazil. Kapitan Mecke je bil vznemirjen zaradi čudnega obnašanja bombnikov, ki niso napadala v jatah, ampak so posamezni bombniki leteli naokrog in občasno odvrgli kakšno bombo. Zato je ob 01:00 ukazal prenehanje protiletalskega streljanja in opozoril svojo enoto na možnost padalskega napada. Ob 01:17 je opazovalec pri Sainte-Marcu opazil floto in o tem obvestil poveljstvo, ki pa so zavrnili njegovo poročilo kot neresnično. Ob 01:20 pa se je njihova srečala končala; pri Les Moréesu je flotiljo zadel iskalni žaromet. Zaradi podobnosti z nemškimi rušilci obalne posadke niso vedele, kaj storiti in so zato oddale le opozorilne strele. V flotilji se je odzval Pike, ki je oddal nemške signalne kode in sporočilo, da se približuje nemška flotilja; Nemci so sprejeli njegovo sporočilo in prenehali z obstreljevanjem. Kmalu zatem so se oglasili tudi topovi na severnem obrežju in tudi tokrat je delovalo lažno sporočilo. Ker pa je flotilja pospešila hitrost in se ni ustavila (kot so narekovala nemška pravila za tako situacijo), je poveljstvo ugotovilo, da se približuje sovražna flotilja. 5 min pred ciljem pa se je pričelo splošno obstreljevanje. Campbeltown je spustil nemško zastavo in dvignilo britansko, hkrati pa je Ryder ukazal streljanje z vsemi orožji. V zunanjem pristanišču je MGB 314 napadlo nemško stražno ladjo Sperrbrecher in jo vrgla iz boja; vse nadaljnje britanske ladje, ki so plule mimo, so nadaljevale z obstreljevanjem stražne ladje. Zaradi velikosti je bila večina nemškega ognja namenjena Campbeltownu; Beattie je ukazal povečati hitrost na 20 vozlov, a vseeno so Nemci ubili njegovega krmarja in intendanta (ki je nadomestil krmarja), tako da je krmilo prevzel Tibbits. Malo predenj se je prikazala zapornica, je nemška obramba zadela prednji top in ubila vso posadko in bližnje komandose. Ob 01:34 je Campbeltown končno zadela zapornico; 4 minute po načrtu.
MGB 314, ML 270 in ML 160 so se obrnili na sredo reke, kjer so zagotavljali ognjeno podpor, ko so se Campbeltownovi komandosi izkrcali. Beattie je poskrbel, da se je vsa posadka uspešno izkrcala, še prej pa so dokončno potopili ladjo, da bi bila čim bolj ukleščena v zapornico. Kljub temu, da ni več plula, je Campbeltown ostal primarni cilj nemške obrambe.
Skupina 2, na desni strani, je imela nalogo izkrcati komandose pri Starem vhodu. Vodilni čoln skupine, ML 192, je bil neposredno zadet v strojnico, zaradi česar ga niso morali več upravljati in je treščil v kamniti zid. Stephens je ukazal zapustitev ladje, a ker v bližini ni bilo nobenega možnega pristanišča, je večina posadke in komandosov utonila; rešili so se le 4 mornarji in 5 komandosov. Ob celotne komandoške skupine je le poveljnik, stotnik Michael Burn, dosegel obalo in se odpravil uničevat svoje cilje. Naslednja čolna, ML 262 in ML 267, sta v zmedi zgrešila pristajališče in sta se moral vrniti na izhodišče položaje, da bi ponovno poskusila pristati. Sledil je čoln ML 268, ki je opazil napako in se pravilno usmeril; toda ko je zapustil sredino reke, je čol uničil neposredni zadetek: padlo je pol mornarjev in 16 komandosov. Naslednji čoln, ML 156, je bil tudi večkrat zadet in je zgrešil pristajališče. V drugem poskusu so bili hudo ranjeni vsi trije pomorski častniki in poveljnik komandosov, zato so se odločili, da prenehajo operacijo in zapustijo pristanišče. Le zadnji čoln iz skupine, ML 177, je uspel pristati in izkrcati vse komandose. MGB 314 je nato vplula v pristanišče in izkrcala štabno skupino na severne stopnice. Dva čolna, ki sta prvič zgrešila pristajališče, sta se vrnila: ML 262 je izkrcal svoje komandose, toda kmalu po izkrcanju so se komandosi vrnili, ker so napačno opazili raketni signal za vrnitev na ladje; čoln je pobral komandose in odplul na prosto. Zaradi vsega tega manevriranja so čoln večkrat zadeli in jo hudo poškodovali, a je bil vseeno možen pluti. ML 267 se je približal pristajališču, a je bil ob tem izpostavljen močnemu ognju in je bil uničen; umrlo je 11 mornarjev in 8 komandosov. Zadnja je v pristanišče vplula MTB 74.
Skupina 1, na levi strani, je imela nalogo izkrcati komandose na Starem znamenju. Prvi v skupini je bil čoln LM 447, ki je bil neposredno zadet; zaradi tega je zgrešil pristajališče in se moral vzvratno vrniti. Ob tem je bil čoln večkrat zadet in posadka je morala zapustiti čoln. Naslednji čoln, ML 457, je bil bolj uspešen in je uspel izkrcati vse komandose; vrnil se je na sredo reke, da bi pobral vračajoče komandose. Sledil je ML 307, ki je zgrešil pristajališče, nato pa še nasedel; posledično so se odločili, da ne bodo izkrcali komandosov, ampak bodo pluli po pristanišču in obstreljevali nemško obrambo. Naslednja sta bila čolna ML 443 in ML 306, ki sta tudi zgrešila pristajališče in sta se zaradi zmede in močnega ognja vrnila nazaj na sredino reke, brez da bi izkrcala komandose. Tudi zadnji čoln, ML 446, je zgrešil pristajališče; ker je večina posadke padla, je tudi ta čoln prekinil izkrcanje in se vrnil. Ob tem jih je kril MTB 74.
Stotnik Michael Burn (iz ML 192) je sam prodrl do protiletalskih stolpov, kjer bi morala njegova skupina uničiti topove, a je odkril, da so prazni. 
Skupina višjega podčastnika Hainesa se je izkrcala iz ML 177 in se približala svoje izhodišču, kjer je morala počakati na skupino stotnika Hooperja, da bi skupaj uničili topove med Starim vhodom in Starim svetilnikom. 
Skupina, pod poveljstvom poročnika Woodcocka, se je izkrcala iz ML 262, a se je takoj vrnila nazaj na čoln zaradi napačno interpretiranega raketnega signala; isto se je zgodilo s skupino podčastnika Mossa.
Campbeltownovi komandosi so se pod hudim ognjem izkrcali. Roderickova skupina je napadla topovski položaj in ga uničila; nato je uničila še betonski bunker s 37mm topom. Premaknila se je tudi k tretjemu topovskemu položaju, a je bil le-ta že uničen. Zato so se odpravili k zadnjemu cilju skupine, k podzemnim tankom goriva; kljub njihovim prizadevanjem se niso vneli, zato so prekinili napad in zavzeli obrambne položaje v okolici. Drugo skupino s Campbeltowna je vodil poročnik Roy; sprva so napadli dva topova na vrhu črpalke, ki jih je posadka zapustila, nato pa so se odpravili k svojemu najpomembnejšemu cilju - Staremu vhodnemu mostu; postavili so obrambne položaje in pripravili eksploziv, da ga bodo uničili. Sledila je rušila skupina pod vodstvom poročnika Chanta, ki je imela nalogo uničiti črpalko. Ko so vstopili v črpalko, so ugotovili, da se razpored prostorov razlikuje od Southamptona, zato so nekaj časa iskali glavno strojnico. Nastavili so eksploziv in uspešno uničili stroje; potem so se vrnili in zažgali še razlito gorivo. Skupina se je vrnila k Staremu svetilniku. Naslednja je bila skupina Smalleyja, ki je uspešno uničila zaporniška vrata; toda ko so se vrnili na čoln, so prejeli neposredni zadetek in vsi so padli. Skupina poročnika Williama Etchesa je imela nalogo uničiti severne zapornice, a ji to ni uspelo, ker ni mogla odpreti vrata v poslopje strojnice. 
Medtem, ko so po pristanišču divjale rušilne in varnostne skupine, se je iz MGB 314 izkrcala štabna skupina pod Newmanovim poveljstvom. Tu bi se jim morala pridružiti tudi prištabna skupina, a je Mossova skupina umrla na ML 267. Newtonu pa se je pridružila Hainesova skupina (iz ML 177), ki je nato varovala štab.
Pri Starem svetilniku se je prva izkrcala skupina poročnika Watsona, ki se je pridružila Waltonovi in Pritichardovi skupini. Le-ta je imela nalogo nadzorovati postavljanje eksplozivov. Drugi dve skupini (Watsonova in Waltonova) pa sta zagotavljali zaščito; toda ko sta skupini prišli do Place de la Vielle Ville, sta se zaradi nemškega streljanja skupini ločili, a sta obe bili pod hudim ognjem in več pripadnikov je padlo, med njimi tudi Walton. Pritchardova skupina je tako šla proti mostu D po drugi poti, ki je bil zapuščen, a na drugi strani je bil nemški mitralješki položaj, ki je kril most. Pritchard in še en komandos sta tako odšla okoli po pristanišču, da bi ugotovila potek operacija; ugotovila sta, da nobena skupina ni napadla podmorniško bazo in elektrarno. Ob vračanju sta naletela na Nemce, ki so smrtno ranili Pritcharda; le-ta je še ukazal svojemu podčastniku, da pobegne.
Potem, ko so ugotovili, da je Campbeltown uspešno opravil svojo nalogo, je Ryder ukazal MTB 74, da napade zunanje zapornice podmorniške baze. Wynn je uspešno opravil nalogo in se vrnil k rušilcu, da pobere še nekaj posadke. Ko je to opravil, je Wynn ukazal polno hitrost (40 vozlov) in se usmeril proti morju. Toda na poti je opazil dva rešilna čolna in ukazal ustaviti čoln, da bi pobrali brodolomce; čoln se je ustavil neposredno pred topom 170mm. Po dveh neposrednih zadetkih je bil čoln zadet in Wynn je ukazal evakuacijo čolna.
Trije torpedni čolni (ML 160, ML 270 in ML 298) so napadali nemške položaje pri Starem vhodu. Ob tem je bila ML 270 zadeta, zakar se je Irwin odločil, da odpluje nazaj proti morju. Kljub temu, da je bil tudi ML 160 večkrat zadet, se je Boyd odločil, da pluje k potapljajočemu se ML 447 in reši posadko. To mu je uspelo in na poti proti morju je rešil še tri možje; uspelo mu je doseči morje kljub samo enemu delujočemu motorju. ML 298 je bila tudi zadeta večkrat; odpravila se je, da bi pobrala komandose, a jih ni našla. Ob tem je čoln zajel madež gorečega goriva; tako je čoln gorel, ko je plul po reki proti morju. Posledično so bili dobra tarča za nemško artilerijo, ki je uspela večkrat zadeti čoln in ga potopiti. ML 262 se je odpravila na pomoč ML 457, ki je bil močno poškodovan. ML 177 je pobrala posadko s Campbeltowna in se tako vračala s skoraj 50 možmi na krovu, ko jo je potopil 75mm top tik pred morjem. Čolni ML 307, ML 443, ML 306 in ML 446 so uspešno pripluli v morje. V tem času se je Ryder preselil na MGB 314; sprva je čoln plul po pristanišču, da bi nadzoroval izvajanje operacije; tako je bil izpostavljen močnemu sovražnem ognju, zaradi česar je padlo več članov posadko. Ryder je tako ukazal umik proti morju.
Ko so komandosi opravili svoje naloge, so se večinoma vrnili k Newmanu, kjer so ugotovili, da pomorska evakuacija ni več možna. Odločili so se, da bodo poskušali izpasti iz pristanišča v upanju, da bodo potem srečali francosko odporniško gibanje oz. pobegnili preko Španije v Gibraltar. Preživeli komandosi so se razdelili na skupine po 20 mož, pri čemer je vsaka skupina iskala svojo rešilno pot. Večina komandosov se je prebijala proti podmorniški bazi. Na poti so komandosi zavzeli dvižni most in nadaljevali preboj. Toda v tem času so v mesto in pristanišče prispele prve okrepitve iz 679. pehotnega polka, ki so postavile blokade izven mesta in nato pričeli napredovati proti pristanišču; ob tem so se spopadali s preživelimi komandosi. 
K obema spremljevalnima rušilcema so uspeli pripluti naslednji čolni: MGB 314 in ML 270 (ki sta skupaj sami odpluli proti Angliji), skupaj sta pobegnili tudi ML 156 in ML 446 ter nato še skupina štirih čolnov (ML 160, ML 307, ML 443 in ML 306). Zadnji čoln, pod vodstvom poročnika Hendersona, pa ni imel sreče, saj je naletel na 5 vračajočih se nemških rušilcev, ki so bili odposlani prejšnjega dne. Ker so bili Nemci v premoči, so bili prepričani, da se bo britanski čoln predal, zato ga tudi niso napadali. Toda Henderson je ukazal, da se strelja z vsem orožjem. Jaguar jih je prepričeval, da se naj predajo, a so Britanci vedno odgovorili z ognjem. Šele potem, ko je od posadke 28 mož bilo 20 mrtvih in ranjenih, je edini zavestni častnik na čolnu, poročnik Swayne, ukazal predajo. Poveljnik Jaguarja, kapitan Paul, ni zaupal zaradi prejšnjih poskusov, zato je bil prepričan o predaji, šele ko je Swayne dal častno besedo, da se ne bodo več upirali. Čez teden dni je Paul srečal v ujetništvu Newmana in mu predlagal, da naj predloži za visoko odlikovanje strelca na čolnu, ki se je najdlje upiral.
Od 17 čolnov je tako na spremstvo rušilcev čakalo le 5. ML 156 je bil tako poškodovan, da so morali tudi ta čoln zapustiti; posadko so premestili na rušilec Atherstone. Malo pred 08:00 so zagledali nemški bombnik He 111, ki pa jih ni napadel, ampak se je vrnil in dokončno potopil ML 156. Čez deset minut se je ostanku flotilje pridružil britanski beaufighter, ki pa je priletel skoraj istočasno z nemškim Ju 88; v spopadu se je beaufighter namerno zaletel v junkersa. RAF je tako poslal letala iz 22 letališč, ki so branila vračajočo flotilja; v spopadih je bilo sestreljenih 5 nemških in 2 britanski letali. Admiral Forbes je v dodatno zaščito poslal še dva rušilca in sicer: HMS Cleveland in HMS Brocklesby; slednji je v obrambi tudi sestrelil nemški Ju 88. Konvoj je pričel potovati vse bolj počasi, saj so čolni vse bolj zajemali vodo: tako so se odločili, da bodo potopili čolne MGB 314, ML 270 in ML 446. Ta odločitev se je izkazala za pametno, saj so Nemci poslali za flotiljo več kot sto bombnikov, ki pa niso uspeli najti flotiljo, ki je povečala hitrost na 25 vozlov. 
Od vseh čolnov, ki so sodelovali v operacijo, so se tako v domače pristanišče vrnili le štirje: ML 341 (ki se je pokvaril na poti) in ML 443, ML 307 ter ML 160, ki so dejansko vpluli v pristanišče in se vrnili domov.
Potem, ko se je večinoma že končalo iskanje preživelih komandosov po pristanišču in mestu, so Britanci nestrpno pričakovali eksplozijo Campbeltowna. Kljub temu, da so Nemci vzpostavili koridor okoli rušilca, se je na njen krov povzelo več sto Nemcev in tudi Francozov, ki so preiskovali razbitino. Ob tem so predvsem naleteli na močno založeno shrambo, a eksploziva pa niso odkrili. Ob 09:00, ko bi se morala zgoditi detonacija, se ni zgodovilo nič. Eksplozija je odjeknila šele ob 10:35 in njen rezultat je bil še učinkovitejši od načrtovanega. Moč eksploziva je dvignila zapornico iz ležajev in jo porinila v sam dok; ostanek rušilca je pod pritiskom vode tudi zaplul v dok in tam dokončno potonil in tako še bolj zagozdil dok. 
Ob 16:00 je eksplodiral prvi Wynnov torpedo, ki je povzročil pravo razburjenje v pristanišču. Nemci so pričeli preiskovati francoske hiše, če so slučajno spregledali kakšne komandose. Za 21:00 so napovedali policijsko uro. Ob 22:00 je eksplodiral še drugi torpedo; ta je povzročil še več razburjenja, saj so Nemci mislili, da so Francozi sprožili upor znotraj mesta in pristanišča. Ponoči so tako streljali na vse, kar se je premikalo ter so tako ubili več Francozov in tudi Nemcev. Hitler je ukazal preiskavo in izsledki preiskave so pokazali naslednje pomakljivosti, zaradi katerih je napad uspel: nezadostno upoštevanje možnosti britanskega napada, neupoštevanje možnosti letalskega napada, nepravilno poročilo podmornice, pomanjkljivo letalsko izvidništvo, nezadostno patruljiranje po ustju reke, pomanjkanje radijskih povezav nad čolni in kopnim ter obstoj le ene radarske postaje v vsem pristanišču. 
Peterici komandosov (desetarji Douglas, Wheeler, Sims, Howarth in vojak Harding) pa je uspelo pobegniti iz mesta in se sami oz. s pomočjo Francozov prebiti v Vichyjsko Francijo ali Španijo.
56 padlih Britancev je danes pokopanih na angleškem vojnem pokopališču Escoublac la Baule.
Normandijski suhi dok je bil tako močno poškodovan, da je bil popravljen šele dve leti po koncu druge svetovne vojne, leta 1947. Operacija je tako uspela, kljub neprimerno več izgubami kot načrtovano. Med samo operacijo se je izkazalo, da čolni z leseno konstrukcijo niso primerni za izvajanje takih nalog, saj je bila večina onesposobljenih še preden so lahko izkrcali komandose. Zaradi tega so pričeli z načrtovanjem in gradnjo posebnih amfibijskih plovil, ki so se izkazala neprimerno bolje.
V spomin na operacijo so v pristanišču Falmouth postavili spomenik z naslednjim napisom: 
Pozneje so spomenik prestavili na pomol princa Walesa v Falmouthu, kjer sta ga 11. junija 2008 ponovno odkrila grof in grofica Cornwalla.
Med 27. in 28. marcem 1982, na 40. obletnico operacije, je kraljica Elizabeta II. Britanska povabila člane društva St. Nazaire, da se vrnejo v francosko pristanišče na krovu Royal Yacht Britannia.
Na podlagi operacije so posneli več filmov in dokumentarcev. Leta 1968 je izšel film Attack on the Iron Coast. Leta 1973 je BBC izdal televizijski dokumentarec, v katerem so sodelovali tudi nekateri preživeli; predvajan je bil 26. marca 1974 na večer 32. obletnice operacije. Leta 2007 je britanski televizijski voditelj in pisatelj Jeremy Clarkson napisal in predvajal eno urni televizijski dokumentarec Jeremy Clarkson: The Greatest Raid of All Time, ki ga je režisiral Richard Pearson in produciral Andy Wilman za North One Television. James Dorrian, avtor dveh knjig o operaciji, je sodeloval kot svetovalec.
Operacijo so vključili tudi v videoigro Medal of Honor: European Assault. Igralec prevzame vlogo ameriškega poročnika Williama Holta (kljub temu, da v operaciji niso sodelovali Američani), medtem ko so vsi drugi zavezniki Britanci. Igralec mora uničiti nemške rezervoarje za gorivo, nato pa uničiti še elektrarno ter pobegnili izven pristanišča na deželo.
Saint-Nazaire: Operation Chariot - 1942: Battleground French Coast; James G Dorrian; Pen & Sword Books, 2006: ISBN 1-84415-334-7 (www.jamesgdorrian.com)
St. Nazaire 1942, The Great Commando Raid; Osprey Campaign Series #92, Ken Ford; Osprey Publishing, 2001; ISBN 1-84176-231-8 .
Storming St. Nazaire; James G. Dorrian; Leo Cooper, London 1998; ISBN 0-85052-419-9 .
St. Nazaire Commando; Stuart Chant-Sempill; John Murray, London 1985; ISBN 0-89141-315-4 .
Forgotten Voices of the Second World War; Max Arthur; Ebury Press, London 2004; ISBN 0-09-189734-3
Turned Towards the Sun;Michael Burn; Michael Russell (Publishing) Ltd, Great Britain 2003; ISBN 0-85955-280-2.
The Greatest Raid of All; C.E. Lucas Phillips; William Heinemann Ltd, London 1958.
I Was There! - We Went With the Raiders to St. Nazaire, The War Illustrated, May 1, 1942.
Ósmansko cesárstvo ali Otománsko cesárstvo (osmansko turško:دولتِ عَليه عُثمانيه, Devlet-i ʿAliyye-yi ʿOsmâniyye - Vzvišena osmanska država, sodobno turško: عپمانلى دولتى, Osmanlı Devleti - Osmanska država ali Osmanlı Imparatorluğu - Osmansko cesarstvo),  je bila večetnična država, ki je obstajala od 27. julija 1299 do 29. oktobra 1923 (624 let).
Cesarstvo je ustanovil Osman I. iz turškega plemena Oguzov v vzhodni Anatoliji, po katerem je vladajoča dinastija Osmanov dobila ime. Bilo je eno največjih cesarstev, ki je na višku svoje moči v 16. in 17. stoletju obsegalo ozemlje Jugovzhodne Evrope, Bližnjega vzhoda in severne Afrike. Imelo je 29 provinc in številne vazalne države. Nekatere države je cesarstvo absorbiralo, druge pa so imele različne oblike neodvisnosti.  Zaradi fevdne prisege zvestobe osmanskemu sultanu in kalifu ali okupacije je občasno vladalo tudi oddaljenim čezmorskim ozemljem. S prisego zvestobe na primer je leta 1656 je dobilo sultanat Ačeh na severu Sumatre, z začasno okupacijo leta 1585 pa otok Lanzarote v Atlantskem oceanu.V diplomaciji zahodnoevropskih držav so cesarstvo pogosto imenovali Visoka porta, kar pomeni visoka vrata. Naziv je nastal iz starega orientalskega običaja, da je vladar sprejemal goste in tuje diplomate pred mestnimi vrati ali pred vrati svoje palače. Naziv je imel tudi simboličen pomen in je jasno kazal na mejo med Evropo in Azijo.
Na Zahodu so ga imenovali tudi Turško cesarstvo oziroma Turčija, čeprav so prebivalci cesarstva zase in za svojo državo dosledno uporabljali nazive osmanski/Osman/Osmansko cesarstvo. Naziv Turek je imel v cesarstvu celo negativen prizvok.
Leta 1453 so Osmani osvojili Konstantinopel, ga preimenovali v Istanbul in ga razglasili za svojo prestolnico. Ko so med vladanjem Sulejmana Veličastnega (vladal od 1520 do 1566) osvojili obširna ozemlja ob vzhodnem Sredozemlju, je cesarstvo za nekaj stoletij postalo središče interakcij med Vzhodom in Zahodom.
Osmansko cesarstvo je bilo de facto ukinjeno 1. novembra 1922, de iure pa z lausannsko mirovno pogodbo 24. julija 1923. Nasledila ga je Republika Turčija, ki je bila uradno razglašena 29. oktobra 1923.
Proti koncu 13. stoletja je Seldžuški sultanat Rum postal šibka umetna država in vazal mongolskega Ilkanata. V turškem delu Anatolije je nastala množica majhnih neodvisnih kneževin, tako imenovanih gazi emiratov ali bejlukov. Do leta 1300 je oslabelo Bizantinsko cesarstvo izgubilo večino svojih anatolskih provinc, iz katerih je nastalo deset turških emiratov. Emirat v okolici Eskişehirja v zahodni Anatoliji, v katerem je vladal Osman I., je razširil svojo oblast do meje Bizantinskega cesarstva. Za svojo prestolnico je izbral Burso in začrtal prvi politični razvoj države. Za svoj pogum je dobil nadimek Kara, ki v osmanski turščini pomeni velik ali močan. Osmana I., po katerem sta dinastija in cesarstvo dobila ime, so še dolgo po njegovi smrti občudovali kot močnega in dinamičnega vladarja.
V tem obdobju je bila ustanovljena vlada in zgrajena mreža državnih ustanov, ki se je kasneje drastično spreminjala. Vlada je uvedla sistem verske avtonomije, imenovan milet, ki je priznanim verskim in etničnim skupnostim dovoljeval, da same izvajajo svoje verske zakone in ohranjajo svojo tradicijo in jezik precej neodvisno od osrednje oblasti. Osmanski miletski sistem se šteje za zgoden primer predmodernega verskega pluralizma.V stoletju po Osmanovi smrti se je država začela širiti na vzhodno Sredozemlje in Balkan. Leta 1387 so zavzeli Solun, ki je bil pod beneško oblastjo. Osmanska zmaga v bitki na Kosovskem polju leta 1389 je pomenila konec srbske moči v regiji in odprla pot za  širitev v Evropo. Bitka pri Nikopolju leta 1396, ki se obravnava kot zadnji veliki križarski pohod v srednjem veku, ni uspela zaustaviti napredovanja zmagovitih Osmanov. Po razširitvi osmanske oblasti na Balkan, je postal ključni strateški cilj osvojitev Konstantinopla. Cesarstvo je obvladovalo skoraj vsa bivša bizantinska ozemlja okoli mesta, Bizantince pa je za nekaj časa rešil Timur Lenk, ki je napadel vzhodno Anatolijo. V bitki pri Ankari leta 1402 je zmagal in ujel sultana Bajazida I. Cesarstvo je po letu 1402 izgubilo nekaj ozemelj na Balkanu (Solun, Makedonijo in Kosovo), ki jih je ponovno osvojil Murat II. v 1430. in 1450. letih.
Ujetništvo Bajazida I. je v državi povzročilo nered in državljansko vojno, v kateri so se Bajazidovi sinovi borili za nasledstvo in je trajala od leta 1402 do 1413. Zmagal je Mehmed I., ki se je leta 1413 v Odrinu razglasil za sultana, obnovil cesarstvo in preselil prestolnico iz Burse v Odrin. Njegov vnuk Mehmed II. Osvajalec je reorganiziral državo in vojsko in 29. maja 1453 pri 21 letih osvojil Konstantinopel.
Mehmed II. je Konstantinopel izbral za novo prestolnico, ga preimenoval v Istanbul in si nadel naslov Kayser-i Rûm (rimski cesar). Grki in zahodna Evropa mu naslova niso priznali, ruski carji pa so celo sebe razglasili za naslednike bizantinskega cesarskega naslova. Da bi utrdil svoj naslov, je Mehmed II. sklenil osvojiti tudi zahodno prestolnico Rim in osmanska vojska je zasedla del Apeninskega polotoka. Zasedba se je začela 28. julija 1480 z invazijo v Otranto v Apuliji. Mehmed II. je 3. maja 1481 umrl in osmanska vojska se je zatem umaknila.
Obdobje rasti Osmanskega cesarstva se lahko v grobem razdeli na dve različni obdobji: obdobje ozemeljske, gospodarske in kulturne rasti do leta 1566, kateremu je sledilo obdobje relativnega vojaškega in političnega zastoja.
Z osvojitvijo Konstantinopla leta 1453 je cesarstvo utrdilo svoj položaj prevladujoče sile v jugovzhodni Evropi in vzhodnem Sredozemlju. Mehmed II. se je po osvojitvi mesta  sestal s pravoslavnim patriarhom Genadijem Sholarijem in sklenil sporazum, s katerim je pravoslavna cerkev v zameno za priznanje osmanske oblasti lahko obdržala svojo avtonomijo in posesti. Zaradi slabih odnosov med Bizantinskim cesarstvom in državami zahodne Evrope, ki jih je jedrnato opisal Luka Notaras v svoji slavni pripombi »Bolje sultanov turban kot papeževa mitra«, je večina pravoslavnega prebivalstva sprejela osmansko oblast kot boljšo od beneške.15. in 16. stoletje je bilo obdobje osvajanj in širjenja cesarstva globoko v Evropo in severno Afriko. Gonilna sila osvajanj na kopnem je bila disciplina in inovativnost osmanske vojske ob izdatni podpori mornarice. Mornarica je tudi utirala in varovala pomorske trgovske poti pred tekmeci: na Črnem in Egejskem morju in Sredozemlju pred italijanskimi mestnimi državami, na Rdečem morju in Indijskem oceanu pa pred Portugalci. Razcvet države je omogočal tudi nadzor nad najpomembnejšimi kopenskimi trgovskimi potmi med Evropo in Azijo.Cesarstvo je imelo v tem obdobju vrsto učinkovitih sultanov. Selim I. (1512–1520) je v bitki pri Čaldiranu porazil safavidskega šaha Ismaila I. in zelo razširil vzhodne in jugovzhodne meje cesarstva, vzpostavil osmansko oblast v Egiptu in ustanovil mornarico na Rdečem morju. Po teh osvojitvah se je začela tekma s Portugalsko za prevlado na Rdečem morju in Indijskem oceanu.
Selimov naslednik Sulejman Veličastni (1520-1566) je leta 1521 zasedel Beograd ter južni in srednji del Ogrskega kraljestva. Zahodni, severozahodni in severni del kraljestva so ostali neodvisni. Po zmagi v bitki pri Mohaču leta 1526 je vzpostavil osmansko oblast na ozemlju današnje Madžarske (razen zahodnega dela) in drugih srednjeevropskih ozemljih. Leta 1529 je oblegal Dunaj, a se je moral zaradi prihajajoče zime umakniti. Leta 1532 je z vojsko, ki je štela 120.000 do 140.000 mož, ponovno napadel Dunaj. Napad se je končal z neuspešnim obleganjem Kőszega 97 km južno od Dunaja in avgustovskim deževjem, tako da se je moral umakniti.
Po ponovnih vdorih Osmanov v letu 1543 je cesar Svetega rimskega cesarstva Ferdinand I. Habsburški leta 1547 uradno priznal osmansko oblast na Ogrskem. Med Sulejmanovo vladavino so postale tributarne kneževine Osmanskega cesarstva tudi Transilvanija, Vlaška in v presledkih Moldavija. Na vzhodu so Osmani leta 1535 zasedli Bagdad, s čemer so dobili nadzor nad Mezopotamijo in pomorski dostop do Perzijskega zaliva. Proti koncu Sulejmanove vladavine je imelo cesarstvo petnajst milijonov prebivalcev.Pod Selimom I. in Sulejmanom I. je cesarstvo postalo dominantna pomorska sila, ki je obvladovala večino Sredozemlja. Osmanska mornarica pod poveljstvom admirala Barbarosa Hajredin Paše je dosegla številne zmage nad mornaricami krščanskih držav, osvojila Tunizijo in Alžirijo, ki sta bili pod špansko oblastjo, in evakuirala muslimane in Jude iz Španije, kjer jih je po letu 1492 preganjala španska inkvizicija. Begunce so naselili predvsem v Solunu, Istanbulu in na Cipru.
Mornarica in vojska francoskega kralja Franca I. sta leta 1543 osvojili Nico, ki je bila v posesti Svetega rimskega cesarstva. Francija in Osmansko cesarstvo sta bili v tem obdobju močni zaveznici, ki sta s skupnimi močmi kljubovali prevladi Habsburžanov v južni in srednji Evropi. Državi sta sodelovali tudi na gospodarskem področju in Francija je dobila pravico do prostega in neobdavčenega trgovanja s cesarstvom. Cesarstvo je v tem obdobju postalo pomemben in priznan del evropske politične sfere in sklenilo vojaško zvezo s Francijo, Angleškim kraljestvom in Nizozemsko republiko proti habsburški Španiji, Italiji in habsburški Avstriji.
Naraščanje osmanske pomorske premoči v 16. stoletju je izzivalo rastoče pomorske države zahodne Evrope, predvsem Portugalsko v Perzijskem zalivu, na Indijskem oceanu in Molukih. Osmanska blokada morskih poti proti vzhodu in jugu je prisilila evropske države k iskanju novi poti do kitajske svile in začimb, ker so bile tudi stare kopenske poti pod osmanskim nadzorom. 
Na kopnem je bilo cesarstvo zelo obremenjeno s stalnimi vojnami z Avstrijo in Perzijo, ki sta bili zelo oddaljeni bojišči. Komuniciranje in vzdrževanje vojske po dolgih oskrbovalnih poteh je izčrpalo državne vire, tako da je vojskovanje na morju postalo nevzdržno in neuspešno. Vedno večji vojaški pritiski na zahodnih in vzhodnih mejah cesarstva so nazadnje onemogočili tudi obsežnejše učinkovito in dolgoročno vojskovanje na kopnem.
V dolgem obdobju slabega vladanja šibkih sultanov so se začele krhati tudi nekoč učinkovite vojaške in upravne strukture. Cesarstvo je kljub težavam ostalo glavna ekspanzionistična sila vse do bitke pri Dunaju leta 1683, ki je označila konec osmanske ekspanzije v Evropo.
Zahodnoevropske države so poskušale obiti kopenske trgovske poti, ki so jih nadzirali Osmani, in njihov trgovski monopol ter začele utirati nove pomorske trgovske poti proti Aziji. Ogromen dotok španskega srebra iz Novega sveta je povzročil veliko razvrednotenje osmanske valute in divjo inflacijo, kar je imelo negativne posledice za vse sloje osmanske družbe.
Širitev Moskovske velike kneževine med vladavino Ivana IV. (1533–1584)  proti Volgi in Kaspijskemu jezeru na račun tatarskih kanatov je prekinilo severne trgovske poti. Mehmed Paša Sokolović, veliki vezir sultana Selima II., je zato predlagal ambiciozen načrt za graditev kanala med Donom in Volgo, ki se je začel graditi junija 1569, kombiniran z napadom na Astrahan. Načrt je spodletel in dela na kanalu so pred zimo opustili. Cesarstvo se je vrnilo k stari strategiji izkoriščanja Krimskega kanata kot branika proti Rusiji in krimski kan Devlet I. Giraj je leta 1571 z osmansko pomočjo požgal Moskvo. Naslednje leto so pohod ponovili in bili v molodinski bitki poraženi. Krimski kanat je nadaljeval z napadi na Moskvo do konca 17. stoletja, z roparskimi vpadi v vzhodno Evropo pa vse do leta 1778, ko ga je premagala Carska Rusija.
V južni Evropi se je ustanovila koalicija katoliških držav pod vodstvom Filipa II. Španskega, ki je ogrozila osmansko pomorsko premoč na Sredozemlju. Koalicijska flota je leta 1571 premagala Osmane v bitki pri Lepantu in razblinila podobo o nepremagljivosti osmanske mornarice. Sodobni zgodovinarji pripisujejo bitki bolj simboličen kot vojaški pomen, saj je cesarstvo v samo šestih mesecih po bitki zgradilo novo floto s približno 250 ladjami, med katerimi je bilo tudi osem sodobnih težkih galej. Samo v ladjedelnicah v Istanbulu so na višku gradnje splovili po eno ladjo na dan. Veliki vezir je v pogovoru z beneškim ministrom poraz komentiral z izjavo: »Z zasedbo Cipra smo vam odsekali roko, z zmago nad našo mornarico pa ste nam samo obrili brado«. Obnovitev osmanske vojne mornarice je leta 1573 prisilila Beneško republiko k podpisu mirovne pogodbe in Osmansko cesarstvo se je lahko razširilo in utrdilo svoj položaj v severni Afriki.V nasprotju z Afriko so se meje s Habsburžani ustalile. Na mejah je bilo relativno malo spopadov, predvsem zaradi posedovanja posameznih trdnjav. Zatišje je bilo posledica utrditve habsburške obrambe in geografske omejitve. Dunaj je bil namreč v tistem času skrajna meja, ki jo je lahko dosegla osmanska vojska na pohodu od zgodnje pomladi do pozne jeseni. Drug pomemben vzrok so bile težave, ki jih je cesarstvu povzročalo vojskovanje na dveh zelo oddaljenih frontah: s Habsburžani na zahodu in drugimi rivalskimi islamskimi državami, na primer s Safavidi iz Perzije, na vzhodu.
Na bojišču je začela osmanska vojska postopoma zaostajati za evropsko vojaško tehnologijo, ker je inovativnost njene vojske, ki je bila gonilna sila širjenja cesarstva, zadušil naraščajoč verski in intelektualni konzervativizem. Spremembe v evropski vojaški taktiki in oborožitvi so povzročile, da je nekoč strah vzbujajoča osmanska lahka konjenica - spahije  izgubila svojo vojaško vlogo. Dolga vojna proti habsburški Avstriji (1593–1606) je sprožila potrebo po večjem številu pešakov, oboroženih s strelnim orožjem, kar se je odrazilo v manj strogi naborniški politiki in znatnem povečanju števila janičarskih enot. Takšna politika je povzročila nedisciplino, zmanjšanje učinkovitosti in odkrite upore v vojaških enotah, s katerimi se je vlada sicer spoprijemala, vendar jih ni niti v kasnejših obdobjih dokončno rešila. Z razvojem pehotne taktike z enotami kopjanikov in strelcev (arkebuzirjev in mušketirjev) in kasnejše linearne taktike z vedno večjim številom strelcev so evropske vojske postale smrtonosne za masovno pehoto v gostih formacijah, kakršno je imela osmanska vojska. V njihovo vojsko so bili vpoklicani tudi iregularni ostrostrelci (sekban), ki so se po demobilizaciji pretvorili v razbojnike in v dželalskih uporih (1595–1610) povzročili v Anatoliji splošno anarhijo. Do leta 1600 je število prebivalcev doseglo trideset milijonov, zato je dodaten pritisk za vlado povzročalo tudi pomanjkanje obdelovalne zemlje.17. stoletje kljub temu ni bilo samo obdobje stagnacije in upadanja, ampak tudi ključno obdobje, v katerem se je osmanska država in njene strukture začela prilagajati novim notranjim in zunanjim pritiskom in novi politični realnosti.
Obdobje poznega 16. stoletja in prve polovice 17. stoletja se imenuje tudi ženski sultanat, ker je v njem prevladoval politični vpliv harema. V tem obdobju so v imenu mladih sultanov vladale njihove matere - valide sultan. Njihovo vladanje ni bilo povsem brez prejšnjega zgleda. Hürrem Sultan, bolj znana kot Roksolana, priležnica in zatem prva žena Sulejmana I., se je na začetku 1530. let proglasila za naslednico prve valide sultan Nurbanu Sultan in je bila po pisanju beneškega diplomata Andrea Girittija »ženska skrajne dobrote, poguma in modrosti«. Neprimernost Ibrahima I. (1640–1648) in mladoletnost Mehmeda IV. sta leta 1646 povzročili resno vladno krizo, ki so jo premostile žene iz sultanovega harema. Najbolj prominentni sta bili Kösem Sultan in njena snaha Turhan Hatice, katerih politično rivalstvo je kulminiralo s Köseminim umorom leta 1651.
Obdobje ženskega sultanata je odprlo pot v zelo pomembnemu obdobju od leta 1656 do 1703, v katerem je državo vodila vrsta velikih vezirjev iz albanske družine Köprülü. Prvi je bil osemdesetletni Köprülü Mehmed Paša, ki je položaj velikega vezirja sprejel 15. septembra 1656, ko je od valide Turhan Hatice dobil absolutna pooblastila in zagotovila, da se ne bo vmešavala v njegovo politiko. Konzervativni Mehmed Paša je s trdo roko uspešno obnovil centralno oblast in vojaški zagon. Enako politiko je vodil tudi njegov sin in naslednik Köprülü Fazıl Ahmed, ki je bil veliki vezir od leta 1661 do 1676. Vezirjem iz družine Köprülü je uspelo obnoviti vojaške uspehe, ponovno vzpostaviti  oblast v Transilvaniji in leta 1669 dokončno osvojiti Kreto. Leta 1676 so osvojili poljsko južno Ukrajino in Podolje s trdnjavama Hotin in Kamjanec-Podoljski.
Obdobje obnovljene samozavesti se je končalo s težkim porazom, ko je veliki vezir maja 1683 z ogromno vojsko ponovno poskušal osvojiti Dunaj. Osmanska vojska je usodno zavlačevala s končnim napadom na mesto, medtem pa so se uspele združiti habsburške, cesarske in poljske sile pod poveljstvom poljskega kraja Jana Sobieskega in ga v bitki pri Dunaju 11. septembra 1683 prepričljivo premagale.Evropske države so izkoristile osmanski poraz in leta 1684 ustanovile Sveto ligo, v kateri so  bili Sveto rimsko cesarstvo, poljsko-litovsko združeno kraljestvo in Beneška republika. Leta 1686 se je ligi priključila tudi carska Rusija. Liga je petnajst let uspešno vojskovala z Osmanskim cesarstvom in dosegla, da se je 26. januarja 1699 v Sremskih Karlovcih podpisala mirovna pogodba. Osmansko cesarstvo je izgubilo obsežna evropska ozemlja, med drugim tudi Osmansko Ogrsko. Cesarstvo je doseglo točko, v kateri ni bilo več sposobno učinkovito voditi nepopustljive ekspanzionistične politike proti evropskim rivalom in je bilo prisiljeno, da preide v obrambo.
V tem obdobju sta vladala samo dva sultana, ki sta obvladovala cesarsko politiko in vojsko: prodorni Murat IV., ki je kljub kratkotrajnem vladanju (1623-1640) leta 1635 ponovno osvojil Erevan in leta 1639 Bagdad in ponovno vzpostavil centralno oblast. Drugi je bil Mustafa II. (1695-1703), ki je leta 1695-1696 vodil osmanski protinapad proti Habsburžanom v Ogrski in v bitki pri Senti 11. septembra 1697 doživel katastrofalen poraz.
V tem obdobju je večino cesarskega ozemlja na Balkanu zasedla habsburška država. Nekateri deli cesarstva, na primer Egipt in Alžirija, so postali domala neodvisni, kasneje pa so prišli pod vpliv Britanije in Francije. V 18. stoletju je centralizirana oblast odprla pot različnim stopnjam in oblikam provincialne avtonomije, ki so jo uživali lokalni guvernerji in upravitelji. Cesarstvo je v 18. In 19. stoletju vodilo več vojn z Ruskim cesarstvom.
Dolgo obdobje osmanske stagnacije zgodovinarji običajno imenujejo obdobje zgrešenih reform. V drugem delu tega obdobja je prišlo do šolske in tehnološke reforme in odpiranja visokih šol, na primer Tehnične univerze v Istanbulu. Osmanska znanost in tehnologija sta se zelo zgledovali po srednjem veku, v katerem je bilo šolstvo sinteza klasičnega učenja islamske filozofije in matematike in poznavanja kitajskih dosežkov v tehnologiji, na primer smodnika in magnetnega kompasa. Razmišljanje je bilo nazadovalno in nazadnjaško. Cehi pisarjev na primer  so ožigosali tiskarsko stiskalnico kot vražji izum in za 43 let odložili uporabo Gutenbergovega izuma iz leta 1450. Prvo tiskarno so v Istanbulu odprli šele leta 1493 sefardski Judi, ki so leta 1492 pred inkvizicijo zbežali iz Španije. Ko so leta 1734 ustanovili artilerijsko šolo, v kateri so poučevali francoski učitelji po zahodnih zgledih, je islamski kler ustanovitev uspešno preprečil na osnovi teodiceje. Artilerijsko šolo so zato napol tajno ponovno odprli šele leta 1754.V tulipanskem obdobju (turško: Lâle Devri), ki je dobilo ime po ljubezni  sultana Ahmeda III. do tulipanov in njihovega simboliziranja njegove miroljubne politike, se je osmanska politika do Evrope spremenila. Po osmanski zmagi proti Rusom med pohodom na Prut v veliki severni vojni leta 1711 in podpisu mirovne pogodbe v Požarevcu  21. julija 1718 se je začelo obdobje miru, ki je trajalo do leta 1730. Cesarstvo je začelo utrjevati obmejna mesta na Balkanu, da bi se lahko uspešno upirala evropski ekspanziji. Začele so se tudi druge poskusne in neodločne reforme: znižanje davkov, poskusi izboljšanja podobe osmanske države in prvi poskusi zasebnih investicij in podjetništva. V poznem 18. stoletju je bilo Osmansko cesarstvo poraženo v več vojnah z Rusijo. Porazi so privedli do zaključka, da so reforme norega Petra, kot so imenovali carja Petra Velikega, dale Rusom zagon, zato bi moralo tudi samo uvesti zahodne tehnologije.Osmanske vojaške reforme so se začele med vladanjem Selima III. (1789–1807), ki je prvi poskusil obširneje modernizirati vojsko na evropskih mejah cesarstva. Poskus je naletel na odpor reakcionarnih sil, delno verskih voditeljev, predvsem pa janičarskih enot, ki so postale anarhične in neučinkovite. Ljubosumje zaradi privilegijev in kljubovanje spremembam je sprožilo njihov upor, v katerem je Selim izgubil prestol in življenje. Njegova prizadevanja so kljub neuspehu odločilno vplivala na nepričakovan in krvav pokol in ukinitev janičarjev leta 1826, ki ga je izvedel Osmanov energični naslednik Mahmud II..
Prva srbska vstaja (1804–1815) je označila začetek obdobja oblikovanja narodov na Balkanu. Suverenost Srbije kot dedne monarhije z lastno dinastijo Karađorđevićev je bila potrjena leta 1830. Leta 1821 so vojno za neodvisnost napovedali Grki. Vstaji, ki se je začela v Moldaviji kot diverzija, je sledila glavna revolucija na Peloponezu. Peloponez je skupaj s pokrajinami na severni obali Korintskega zaliva postal leta 1829 prvo neodvisno ozemlje v Osmanskem cesarstvu. Suverene države Kneževina Srbija, Vlaška, Moldavija in Črna gora so dobile neodvisnost v 1860-ih in 1870-ih letih.
V tem obdobju se je cesarstvo soočilo z grožnjami z invazijo in okupacijo, zato ni več izzivalo sporov in je začelo kovati  zavezništva z evropskimi državami, na primer s Francijo, Nizozemsko, Britanijo in Rusijo. V Krimski vojni proti Rusiji na primer se je združilo z Britanijo, Francijo in Sardinskim kraljestvom.
Krimska vojna je povzročila eksodus Krimskih Tatarov. Od 300.000 Tatarov, ki so živeli v provinci Tauride, se jih je v več valovih približno 200.000 preselilo v Osmansko cesarstvo. Proti koncu kavkaških vojn je domove na Kavkazu zapustilo tudi mnogo Čerkezov. Od 19. stoletja do danes se je v cesarstvo preselil tudi velik del muslimanskih prebivalcev z Balkana, Kavkaza, Krima in Krete, kjer je bilo na začetku 19. stoletja 45 % prebivalcev islamske veroizpovedi. Priseljenci, ki so jih domačini imenovali muhadžirji, so imeli velik vpliv na izoblikovanje države. Leta 1922, ko je cesarstvo prenehalo obstajati, so polovico mestnega prebivalstva Turčije sestavljali potomci muslimanskih beguncev iz Rusije. Prebegli Krimski Tatari so konec 19. stoletja igrali pomembno vlogo v poskusih modernizacije osmanskega šolstva.
V tanzimatskem obdobju (iz arabskega tanzîmât – reorganizacija) (1839–1876) je vlada uvedla vrsto temeljnih reform, ki so ustvarile precej sodobno naborniško armado, posodobile bančni sistem in zamenjale cehe s sodobnimi tovarnami. Cesarski odlok o reformah (Islâhat Hatt-ı Hümâyûnu ali Islâhat Fermânı), ki je bil objavljen 18. februarja 1856, je vsem državljanom zagotovil enakost ne glede na njihovo narodnost in veroizpoved in še razširil obseg svoboščin, ki jih je leta 1839 določil hatišerif iz Gülhane (Hatt-ı Şerif). Krščanski mileti so dobili privilegije, kakršna je bila na primer armenska nacionalna ustava iz leta 1863. Divan je odobril tudi Kodeks predpisov s 150 členi, ki ga je zasnovala armenska inteligenca, in ustanovljena je bil armenska nacionalna skupščina. V obdobju tanzimata je krščansko prebivalstvo cesarstva zaradi večje izobraženosti prehitelo muslimansko večino, kar je med delom muslimanskega prebivalstva povzročilo nezadovoljstvo. Leta 1861 so imeli kristjani 571 osnovnih šol in 94 srednjih šol s 140.000 učenci in dijaki, kar je v tistem času močno presegalo število muslimanskih šolarjev. Muslimanski otroci so se še vedno večino časa  ukvarjali z učenjem arabščine in islamske teologije.  Kristjani so zato igrali pomembno vlogo v gospodarstvu.  Leta 1911 je bilo od skupno 654 podjetij v Istanbulu kar 528 podjetij v lasti etničnih Grkov.Reformistično obdobje je doseglo višek z ustavo, imenovano Kanûn-ı Esâsî (Temeljni zakon) in razglašeno 23. novembra 1876. Ustava je uzakonila svobodo veroizpovedi in enakost vseh državljanov pred zakonom. Prva ustavna doba (Birinci Meşrûtiyet Devri) je bila kratkotrajna, ideja osmanizma pa se je ohranila. Skupina reformatorjev - mladoosmanov, ki so se šolali večinoma na zahodnih univerzah, je bila prepričana, da bi bila pravi odgovor na naraščajoče socialne nemire v državi ustavna monarhija. Leta 1876 so z državnim udarom prisilili sultana Abdulaziza (1861–1876) k odstopu v korist Murata V. Novega sultana, ki je bil duševni bolnik, so že čez nekaj mesecev odstavili. Na prestol so kot njegovega naslednika povabili Abdulhamida II. (1876–1909) pod pogojem, da bo razglasil ustavno monarhijo, kar je tudi storil  23. novembra 1876. Parlament je živel samo dve leti, potem pa ga je sultan razpustil. Ko so sultana prisilili, da ga ponovno skliče, je namesto tega razpustil tudi predstavniško telo in Kanûn-ı Esâsî se je izjalovila.
V 19. stoletju se je v mnogih državah v Evropi pojavil nacionalizem, ki je zajel tudi dele Osmanskega cesarstva. Nastajajoča narodna zavest je skupaj z rastočim etničnim nacionalizmom ustvarila nacionalistično miselnost, ki je bila ena od najpomembnejših idej, ki so z zahoda prodrle v Osmansko cesarstvo. Število revolucionarnih političnih strank je začelo dramatično naraščati. Upori na osmanskem ozemlju v 19. stoletju so imeli dolgoročne posledice in so odločno vplivali na velik del osmanske politike na začetku 20. stoletja. Mnogo osmanskih Turkov se je začelo spraševati, ali je bila za to kriva državna politika, drugi pa so menili, da so bili vzroki za  etnične spore zunanji in niso bili povezani z vlado. V tem obdobju je bilo sicer tudi nekaj napredka, sposobnost države, da bi razrešila etnične spore, pa je bila zelo vprašljiva.
Prva balkanska dežela, ki je razglasila svojo neodvisnost od Osmanskega cesarstva leta 1821, je bila Grčija. Porta jo je uradno priznala leta 1829, ko se je končala grška vojna za neodvisnost.
Tanzimatske reforme niso ustavile vzhajajočega nacionalizma v Donavskih kneževinah in Kneževini Srbiji, ki je bila delno neodvisna že skoraj šest desetletij. Leta 1875 sta tributarni kneževini Srbija in Črna gora in združeni kneževini Vlaška in Moldavija enostransko razglasili svojo neodvisnost od Osmanskega cesarstva. Sledila je rusko-osmanska vojna (1877-1878) in cesarstvo je vsem trem vstajniškim narodom podelilo neodvisnost. Neodvisnost je dobila tudi Bolgarija (kot Kneževina Bolgarija). Njeni prostovoljci so se udeležili na strani uporniških narodov.
Berlinski kongres (13. junij - 13. julij 1878) je bil srečanje državnikov vodilnih evropskih držav in Osmanskega cesarstva, na katerem naj bi po uničujoči ruski zmagi v rusko-turški vojni (1877-1778) stabilizirali in reorganizirali Balkan in priznali nove države. Kongresu je predsedoval nemški kancler Otto von Bismarck, ki je poskušal vzpostaviti takšne meje novih držav, ki bi do skrajnosti zmanjšale verjetnost novih vojn in pri tem upošteval zmanjšano moč Osmanskega cesarstva in različne interese velikih sil.
Rezultat kongresa je bilo veliko zmanjšanje osmanskih ozemelj v Evropi. Znotraj Osmanskega cesarstva je bila ustanovljena avtonomna Kneževina Bolgarija, kateri pa niso dodelili vsega njenega prejšnjega ozemlja. Izgubila je Vzhodno Rumelijo, ki je pod posebno upravo pripadla osmanski državi, in Makedonijo, za katero so Osmani obljubili temeljite reforme. Romunija je dobila popolno neodvisnost, vendar je morala Rusiji vrniti del Besarabije. Srbija in Črna gora sto končno dobili popolno neodvisnost, vendar na manjših ozemljih. Avstro-Ogrska je z mednarodnim mandatom okupirala osmansko provinco Bosno in Hercegovino in Sandžak. Avstrijci so izkoristili politične nemire v Osmanskem cesarstvu in leta 1908 anektirali Bosno in Hercegovino, hkati pa so se umaknili iz Sandžaka. Rusija, ki je bila na kongresu prisotna kot zmagovalec, je bila besna zaradi ponižujoče obravnave, ki jo je doživljala na kongresu. Avstrija, ki je dobila velik del osmanskega ozemlja, je razjezila Južne Slovane, kar je privedlo do več desetletij dolgih napetosti v Bosni in Hecegovini, Bismarck pa je postal tarča sovraštva ruskih nacionalistov in panslavistov, ker je na Balkanu preveč zagovarjal interese Avstrije.Združeno kraljestvo je za svoje zagovarjanje osmanskih interesov na Balkanu leta 1878 dobilo upravo na Cipru. Leta 1882 je pod pretvezo, da pomaga osmanski vladi zatreti Urabijev upor v Egiptu, poslala tja svojo vojsko in s tem dobila popoln nadzor nad obema ozemljema. 5. novembra 1914 sta bila Ciper in Egipt, formalno pod osmansko oblastjo, priključena Veliki Britaniji z izgovorom, da je Osmansko cesarstvo vstopilo v prvo svetovno vojno na strani centralnih sil. Francija je na podoben način leta 1881 okupirala Tunizijo.
Sklepe kongresa so sprva pozdravljali kot velik dosežek za vzpostavitev miru in stabilizacijo meja, vendar večina udeležencev s sklepi ni bila povsem zadovoljna. Zamere so zato tlele in dokončno izbruhnile v prvi balkanski vojni leta 1912. Srbija, Bolgarija in Grčija so pridobile nekaj ozemlja, vendar manj, kot so ga želele. Osmansko cesarstvo, ki so ga v tistem času imenovali bolnik Evrope, je bilo ponižano in zelo oslabljeno, obremenjeno z notranjimi nemiri in zato zelo ranljivo.
Leta 1882 so britanske sile pod pretvezo, da prinašajo mir, okupirale Egipt. Egipt in Sudan sta de iure ostala osmanski provinci vse do leta 1914, ko se je Osmansko cesarstvo v prvi svetovni vojni priključilo centralnim silam. Velika Britanija je kot protiukrep priključila obe omenjeni provinci in Ciper. Druge province v severni Afriki je Osmansko cesarstvo izgubilo v obdobju od leta 1830 do 1912. Najprej je izgubilo Alžirijo, ki jo je leta 1830 okupirala Francija, zatem Tunizijo, ki jo je Francija okupirala leta 1881 in nato še Libijo, ki jo je leta 1912 okupirala Italija.
Armenija je  kljub temu, da je s tanzimatskimi reformami dobila ustavo in narodno skupščino, od osmanske vlade zahtevala izvršitev 61. člena berlinske mirovne pogodbe iz leta 1878. V odgovor na pritiske evropskih sil, ki so sledili armenskim zahtevam, je sultan Abdul Hamid II. poslal v vzhodno Anatolijo (Osmansko Armenijo) polke lahke konjenice - hamidije (Hamidiye Alayları), ki so bili sestavljeni v glavnem iz neregularnih konjeniških enot rekrutiranih Kurdov. V obdobju 1894-1896 je bilo v tako imenovanih hamidijskih pokolih po celem cesarstvu ubitih 100.000–300.000 Armencev. Da bi pritegnili pozornost Evrope, so armenski militanti leta 1896 zasedli sedež Državne banke v Istanbulu, vendar iz Evrope niso dobili nobene pomoči.
Cesarstvo je imelo zaradi vračanja javnega dolga velike gospodarske težave, zato je ustanovilo Svet za upravljanje z državnim javnim dolgom (Düyun-u Umumiye-i Osmaniye Varidat-ı Muhassasa İdaresi). Glavni vzrok, da zahodne sile do konca  konca 19. stoletja niso napadle in zasedle Osmanskega cesarstva, je bilo vzdrževanje ravnotežja sil na tem področju. Tako Avstrija kot Rusija sta želeli povečati svoje vplivno območje na račun Osmanskega cesarstva, pri čemer jih je zadrževala predvsem Velika Britanija, ki se je bala ruske prevlade na vzhodnem Sredozemlju.
Drugo ustavno obdobje (turško: İkinci Meşrûtiyet Devri) se je začelo po mladoturški revoluciji 3. julija 1908 s sultanovo objavo, da bo ponovno uveljavil ustavo iz leta 1876 in sklical državni parlament. V tem obdobju sta prevladovali politiki Odbora za združitev in napredek (turško: İttihâd ve Terakkî Cemiyeti) in gibanja, ki je postalo znano kot mladoturki (turško: Jön Türkler). Avstro-Ogrska je izkoristila notranje spore in leta 1908 uradno pripojila Bosno in Hercegovino in umaknila svojo vojsko iz Sandžaka. Med italijansko-osmansko vojno (1911-1912), v kateri je cesarstvo izgubilo Libijo, je balkanska liga cesarstvu napovedala vojno. V prvi balkanski vojni  (1912–1913)   je cesarstvo izgubilo ves Balkan razen vzhodne Trakije in zgodovinske prestolnice Edirne (Odrin). Približno 400.000 muslimanov se je v strahu pred grškim, srbskim in bolgarskim maščevanjem skupaj z osmansko vojsko umaknilo z Balkana.Pomembno vlogo za začetek prve svetovne vojne je igrala bagdadska železniška proga, ki je bila pod nemško upravo in je postala vir mednarodnih napetosti.
Mladoturška vlada je avgusta 1914 podpisala tajno pogodbo, s katero je sklenila osmansko-nemško zvezo proti skupnemu sovražniku Rusiji. Cesarstvo je vstopilo v prvo svetovno vojno po incidentu z nemškima vojnima ladjama Göben in Breslau, ki sta se pred britanskimi zasledovalci zatekli v Istanbul. Obe ladji sta bili uradno premeščeni v osmansko mornarico, v resnici pa sta ostali pod nemškim poveljstvom in napadli rusko vojno luko Sevastopol.
Osmansko cesarstvo je v prvih letih vojne doseglo nekaj pomembnih zmag, na primer v bitki za Galipoli in obleganju Kuta, doživelo pa je tudi nekaj težkih porazov, na primer v kavkaškem pohodu proti Rusom. Združene države Amerike niso nikoli napovedale vojne Osmanskemu cesarstvu.Ko je leta 1915 ruska kavkaška armada s podporo enot armenskih prostovoljcev z ruskega dela Kavkaza in nekaj osmanskih Armencev nadaljevala s prodiranjem v vzhodno Anatolijo, je osmanska vlada izdala Tehcirski zakon (turško: Tehcir Kanunu) in na njegovi osnovi začela z deportacijami etničnih Armencev, predvsem iz provinc v bližini rusko-osmanske fronte. Deportacije so postale znane kot armenski genocid. S prisilnimi pohodi in pokoli so osmanske oblasti pregnale Armence iz vzhodne Anatolije na jug v Sirijo in Mezopotamijo. Ocene, koliko ljudi je med deportacijami umrlo, so različne. Sodobni podatki turškega izvora trdijo, da jih je bilo 300.000, zgodnje zahodne raziskave pa trdijo, da jih je bilo 600.000. Sodobne zahodne in armenske raziskave kažejo, da je bilo žrtev od 1.000.000 do 1.500.000.Arabska vstaja, ki se je začela leta 1916, je obrnila vojno srečo na bližnjevzhodni fronti, kjer je bilo Osmansko cesarstvo v prvih dveh leth vojne v premoči. Ko je bilo 30. oktobra 1918 v Mudrosu podpisano premirje, je bil pod osmansko oblastjo samo še majhen del Arabskega polotoka: Jemen, Asirija, mesto Medina, del severne Sirije in severni Irak. Ta ozemlja so 23. januarja 1919 zasedle britanske sile. Cesarstvo se je moralo umakniti tudi z delov bivšega Ruskega cesarstva na Kavkazu (današnje Gruzije, Armenije in Azerbajdžana), ki so jih zasedli proti koncu prve svetovne vojne, ko se je po ruski revoluciji leta 1917 z njih umaknila ruska vojska.
Po podpisu mirovne pogodbe v Sèvresu se je delitev Osmanskega cesarstva konsolidirala. Na njenih bivših ozemljih je nastalo 40 novih držav, če mednje prištevamo sporno Turško Republiko severni Ciper.
Zasedba Istanbula in Izmira je povzročila ustanovitev turškega nacionalnega gibanja, ki je pod vodstvom  Mustafa Kemala Atatürka zmagalo v turški vojni za neodvisnost (1919–1922). 1. novembra 1922 je bil  sultanat razpuščen in 17. novembra 1922 je zadnji sultan Mehmed VI. zapustil državo. Nova neodvisna velika turška narodna skupščina je bila mednarodno priznana z lausannsko pogodbo 24. julija 1923. Skupščina je 29. oktobra  1923 uradno razglasila Republiko Turčijo. Kalifat je bil razpuščen nekaj mesecev kasneje 3. marca 1924. Sultan in njegova družina so bili razglašeni za nezaželjene osebe in izgnani iz države.
Pripadnikom osmanske dinastije je Velika narodna skupščina leta 1974 podelila  pravico do pridobitve turškega državljanstva. Ko je leta 1994 umrl sin osmanskega  princa Mehmeda Abdula Kadirja Mehmed Orhan, je postal najstarejši še živeči član odstavljene dinastije Ertuğrul Osman,  vnuk sultana Abdulhamida II. Osman je mnogo let zavračal turški potni list, čeprav se je razglašal za turškega državljana. Osman je kljub takšni drži na vprašanje, ali bi želel, da se Osmansko cesarstvo obnovi, odgovoril da ne, ker »demokracija v Turčiji dobro deluje«. Leta 1992 se je prvič po izgonu vrnil v Turčijo in leta 2002 postal turški državljan.  23. septembra 2009 je umrl star 97 let  kot zadnji preživeli naslednik osmanskega prestola. V Turčiji ga imenujejo "zadnji Osman".Najstarejši preživeli član vladajoče dinastije je sedaj Osman Bajazid Osmanoğlu, drugi sin Ibrahima Tevfika, najmlajšega vnuka sultana Abdulmecida I. V rodoslovju, ki ga je preverila turška vlada, je najmlajši preživeli član dinastije turško-ameriški državljan Adnan E. Gülcür Osmanlı.
Propad Osmanskega cesarstva je bil posledica propada njegove ekonomske strukture, ki je v malen cesarstvu povzročila težave pri povezovanju gospodarsko zelo raznolikih regij. Druga težava je bila ne dovolj razvita komunikacijska tehnologija, ki ni dosegla vseh delov cesarstva. Okoliščine, v katerih je propadlo Osmansko cesarstvo, so zelo podobne okoliščinam, v katerih je propadlo Rimsko cesarstvo. Podobne so predvsem napetosti med različnimi etničnimi skupinami in nesposobnost vlad, da bi jih odpravile. V Osmanskem cesarstvu se je uvedba večjih kulturnih pravic, civilnih svoboščin in parlamentarnega sistema med tanzimatom izvedla prepozno, da bi lahko obrnila tok nacionalističnih in separatističnih teženj, ki so naraščale vse od začetka 19. stoletja.
Osmanske vlade so premišljeno razvijale svoje prestolnice Burso, Edirne (Odrin) in Istanbul v velika trgovska in industrijska središča in pri tem upoštevale, da so za razvoj mest nujno potrebni tudi trgovci in umetniki. V ta namen sta Mehmed II. (vladal 1444-1446 in 1451-1481) in njegov naslednik Bajazid II. (vladal 1481-1512)  vzpodbujala priseljevanje Judov iz raznih delov Evrope. V mnogih delih Evrope so Jude preganjali njihovi krščanski sodržavljani, zato so se vabilu radi odzvali. Naseljevali so se predvsem v Istanbulu in večjih pristaniških mestih, največ v Solunu.
Osmanska gospodarska miselnost je bila tesno povezana z osnovnimi načeli države in družbe na Bližnjem vzhodu, katere cilj  je bil utrditev in širitev vladarjeve moči in pridobivanje bogatih virov dohodkov. Končni cilj države je bil torej povečati njene dohodke brez uničevanja gospodarske osnove podložnikov, s čemer so se preprečevali socialni nemiri in ohranjala tradicionalna organizacija družbe. Državne finance in sodstvo so bili v Osmanskem cesarstvu vse do 17. stoletja organizirani bolje kot v drugih islamskih državah.Gospodarska struktura cesarstva je bila pogojena z njegovim geopolitičnim položajem med Vzhodom in Zahodom, ki je blokiral kopenske poti iz Evrope proti vzhodu in s tem vzpodbudil španske in portugalske pomorščake k iskanju novih poti na Orient. Cesarstvo je nadziralo tudi trgovino z začimbami in svilno cesto, ki jo je nekoč uporabil Marko Polo. Ko je Vasco da Gama obšel poti, ki so bile pod osmanskim nadzorom in leta 1498 vzpostavil neposredno trgovsko pot z Indijo in ko je Krištof Kolumb leta 1492 prvič priplul na Bahame, je bilo Osmansko cesarstvo na višku moči in se je raztezalo preko treh kontinentov. Sodobne študije kažejo, da so njegovo upadanje povzročile prav nove pomorske trgovske poti, ki so obšle Osmansko cesarstvo.
Državna organizacija Osmanskega cesarstva je bila zelo enostavna in je imela samo dve glavni dimenziji: vojaško in civilno upravo. Najvišji položaj v sistemu je imel sultan. Civilna uprava je temeljila na lokalnih upravnih enotah, ki so imele regionalne značilnosti. Duhovščina je bila, tako kot v Bizantinskem cesarstvu, pod državnim nadzorom. Nekateri predislamski turški običaji, ki so preživeli prilagoditev upravni in zakonodajni praksi, prevzeti iz islamskega Irana, so ostali pomembni tudi v osmanski upravi. Država je bila skladno z osmanskim razumevanjem države odgovorna predvsem za obrambo in širjenje muslimanskega ozemlja in zagotavljanje varnosti in harmonije znotraj njenih meja v okviru ortodoksne islamske prakse in dinastične suverenosti.Osmanska dinastija je bila po svojem številu in trajanju brez primere v islamskem svetu. Dinastija je bila po poreklu turška, vendar je z dinastičnimi porokami z nevestami drugih nacionalnosti kmalu izgubila turško identiteto. V vsej njeni zgodovini je bilo enajst odstavitev sultanov zaradi ogrožanja države in samo dva poskusa odstavitve vladajoče dinastije. Oba poskusa sta propadla.Z večanjem ozemlja in rastjo moči Osmanskega cesarstva so osmanski sultani zahtevali zase tudi avtoriteto najvišjega islamskega verskega vodje – padišaha oziroma kalifa – služabnika svetih mest Meke in Medine. Prvi sultan, ki je dobil naslov kalifa sunitske veje islama, je bil Selim I. (vladal 1512-1520).
Eden od najpomembnejših centrov moči na osmanskem dvoru je bil cesarski harem. Haremu je vladala valide sultan, ki se je včasih vključevala tudi v državno politiko. Valide sultan so bile še posebno vplivne v obdobju ženskega sultanata.
Novi sultani so se vedno izbirali med sinovi prejšnjega sultana. Strog izobraževalni sistem dvorne šole je imel mehanizme, ki so izločili neprimerne naslednike in podprli sposobne kandidate. Dvorna šola, ki je usposabljala tudi bodoče državne uradnike, je bila dvotirna. Na prvem tiru je bila medresa, ki je bila namenjena muslimanom in je vzgajala učenjake in državne uradnike skladno z islamsko tradicijo. Financirala se je iz vakifov, dobrodelnih skladov oziroma imovine, ki jo je darovalec – vakif namenil za splošno korist. Takšen način financiranja je omogočal, da so do znanja in višjega socialnega položaja prišli tudi otroci iz revnih družin. Na drugem tiru je bil internat za kristjane – enderûn, v katerega so vsako leto vpisali 3.000 krščanskih fantov med osmim in dvajsetim letom iz vsake štiridesete družine iz Rumelije v procesu, ki se je imenoval krvni davek (turško: devşirme).Vrhovna avtoriteta v državi je bil sultan, vendar je bila njegova politična in izvršna oblast delegirana. Državni politiki so imeli številne svetovalce in ministre, ki so se zbirali v zboru, imenovanem divan, od 17. stoletja dalje pa porta. V času, ko je bila država še emirat (beylik), so zbor sestavljali plemenski starešine. Kaneje so se v zbor vključili vojaški častniki in lokalni veljaki, na primer kot verski in politični svetovalci. Še kasneje, po letu 1320, je del sultanovih odgovornosti  prevzel veliki vezir. Veliki vezir je imel določeno neodvisnost in skoraj neomejeno moč pri imenovanju, odpuščanju in nadziranju uradnikov. V poznem 16. stoletju so se sultani umaknili iz politike in veliki vezir je postal de facto vodja države.V zgodovini cesarstva je mnogo primerov, da so lokalni guvernerji delovali povsem samostojno in celo v nasprotju s sultanom. Po Mladoturški revoluciji leta 1908 je osmanska država postala ustavna monarhija, v kateri sultan ni imel izvršne moči. Ustanovljen je bil parlament, v katerem so bili predstavniki iz vseh provinc, ki so volili vlado Osmanskega cesarstva.
Hitro rastoče cesarstvo je v upravljanje cesarstva vključevalo tudi izkušene podložnike, med njimi Albance, Grke, Armence, Srbe in Madžare. Vključevanje Grkov in drugih kristjanov, muslimanov in Judov je popolnoma spremenilo upravni sistem. Eklektična državna uprava je bila opazna tudi v diplomatski korespondenci cesarstva, ki je za dopisovanje z zahodom na začetku uporabljala grški jezik.
Eden od uspehov  Osmanskega cesarstva je bila enotnost, ki jo je med zelo raznolikim prebivalstvom omogočila miletska organizacija. Mileti so bili glavne verske skupine, ki so z dovoljenjem in pod okriljem oblasti lahko ustanovile svoje lastne skupnosti. Mileti so lahko obdržali svoje verske zakone, običaje in jezik in so bili pod sultanovo zaščito. Eden od ključev dolgoživosti osmanske države je bila ravno pluralnost družbe.
Fanariotskim Grkom in Judom, ki so jih vabili, naj se naselijo na osmansko ozemlje, je obširne pravice podelil že sultan Mehmed II.. Kasnejša relativno visoka strpnost do etničnih razlik, ki je zelo pozitivno vplivala na vključevanje novih regij, je po pojavu nacionalizma postala ena njenih šibkih točk.
Življenjski slog Osmanskega cesarstva je bil mešanica zahodnega in vzhodnega življenjskega sloga in je bil zaradi miletskega sistema izredno raznolik. Posebno raznolika je bila prestolnica Istanbul, ker je bil pred tem že prestolnica Rimskega in Bizantinskega cesarstva. Življenjski slog na dvoru je bil v mnogih pogledih zbirka starih običajev perzijskih šahov s precejšnjim  grškim in evropskim pridihom. Navade z osmanskega dvora so posnemali tudi v drugih večjih mestih, na primer v Sarajevu, Skopju, Solunu, Damasku, Bagdadu, Bejrutu, Jeruzalemu, Meki in Alžiru.
Suženjstvo je bilo del osmanske družbe. V 19. stoletju so suženjstvo pod pritiskom zahodnih držav prepovedali, vendar so ženske sužnje prodajali vse do leta 1908. Sultani so poskušali trgovino s sužnji zatreti s policijo, vendar je zaradi stoletne verske podpore in odobravanja nikoli niso odpravili z zakonom, kot se je to zgodilo v zahodni Evropi in v obeh Amerikah.
Pomemben pojav, ki je vse do druge polovice 19. stoletja pretresal osmansko družbo, so  bile epidemije kuge. Od leta 1701 do 1750 je bilo v Istanbulu  37 velikih in manjših epidemij, med letoma 1751 in 1800 pa še 31.
Osmansko cesarstvo, ki je pokrivalo ozemlje ob Sredozemskem in Črnem morju, je privzelo običaje, umetnost in kulturne institucije teh regij in jim dodalo nove dimenzije. V cesarstvu je živelo mnogo kultur, zato je neko značilno osmansko kulturo, razen tiste v prestolnici in regionalnih središčih, težko definirati. V cesarstvu je bilo tudi nekaj specifičnih mešanih kultur, ki so dosegle svoj višek med osmansko elito, ki je bila sestavljena iz številnih etničnih in verskih skupin. Takšno stanje je bilo odraz strpne mednacionalne in verske politike, ki jo je omogočala miletska zakonodaja. Ko se je država razširila na zahod, je osmanska elita privzela tudi nekaj kulture pokorjenih regij. Pri tem so veliko vlogo igrale poroke med pripadniki različnih kulturnih krogov.
Osmanska arhitektura je nastala pod vplivom perzijske, bizantinske grške in islamske arhitekture in je nadaljevanje predislamske sasanidske arhitekture. Dominantna oblika sasanidske arhitekture je bila na primer mošeja s kupolo nad prostorom kvadratne oblike, ki je postala jedro osmanske arhitekture. Zgodnje mošeje iz 7. stoletja, kakršni sta na primer mošeji v Kufi  in Basri, so imele obliko stebrišča z ravno streho, Sasanidi pa so jim v 11. stoletju dodali kupolo. Zgodnja ali prva osmanska arhitektura je v obdobju vzpona cesarstva iskala nove ideje in v obdobju rasti cesarstva dozorela v klasično osmansko arhitekturo. V obdobju stagnacije se je odmaknila od svojega klasičnega sloga.  
V tulipanskem obdobju je bila pod vplivom zelo okrašenih slogov baroka, rokokoja in empirja iz zahodne Evrope. Slogi so se med seboj prepletali. 
Zamisli osmanske arhitekture so se sukale predvsem okrog mošeje, ki je bila integralni del družbe, urbanizma, in mestnega življenja. Ob mošejah so bili pogosto zgrajeni tudi drugi objekti z značilno osmansko arhitekturo, na primer  javne kuhinje, verske šole, bolnišnice, javna kopališča in grobnice.  Primeri osmanske arhitekture iz klasičnega obdobja so poleg Istanbula in Odrina tudi v Egiptu, Eritreji, Tuniziji, Alžiriji, na Balkanu in Madžarskem, kjer so se razen mošej gradili tudi mostovi, vodometi in šole.
Umetnost krašenja se je razvila pod vplivom številnih etničnih skupin, ki so živele v Osmanskem cesarstvu, največji dvorni umetniki pa so svojo umetnost obogatili tudi z mešanjem tradicionalnih bizantinskih elementov z elementi iz kitajske umetnosti.
Osmanska klasična glasba je bila pomemben del izobraževanja osmanske elite. Številni sultani so bili nadarjeni glasbeniki in komponisti. Posebno znan je bil Selim III., katerega skladbe se izvajajo še danes. Nastala je s spajanjem bizantinske, arabske in perzijske glasbe. Kompozicijsko je bila sestavljena iz ritmičnih ciklov, imenovanih usul, ki so bili dolgi od dveh do 128 udarcev, in melodičnih enot, imenovanih makam.
Glasbeni instrumenti so bili mešanica anatolskih in srednjeazijskih instrumentov saz in bağlama (podobna dolgovrati lutnji) ter kemençe (podobna kratkovrati lutnji) in srednjevzhodnih instrumentov ud (podoben mandolini), tanbur (podoben lutnji), kanun (cimbale) in nej (piščal). Kasneje so uporabljali tudi evropska instrumenta violino in klavir. Zaradi velikih geografskih in kulturnih razlik med prestolnico in drugimi deli cesarstva sta se razvila dva zelo različna glasbena sloga - klasična in ljudska glasba. Ljudska glasba je bila zelo raznolika. Najbolj izstopajoče regije s prepoznavno značilnimi glasbenimi slogi so bile balkansko-tračanska, severovzhodna (vzhodna črnomorska Turčija in Gruzija), egejska, srednjeanatolska, vzhodnoanatolska in kavkaška. Posebne glasbene sloge so imele janičarska glasba (mehteran), romska glasba, orientalska plesna glasba in turška ljudska glasba.
Osmanska kuhinja pomeni kuhinjo glavnega mesta Istanbula in regionalnih glavnih mest, v katerih je prišlo do zlivanja kultur. Na kuhinjo so najbolj vplivale kuhinje Bližnjega vzhoda in Balkana, pa tudi južne Rusije in severne Afrike. Pomemben vpliv je imela trgovina z začimbami, ki je potekala preko osmanskega ozemlja. To raznoliko kuhinjo so dodatno obrusili cesarski kuharski mojstri iz različnih delov cesarstva, ki so eksperimentirali z različnimi sestavinami in začimbami. V kuhinji palače Topkapi je bilo v 17. stoletju stalno zaposlenih kar 1300 ljudi. Med najbolj ekstravagantne jedi iz cesarske kuhinje so spadali na primer pečeni golobi, ayva kalye (razpolovljene kuhane in nato popečene kutine, napolnjene z mesom, ki se je kuhalo skupaj s sadjem in začimbami) in kavun dolma (polnjena melona). Stvaritve cesarske kuhinje so prodrle tudi med prebivalstvo, na primer med bajramom in preko kuhinj v gosposkih obmorskih dvorcih - yalıh. Osmanska kuhinja še danes živi tudi na Balkanu, v Anatoliji in na Bližnjem vzhodu.
Točno število prebivalcev Osmanskega cesarstva je zaradi omejenosti in dvoumnosti primarnih virov predmet mnogih razprav. Od leta 1831 dalje so na razpolago podatki iz uradnih popisov prebivalstva, ki pa nikoli niso zajeli celotne populacije. Popis leta 1831 na primer je zajel samo moške, pa še to ne na celotnem ozemlju cesarstva.
Osmanska turščina je bila turški jezik, ki se je izoblikoval pod močnim vplivom  perzijskega in arabskega jezika. Kot uradni jezik obširne osmanske birokracije je bila zaradi primesi arabske in perzijske slovnice in besedišča skoraj nerazumljiva za vse Turke, ki niso obvladovali arabskega ali perzijskega jezika ali celo obeh.
V cesarstvu so uporabljali tri glavne pogovorne jezike: turškega, ki ga je govorila večina prebivalstva Anatolije in večina muslimanov na Balkanu, razen v Albaniji in Bosni, perzijskega, ki so ga govorili samo izobraženci, in arabskega, ki so ga govorili predvsem v Arabiji, severni Afriki, Iraku, Kuvajtu in Levantu.
Zaradi nizke stopnje pismenosti (na začetku 19. stoletja je bilo pismenih samo 2-3 % prebivalcev, proti koncu 19. stoletja pa komaj približno 15 %) je moralo nepismeno prebivalstvo za sporazumevanje z oblastmi najemati usposobljene pisarje - arzuhaldžije.Etnične skupine, na primer Grki, Armenci, Judi itd., so v družinskem krogu in domačem okolju še naprej govorile svoj jezik. V vaseh in manjših mestih, kjer sta živela dve ali več narodov, so prebivalci pogosto govorili tudi jezike drugih narodov. V velikih mestih so prebivalci pogosto govorili svoj jezik, mnogo takih, ki po narodnosti niso bili Turki, pa je kot drugi jezik uporabljalo tudi turščino. Izobraženci so govorili tudi arabsko in perzijsko. V zadnjih dveh stoletjih sta v cesarstvo, predvsem v krščanske skupnosti v Levantu, prodrla tudi francoski in angleški jezik. Uporaba turščine je postopoma naraščala, raba drugih dveh jezikov pa je postajala vedno bolj omejena: perzijski jezik se je uporabljal samo še kot pogovorni jezik izobražencev,  arabski pa pri verskih obredih.
Turška plemena v Anatoliji so pred prevzemom islama, ki se je začel širiti po zmagi Abasidov v bitki pri Talasu leta 751, prakticirala različne oblike šamanizma. Po tej bitki je mnogo turških plemen, vključno z Oguzi, ki so bili predniki Seldžukov in Osmanov, postopoma prešlo v islam. Oguzi so na začetku 11. stoletja prinesli islam s seboj v Anatolijo.
Osmansko cesarstvo je bilo načeloma strpno do kristjanov in judov, ki so bili po Koranu »narodi in Knjige« (arabsko: Ahl Al-Kitab), se pravi narodi in Stare zaveze, vendar so morali plačevati poseben davek – džizjo. Do politeistov po šerijatskem pravu niso bili strpni.
V miletskem sistemu so nemuslimanske prebivalce obravnavali kot podložnike cesarstva, ki niso bili podrejeni muslimanski veri in zakonodaji. Pravoslavni milet na primer je bil še naprej podrejen Justinijanovemu zakoniku, ki se je v Bizantinskem cesarstvu uporabljal 900 let. Pravoslavni prebivalci so kot največja nemuslimanska skupina (turško: zimmi) imeli številne privilegije na področju politike in trgovine, vendar so morali plačevati višje davke kot muslimanski podložniki.,Sultan Mehmed II. je po osvojitvi Konstantinopla leta 1453 lokalnim kristjanom dovolil ostati v mestu in obdržati njihove institucije, na primer grški pravoslavni patriarhat. Leta 1461 je Mehmed II. v Konstantinoplu ustanovil tudi armenski patriarhat. Bizantinci so armensko Cerkev pred tem obravnavali kot heretično in niso dovoljevali graditve armenskih cerkva znotraj konstantinopelskega obzidja. Leta 1492, ko so bili med špansko inkvizicijo iz Španije izgnani sefardski Judi in muslimani, je sultan Bajazid II. poslal ponje svoje ladjevje pod poveljstvom admirala Kemala Reisa in dal beguncem pravico do naselitve v Osmanskem cesarstvu.
Odnosi med državo in grško pravoslavno Cerkvijo so bili večinoma miroljubni. Občasni ukrepi proti njej so pomenili odklon od ustaljene prakse. Njene strukture so ostale nedotaknjene in samostojne, vendar so bile pod strogim nadzorom vse do grške vojne za neodvisnost (1821-1829) in kasneje v 19. stoletju v obdobju ustavne monarhije, ko so jo nacionalisti poskušali uravnotežiti z osmanizmom. Druge pravoslavne Cerkve so bile razpuščene in postavljene pod jurisdikcijo grške pravoslavne Cerkve. Bolgarska pravoslavna Cerkev na primer je bila podrejena vse do leta 1870, ko je sultan Abdulaziz ustanovil bolgarski eksarhat in ponovno vzpostavil njeno neodvisnost.
Podobni mileti so bili  ustanovljeni tudi za judovsko skupnost, ki jo je vodil osmanski vrhovni rabin (Haham Başı), armenska pravoslavna skupnost, ki jo je vodil vrhovni škof, in druge verske skupnosti.
Osmanski pravni sistem je bil decentraliziran, raznolik in dinamičen, ker je samo tako lahko uspešno urejal velike verske, etnične in kulturne razlike svojega prebivalstva. Zgrajen je bil na pravni tradiciji predhodnih islamskih cesarstev, iz katere so Osmani razvili dinamičen pravni sistem kanun-u Osmani, ki je bil sestavljen iz treh delov: šeriata (Shari`a), ki je zajemal islamske verske zakone, kanuna, v katerega je bilo vključeno tudi običajno pravo (örf) in pravnih sistemov nemuslimanskih manjšin (millet). Načela šeriata, ki ga je prevzela osmanska država, so se naslanjala predvsem na hanafijsko šolo islamskega pravoznanstva, vendar so lokalni sodniki (kadı) skladno z lokalno tradicijo lahko sodili tudi po načelih drugih islamskih pravoznanskih šol. Nekatera načela drugih šol so upoštevali tudi sodniki, ki so sicer sodili po načelih hanafijske šole.Šeriatska sodišča so bila uradne ustanove, ki so delovale s pooblastilom centralne vlade v Istanbulu. Centralna vlada je imenovala in plačevala sodnike in na splošno zagotavljala izvrševanje njihovih sodb. Takšen odnos med centralno oblastjo in sodniki je omogočal državnim uradnikom nadzor, da so bile sodbe skladne z načeli šeriata. To je po drugi strani pomenilo, da je država uradno sprejela njihove sodbe in zagotovila njihovo izvrševanje. V pristojnosti sodišč je bilo tudi potrjevanje sklepov arbitrov ali mediatorjev, s katerimi sta se strinjali obe sprti strani (odredba sulh), njihovo vnašanje v uradne dokumente sodišča in skrb za njihovo izvajanje. Sklepi šeriatskega sodišča so bili praviloma dokončni in obvezujoči, stranka, ki s sklepom ni bila zadovoljna, pa se je lahko pritožila na drugostopenjsko sodišče na sultanovem dvoru (divan), ki je bilo končno prizivno sodišče.
Kanun je bila zakonik, ki ga je predpisoval sultan z avtoriteto vrhovnega vladarja (wali-ıl-amr). Običajno je izhajal iz vsakdanje prakse in se je zato razlikoval od obdobja do obdoja in regije do regije. Sultanova zakonodaja je bila verjetno usklajena s šeriatom in je urejala samo tista področja, ki jih šeriat ni zajemal, na primer organizacijo državnih institucij, davke in takse ter nekatere kazni. Kanunska zakonodaja je imela verjetno omejeno trajnost in je prenehala veljati s sultanovo smrtjo ali njegovo odstavitvijo, če njegov naslednik ni podaljšaj njene veljavnosti. Prvi kanun je predpisal že ustanovitelj Osmanskega cesarstva Osman Gazi, s katerim je v Bursi uvedel tržno takso, imenovano badž. Omenjeno takso so uveljavljali tudi njegovi nasledniki. Obseg kanuna se je počasi večal, ker so sultani ohranjali zapuščino svojih prednikov in jo začeli sistematično urejati. Prva med njimi sta bila Mehmed II. in Sulejman I., ki je ravno zaradi tega dobil nadimek Kanuni (Zakonodajalec).
Tretji del osmanskega pravnega sistema so bile zakoni in sodne ustanove posameznih nemuslimanskih verskih skupnosti – miletov. Pripadniki miletov so se rojevali, poročali, ločevali in pokopavali skladno z verskimi zakoni in običaji njihovih skupnosti, ki so urejali tudi mnogo drugih pravnih zadev, vključno z ekonomskimi in socialnimi odnosi. Miletska sodišča so lahko tudi samo obtožila in obsodila prestopnike in izvršitev kazni prenesla na državno oblast. Šeriat in kanun osmanske države sta imela prednost pred zakonodajo in kazenskimi zakoniki nemuslimanskih skupnosti (zimmi). Sodišča so v sporih, v katerih so bili udeleženi izključno muslimani, vedno sodila po šeriatskem pravu. Pripadniki nemuslimanskih skupnosti so lahko izbirali. Če so na šeriatskem sodišču pričakovali bolj ugodo razsodbo, so se včasih odločili za sojenje na šeriatskem in ne na svojem sodišču. Krščanske in judovske žene so na primer lažje dosegle razvezo zakona na šeriatskem sodišču, potem pa so izvajanje sklepa sodišča prenesle na svoje lokalne oblasti, ki so ga morale izvršiti zaradi višje prioritete šeriatskega sodišča.Pravna avtonomija nemuslimanskih skupnosti v Osmanskem cesarstvu je bila trdna in obširna v primerjavi z drugimi deli sveta v tistem obdobju, vendar je imela nekaj pomembnih omejitev. Voditelje miletskih verskih in posvetnih skupnosti je imenoval in odstavljal sultan, ki je na te položaje seveda postavljal lojalne ali vsaj nevtralne osebe. Nemuslimanski podložniki so imeli možnost sojenja tudi na islamskem sodišču, kar se v praksi sicer ni dogajalo prav pogosto, možnost pa je omejevala moč manjšinskih verskih in judovskih sodišč in omogočala sojenje v primerih, ko se je posameznik na svojem sodišču počutil ogoljufanega.
Sistematična uporaba kanuna skupaj s šeriatom je odraz dolge turške zakonodajne tradicije, ki je sledljiva vse do predislamske turške kulture. Nekateri zgodovinarji trdijo, da je prav ta tradicija osnova sodobnega turškega sekularizma. Sistematična raba kanuna je bila posledica dejstva, da šeriat ne pokriva nekaterih področij, ki so nujno potrebna za učinkovito delovanje države. Ta področja so ostala odprta za politične odločitve, ki so bile odvisne od potreb družbe in so jih sprejemali državni uradniki. Odločitve niso bile vezane na metodologijo šeriata (usul al-fiqh, aslî deliller). Če so določilo iz šeriata uporabili državni uradniki, je proces postal političen in posveten in ne več verski.
Ali sta šeriat in kanun dve ločeni in različni vrsti verske oziroma posvetne zakononodaje, je danes še vedno predmet razprav med zgodovinarji.  Tisti, ki trdijo, da je bil kanun posveten in ločen od verske zakonodaje, nanj gledajo kot na osmansko iznajdbo, ki je na začetku 20. stoletja omogočila prehod v sekularizem. Drugi trdijo, da je bil kanun vedno del islamske pravne tradicije in so ga od samega začetka odobravali in nadzirali šeriatski učenjaki. Poleg tega trdijo, da med šeriatom in kanunom ni nobenih protislovij. Kanun je sicer razglašal sultan, besedilo samo pa so sestavljali sultanovi osebni sekretarji (nişancı), ki so bili šolani pravni strokovnjaki (ilmiye sınıfı). Pri sestavljanju so se posvetovali s sultanom in verskimi učenjaki, posebno s šejhulismamom.
Prve oborožene enote osmanske vojske je organiziral Osman I. iz pripadnikov plemen, ki so v poznem 13. stoletju živela v zahodni Anatoliji. Z razvojem cesarstva je vojaška organizacija postala zapleten sistem, sestavljen iz enot rekrutov in enot fevdalnih posestnikov.
Glavne enote kopenske vojske so sestavljali janičarji, spahije, akindži in vojaška godba mehteran. Osmanska armada je nekoč spadala med najbolj organizirane  vojaške sile na svetu in ena prvih, ki je bila oborožena z mušketami in topovi. Falkonete, lahke topove s kratko cevjo kalibra približno 50 mm, je uporabila že med obleganjem Konstantinopla leta 1422. Konjenica je bila lahko oklepljena in oborožena z loki in kratkimi sabljami in je uporabljala hitre turkmenske in arabske konje. Njena taktika je bila v mnogočem podobna mongolski, predvsem v hlinjenih pobegih z bojišča in močnih protinapadih. Sredi 17. stoletja je sposobnost armade začela upadati, predvsem po Veliki turški vojni z evropskimi državami in Sveto ligo (1667-1698). V 18. stoletju je armada dosegla nekaj uspehov v vojni z Benetkami, na severu pa se je morala stalno umikati, predvsem pred Rusi.
Modernizacija Osmanskega cesarstva v 19. stoletju se je začela z reorganizacijo armade. Leta 1826 je sultan Mahmud II. razpustil janičarske enote in ustanovil sodobno osmansko armado, imenovano Nizam-ı Cedid (Novi red). Armada je bila tudi prva institucija, ki je najemala tuje strokovnjake in pošiljala svoje častnike na usposabljanje v Zahodno Evropo. Gibanje mladoturkov se je začelo ravno potem, ko so se ti relativno mladi in šolani možje vrnili v domovino.
Osmanska vojna mornarica je bila zelo zaslužna za širitev cesarstva na evropski in afriški kontinent. Osvajanja so se začela v Afriki s priključitvijo Alžirije in Egipta leta 1517. Z izgubo Grčije (1821) in Alžirije (1830) je moč vojne mornarice začela pojemati. Sultan Abdulaziz (1861–1876) je poskušal obnoviti njeno moč in zgradil največje ladjevje za angleškim in francoskim. Ladjedelnica Barrow v Angliji je leta 1886 prav za osmansko mornarico zgradila svojo prvo podmornico.Osmansko cesarstvo zaradi padanja gospodarske moči tako velikega ladjevja ni moglo dolgo vzdrževati. Sultan Abdulhamid II. je celo podvomil v zvestobo svojih admiralov, ki so se postavili na stran reformista Midhat Paše, in se pritoževal, da je bilo veliko in drago ladjevje v osmansko-ruski vojni (1877–1878) popolnoma neuporabno. Večino ladij je umaknil v zaliv Zlati rog, kjer so propadale naslednjih trideset let. Po mladoturški revoluciji leta 1908 je Odbor za združitev in napredek (İttihat ve Terakki Cemiyeti) poskušal ponovno zgraditi močno mornarico in začel leta 1910 z javnimi donacijami kupovati nove ladje.
Osmansko vojno letalstvo je bilo ustanovljeno junija 1909 kot prvo vojno letalstvo na svetu. 3. julija 1912 so v Istanbulu ustanovili tudi letalsko akademijo (Hava Okulu), na kateri so začeli sami usposabljati svoje prve letalske častnike.  Maja 1913 so na akademiji kot prvi na svetu začeli usposabljati tudi izvidniške pilote in ustanovili posebne izvidniške letalske enote. Leta 1914 so ustanovili še Pomorsko letalsko akademijo (Deniz Hava Okulu). Z izbruhom prve svetovne vojne se je proces modernizacije ustavil. Osmanske letalske enote so se med prvo svetovno vojno bojevale na več frontah, od Galicije na zahodu do Kavkaza in Jemna na vzhodu.
Finkel, Caroline (2005). Osman's Dream: The Story of the Ottoman Empire. New york : Basic Books. ISBN 0465023967. 
Historija osmanske države i civilizacije, 2. zv. Sarajevo, Istanbul, 2004-2008.
Lewis, Bernard. The Emergence of Modern Turkey. London, New York, Toronto, 1961.
