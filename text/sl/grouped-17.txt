
Los Angeles Lakers, okrajšano LA Lakers, je košarkarski klub s sedežem v Los Angelesu, Kalifornija. Domače tekme igrajo v Staples Centru, ki si ga delijo z mestnimi rivali Los Angeles Clippersi, WNBA ekipo Los Angeles Sparks ter NHL ekipo Los Angeles Kings. Lakersi so ena najuspešnejših ekip v zgodovini lige NBA in so osvojili 16 naslovov prvaka, zadnjega v sezoni 2009/10. Ponašajo se tudi z 32 naslovi prvaka konference, 22-krat pa so osvojili divizijo. Košarkarski strokovnjak John Hollinger iz ESPN-ja ocenjuje Lakerse kot največjo NBA franšizo vseh časov.Začetki franšize segajo v leto 1947 z nakupom razpuščene ekipe Detroit Gems, ki je bila del NBL (National Basketball League). Nova ekipa se je formirala v Minneapolisu, v Minnesoti. Ekipo so poimenovali Minneapolis Lakers, v čast vzdevku Minnesote, »dežele 10.000 jezer«. Lakersi so leta 1948 osvojili naslov prvakov lige NBL, nato pa so se pridružili ligi BAA (Basketball Association of America) ter osvojili naslednjih pet BAA in NBA naslovov od šestih. Ekipo je vodil center George Mikan, ki je znan kot prvi zvezdnik lige NBA. Po finančnih težavah in Mikanovi upokojitvi konec 1950. let, se je franšiza pred sezono 1960/61 preselila v Los Angeles.
Lakersi so v 1960. letih pod vodstvom krilnega centra Elgina Baylorja in branilca Jerryja Westa šestkrat igrali v finalu, vendar so vsakič izgubili proti Boston Celticsom. Tako se je začelo večno rivalstvo med Lakersi in Celticsi, ki traja še danes. Leta 1968 so Lakersi podpisali pogodbo s štirikratnim najkoristnejšim košarkarjem lige NBA centrom Wiltom Chamberlainom. Po porazu v finalih leta 1969 in 1970, so leta 1972 pod vodstvom trenerja Billa Sharmana osvojili šesti naslov prvakov. Po Westovi in Chamberlainovi upokojitvi so Lakersi podpisali pogodbo s še enim centrom Kareemom Abdul-Jabarjem, ki je večkrat postal najkoristnejši košarkar lige NBA. Leta 1979 so Lakersi s prvim izborom na naboru izbrali organizatorja igre Earvina »Magic« Johnsona. V 1980. letih so zaradi hitrega načina igre, ki je vključeval veliko protinapadov, dobili vzdevek »Showtime«. Magic Johnson, Kareem Abdul-Jabbar,  krilo James Worthy in trener Pat Riley so Lakerse popeljali do petih naslovov prvakov (1980, 1982, 1985, 1987, 1988). Po Abdul-Jabbarjevi in Johnsonovi upokojitvi je bila ekipa nekonkurenčna vse do prihoda Shaquilla O'Neala in Kobeja Bryanta leta 1996. Lakersi so pod vodstvom O'Neala, Bryanta ter trenerja Phila Jacksona med letoma 2000 in 2002 osvojili tri naslove prvakov zapored. Po porazih v finalu leta 2004 in 2008 so Lakersi osvojila še dva zaporedna naslova prvakov (2009, 2010).
Lakersi še vedno držijo rekord za najdaljši niz zmag v ligi NBA – 33 zaporednih tekem, ki so ga postavili v sezoni 1971/72. Za Lakerse je igralo 16 košarkarjev, ki so bili kasneje sprejeti v Naismithov hram slavnih, še štirje pa so kot trenerji vodili ekipo.
Zgodovina Lakersov se je začela leta 1947, ko sta Ben Berger in Morris Chalfen iz Minnesote kupila razpuščeno franšizo Detroit Gems, ki je bila članica lige NBL, za 15.000 dolarjev od lastnice Maury Winston.  Ekipo so poimenovali Minneapolis Lakers, v čast vzdevku Minnesote, »dežele 10.000 jezer«. Športni novinar iz Minneapolisa Sid Hartman je ekipi pripeljal prvega glavnega trenerja Johna Kundlo, ki je pred tem deloval na srednji šoli St. Thomas.Lakersi so takrat imeli povprečno igralsko zasedbo, ki so jo sestavljali krilo Jim Pollard, organizator igre Herm Schaefer, center George Mikan, ki je postal najdominantnejši košarkar lige NBL, in ostali košarkarji. V prvi sezoni so dosegli 43 zmag in 17 porazov.Leta 1948 so se Lakersi preselili iz lige NBL v ligo BAA. Mikan je v sezoni povprečno dosegal 28,3 točke na tekmo in s tem postavil rekord. Naslednje leto so Lakersi v finalu lige BAA (predhodnica NBA) premagali Washington Capitolse in tako postali prvaki. V naslednji sezoni so dosegli 51 zmag in 17 porazov ter prav tako osvojili naslov prvakov. V sezoni 1950/51, v kateri je Mikan postal najboljši strelec lige še tretjič zapored, so dosegli 44 zmag in 24 porazov. Tekma, na kateri so Lakersi izgubili proti Fort Wayne Pistonsom z rezultatom 19-18, je znana kot tekma z najnižjim končnim izidom v zgodovini lige NBA. V končnici so premagali Indianapolis Olympianse, ampak kasneje klonili proti Rochester Royalsom.
V sezoni 1951/52 so Lakersi zmagali na 40 tekmah. V finalu lige NBA so v sedmih tekmah premagali New York Knickse. V naslednji sezoni je Mikan vodil ligo v številu skokov na tekmo (14,4), postal pa je tudi najkoristnejši košarkar Tekme vseh zvezd. V tej sezoni so dosegli 48 zmag in 22 porazov in se uvrstili v finale, kjer so zopet premagali New York Knickse in osvojili drugi naslov zapored. Čeprav je imel Mikan v sezoni 1953/54 težave s koleni, je vseeno povprečno dosegal 18 točk na tekmo. S pomočjo Clyda Lovelleta, ki so ga Lakersi izbrali na naboru leta 1952, so osvojili še tretji naslov prvakov zapored, tokrat proti Syracuse Nationalsom.Kljub Mikanovi upokojitvi konec sezone 1953/54 so v naslednji Lakersi vseeno zmagali na 40 tekmah. V prvem krogu končnice so nato premagali Rochester Royalse, v konferenčnem polfinalu pa jih je porazila ekipa Fort Wayne Pistons. Čeprav so v naslednjih dveh sezonah prevladovali porazi, so se vseeno vsako sezono uvrstili v končnico. Mikan se je vrnil v drugi polovici sezone 1955/56, vendar se je po tej sezoni dokončno upokojil. V naslednji sezoni so pod vodstvom Clyda Lovelleta prišli vse do konferenčnega finala. V sezoni 1957/58 so dosegli le 19 zmag. Kot glavnega trenerja so zaposlili Mikana. Mikan je bil odpuščen januarja, ko so Lakersi dosegli le 9 zmag in kar 30 porazov. Na Mikanovo mesto se je vrnil Kundla.
Lakersi so dobili prvi izbor na naboru leta 1958 in izbrali Elgina Baylorja. Baylor, ki je postal novinec leta lige NBA in najkoristnejši košarkar Tekme vseh zvezd leta 1959, je povprečno dosegal 24,9 točk in 15 skokov na tekmo ter pripomogel k osvojitvi drugega mesta v diviziji, kljub temu, da so Lakersi dosegli 33 zmag in 39 porazov. Potem, ko so v šestih tekmah premagali Hawkse, so ponovno zaigrali v finalu, kjer so jih v štirih tekmah premagali Boston Celticsi. Tako se je začelo večno rivalstvo med Lakersi in Celticsi, ki traja še danes.
V zadnji sezoni igranja v Minneapolisu so Lakersi dosegli 25 zmag in 50 porazov. S takšnim izkupičkom so si prislužili drugi izbor na naboru leta 1960. Izbrali so branilca Jerryja Westa. Po koncu sezone so se Lakersi in njihov lastnik Bob Short selili iz Minneapolisa v Los Angeles ter tako postali prva NBA ekipa na Zahodni obali.V naslednji sezoni je Elgin Baylor dosegal 34,8 točk in 19,8 skokov na tekmo in pripomogel, da so Lakersi zmagali na 11 tekmah več kot v prejšnji sezoni. 15. novembra 1960 je Baylor na tekmi proti New York Knicksom dosegel 71 točk in tako postavil nov rekord v številu doseženih točk na tekmi. Čeprav so med rednim delom sezone dosegli več porazov kot zmag, so se Lakersi uvrstili v končnico. Prišli so vse do konferenčnega finala, kjer so morali priznati premoč St. Louis Hawksom. V naslednji sezoni 1961/62 so Lakersi izboljšali izkupiček zmag in porazov, saj sta nosilca Lakersov Baylor in West dosegala po 38,3 in 30,8 točk na tekmo. V finalu so se soočili z rivali Celticsi. V peti tekmi finala, ki so jo Lakersi dobili, je Elgin Baylor dosegel kar 61 točk in tako postavil rekord v številu doseženih točk na finalni tekmi. Lakersi so kasneje proti Celticsom izgubili v podaljšku sedme tekme finala.Lakersi so nato v sezoni 1962/63 dobili 53 tekem, Baylor in West sta dosegala povprečno 34 in 27,1 točke na tekmo. Tudi v tej sezoni so se v finalu udarili s Celticsi, ki so slavili naslov v šestih tekmah. Po slabši sezoni 1963/64, ko so Lakersi dosegli 42 zmag in 38 porazov in so bili izločeni v prvem krogu končnice proti Hawksom, so v sezoni 1964/65 dobili 49 tekem. V divizijskem finalu so predvsem s pomočjo Westa, ki je v divizijskem finalu dosegal 46,3 točke, premagali Baltimore Bulletse in se uvrstili v finale, kjer so jih zopet čakali Celticsi, ki so jih kasneje premagali v petih tekmah. Lakersi so naslednjo sezono v finalu zopet izgubili proti Bostonu v sedmih tekmah, tokrat le za dve točki. Potem, ko so v naslednji sezoni dosegli le 36 zmag in so v končnici izgubili v prvem krogu proti San Francisco Warriorsom, so leta 1968 v finalu zopet izgubili proti Celticsom. Leta 1967 so se Lakersi iz Los Angeles Memorial Sports Arene preselili v novo dvorano The Forum.
9. julija 1968 je k Lakersom preko menjave igralcev iz Philadelphie prišel Wilt Chamberlain, v Philadelphio pa so odšli Darrell Imhoff, Archie Clark in Jerry Chambers. V prvi sezoni pri Lakersih je Chamberlain postavil klubski rekord v povprečju doseženih skokov v sezoni (21,1 skoka na tekmo). West, Baylor in Chamberlain so vsi povprečno dosegali po več kot 20 točk na tekmo in Lakersi so osvojili prvo mesto v diviziji. V finalu so se zopet soočili s Celticsi. Na prvi tekmi so Lakersi slavili. Mož odločitve je bil Jerry West, ki je na tej tekmi dosegel kar 53 točk in po peti tekmi finala so celo vodili 3-2 v zmagah. Vseeno je Boston še enajstič v trinajstih sezonah osvojil naslov prvaka, tokrat v sedmih tekmah. Za najkoristnejšega košarkarja finala je bil izbran Jerry West, ki je še vedno edini s tem nazivom, ki ob tem ni osvojil naslova prvakov. V naslednji sezoni je West povprečno dosegal 31,2 točke na tekmo in tako prvič postal najboljši strelec sezone. V finalu se Lakersi prvič v 16 letih niso srečali s Celticsi temveč z New York Knicksi, ki so v sedmih tekmah premagali Lakerse in osvojili svoj prvi naslov prvakov. V sezoni 1970/71 so Lakerse v konferenčnem finalu izločili Milwaukee Bucksi, katerih glavni nosilec je bil bodoči center Lakersov, Lew Alcindor (zdaj znan kot Kareem Abdul-Jabbar).Sezona 1971/72 je prinesla nekaj sprememb. Lastnik Jack Kent Cooke je najel Billa Sharmana kot glavnega trenerja, Elgin Baylor pa se je po nekaj tekmah in ugotovitvi, da njegove noge ne zdržijo več takšnega tempa, upokojil. Sharman je dvignil disciplino v ekipi in igralcem predstavil jutranji strelski trening. V novembru so dobili 14 zaporednih tekem in vseh 16 tekem v decembru. Po novem letu 1972 so dobili še tri zaporedne tekme, potem pa so morali priznati premoč Bucksom 120-104. Tako so Lakersi zmagali na 33 zaporednih tekmah in postavili rekord po številu zaporednih zmag v ameriških profesionalnih športih. V tej sezoni so dosegli 69 zmag, s tem pa so postavili še en rekord, ki so ga podrli Chicago Bullsi v sezoni 1995/96, ko so dobili 72 tekem. Chamberlain je v tej sezoni dosegal 14,8 točke, najmanj v karieri, vendar je vodil ligo v povprečju skokov (19,2 skoka na tekmo). West je z 9,7 podaje na tekmo vodil ligo v povprečju podaj, prav tako je v povprečju dosegal več kot 25 točk in bil izbran za najkoristnejšega košarkarja Tekme vseh zvezd leta 1972. Ekipa je na vsaki tekmi razen eni dosegla 100 ali več točk in na koncu sezone je bil Bill Sharman izbran za trenerja leta. Finale 1972 je bil ponovitev finala iz leta 1970, Lakersi pa so tako kot Knicksi leta 1970 zmagali v finalu v petih tekmah in osvojili prvi naslov prvakov v Los Angelesu. V peti tekmi finala je Chamberlain dosegel 24 točk in 29 skokov in bil imenovan za najkoristnejšega košarkarja finala 1972.
V sezoni 1972/73 so Lakersi dosegli 60 zmag in bili prvi v pacifiški diviziji. Wilt Chamberlain je bil v svoji zadnji sezoni zopet najboljši skakalec. Prav tako je postavil rekord v odstotku zadetih metov (72,7 %). V konferenčnem polfinalu so Lakersi premagali Bullse v sedmih tekmah, v konferenčnem finalu pa so v petih tekmah premagali Warriorse. V finalu so se zopet soočili z Knicksi, ki so znova slavili v finalu po petih tekmah.
Med sezono 1973/74 je ekipa izgubila Westa, ki je odigral le 31 tekem, nato pa se je poškodoval. Goodrich, ki je povprečno dosegal 25,3 točke, je pripomogel k uvrstitvi v končnico. V končnici so premagali le Buckse v konferenčnem polfinalu. Po koncu sezone se je West zaradi nesoglasij z lastnikom Cookom upokojil.
Po sezoni 1974/75, ko se Lakersi niso uvrstili v končnico, je k Lakersom prišel Kareem Abdul-Jabbar, ki je pred tem že trikrat postal najkoristnejši košarkar lige. Abdul-Jabbar si je želel iz Milwaukeeja v Los Angeles ali v New York. V Milwaukee so kot menjava zanj odšli Elmore Smith, Brian Winters, Junior Bridgeman in Dave Meyers. Abdul-Jabbar je v sezoni 1975/76 četrtič postal najkoristnejši košarkar sezone, poleg tega pa je vodil ligo v skokih, blokadah in igralnem času. Lakersi so januarja dosegli le tri zmage in kar deset porazov ter končali sezono brez uvrstitve v končnico.West in Cooke sta se pobotala in Cooke je Sharmana zamenjal z Westom, ki je prvič postal glavni trener. West je bil nezadovoljen, saj Cooke ni želel zapravljati denarja za nakup Juliusa Ervinga, ki so ga tačas Netsi prodajali. V sezoni 1976/77, ko je Abdul-Jabbar petič postal najkoristnejši košarkar sezone, so Lakersi osvojili Pacifiško divizijo. V konferenčnem polfinalu so v sedmih tekmah premagali Warriorse in v konferenčnem finalu izgubili proti Portlandu. Po koncu sezone so podpisali pogodbo z Jamaalom Wilksom iz Golden Stata in z 22. izborom z nabora Normom Nixonom. V prvih dveh minutah prve tekme v sezoni 1977/78 je Abdul-Jabbar udaril centra Bucksov Kenta Bensona in mu zlomil roko. Dva meseca kasneje se je Abdul-Jabbar znova zapletel v pretep, tokrat s centrom Houston Rocketsov Kevinom Kunnertom. Prvi krilni center ekipe Kermit Washington, ki je povprečno dosegal 11,5 točk in 11,2 skoka na tekmo, se je zapletel v pretep z Rudyjem Tomjanovichem in ga udaril v obraz. Tomjanovich je zaradi udarca skoraj umrl, udarec pa je tudi nekoliko skrajšal njegovo košarkarsko kariero. Washington je bil zaradi udarca suspendiran za dva meseca in bil odpuščen s strani Lakersov. Lakersi so osvojili 45 tekem, čeprav so izgubili Washingtona in je bil Abdul-Jabbar odsoten skoraj dva meseca. V prvem krogu končnice so izgubili proti Seattlu. V sezoni 1978/79 je ekipa dosegla 47 zmag in 35 porazov, a je v konferenčnem polfinalu izgubila proti SuperSonicsom.
Na naboru leta 1979 so Lakersi s prvim izborom izbrali 206 cm visokega organizatorja igre Magica Johnsona iz univerze Michigan State. Ostali soigralci so potrebovali nekaj časa, da so se navadili na Johnsonovo izjemno sposobnost podajanja, nato pa je njegovo podajanje postalo ključni del napada Lakersov. V Johnsonovi prvi sezoni so Lakersi zmagali 60 tekem in v finalu v šestih tekmah premagali 76erse. Johnson je bil izbran za najkoristnejšega košarkarja finala potem, ko je na šesti tekmi finala začel tekmo na centrski poziciji (namesto Abdul-Jabbarja, ki se je na peti tekmi poškodoval) in dosegel 42 točk, 15 skokov in 7 podaj. Naslednja sezona je bila za Lakerse slabša, saj je Johnson večino sezone izpustil zaradi poškodbe kolena. Lakersi so dosegli 54 zmag in 28 porazov in sezono končali na drugem mestu v Pacifiški diviziji, za Phoenix Sunsi. Na krilih Mosesa Malona so Rocketsi premagali Lakerse v prvem krogu končnice.V začetku naslednje sezone je Johnson v javnosti obtoževal glavnega trenerja Paula Westheada in zahteval menjavo. Westheada so odpustili in lastnik Lakersov Jerry Buss je za glavna trenerja imenoval dotedanjega pomočnika trenerja Pata Rileyja in Jerryja Westa. Ekipa je dobila naslednjih 17 tekem od 20. Zaradi Johnsonovega napadalnega sloga, ki je vključeval veliko protinapadov, so Lakersi dobili vzdevek »Showtime«. Osvojili so Pacifiško divizijo in v končnici premagali Sunse ter Spurse, oboje v štirih tekmah. V finalu so nato v šestih tekmah premagali 76erse. Skupno so v končnici dosegli 12 zmag in le 2 poraza. Na naboru leta 1982 so Lakersi znova imeli prvi izbor. Z njim so izbrali Jamesa Worthyja z univerze North Carolina. Lakersi so v tej sezoni osvojili Pacifiško divizijo, vendar si je Worthy teden pred koncem sezone poškodoval nogo in je tako končnico izpustil. Kljub temu so Lakersi prišli vse do finala, kjer so zopet igrali proti 76ersom. 76ersi so v finalu slavili v štirih tekmah. Po koncu sezone je West postal novi GM Lakersov in tako zamenjal Sharmana.V sezoni 1983/84 so Lakersi zmagali 54 tekem in izgubili 28. V finalu so prvič po letu 1969 igrali proti Bostonu. Lakersi so dobili dve tekmi od prvih treh. Močan prekršek Kevina McHala nad krilnim centrom Lakersov Kurtom Rambisom naj bi bil začetek preobrata, ki je Celticsom popolnoma uspel, saj so dobili naslednje tri tekme od štirih in poskrbeli za še vedno negativen izid Lakersov proti Celticsom v finalih (0-8).Lakersi so poraz v finalu proti Celticsom vzeli kot spodbudo, ekipa je osvojila Pacifiško divizijo četrtič zapored in do finala le dvakrat izgubila. V finalu so Lakersom znova nasproti stali Celticsi. Lakersi so prvo tekmo v Bostonu, ki je postala znana kot »Memorial Day Massacre«, izgubili kar 148-114. Lakersi so si opomogli in kasneje na krilih 38-letnega Abdul-Jabbarja, ki je bil kasneje izbran za najkoristnejšega košarkarja finala, v šestih tekmah premagali Celticse.  Naslov so osvojili v Boston Gardnu in s tem postali edina gostujoča ekipa, ki je kdaj tam osvojila naslov prvakov lige NBA.
 V sezoni 1985/86 so Lakersi dobili 24 tekem od prvih 27. Skupno so dobili 62 tekem in petič zapored osvojili Pacifiško divizijo. Rocketsi so jih v konferenčnem finalu premagali v petih tekmah. Po sezoni so Lakersi prestavili A.C. Greena v prvo peterko in podpisali pogodbo z Mychalom Thompsonom. Johnson je v sezoni 1986/87 prvič postal najkoristnejši košarkar rednega dela sezone, Michael Cooper pa je bil izbran za najboljšega obrambnega košarkarja leta. Pred sezono je Riley sprejel odločitev, da Johnson zamenja 40-letnega Abdul-Jabbarja kot prva izbira v napadu.Lakersi so na poti do finala v štirih tekmah ugnali Nuggetse, premagali Warriorse v petih tekmah in v štirih tekmah premagali SuperSonicse v konferenčnem finalu. V finalu so Lakersi znova premagali Celticse, tokrat v šestih tekmah. Eden izmed najbolj znanih dogodkov finala je nedvomno Johnsonov »baby hook«, s katerim so Lakersi dobili četrto tekmo finala v Boston Gardnu. Johnson je bil imenovan za najkoristnejšega košarkarja finala. Na proslavi osvojitve naslova v Los Angelesu je trener Riley dejal, da bodo Lakersi naslednjo sezono ponovno osvojili naslov. Nazadnje pred tem je ponovna osvojitev naslova uspela Celticsom leta 1969. V sezoni 1987/88 so Lakersi sedmič zapored osvojili Pacifiško divizijo in se v finalu srečali z Detroit Pistonsi. Lakersi so drugi zaporedni naslov slavili v sedmih tekmah in James Worthy je zaradi trojnega dvojčka, ki ga je dosegel v 7. tekmi, postal najkoristnejši košarkar finala. V naslednji sezoni so Lakersi dobili 57 tekem, v končnici pa do finala niso bili poraženi. V finalu so se zopet soočili s Pistonsi. Lakersi, ki so bili oslabljeni zaradi poškodb Johnsona in Byrona Scotta, so v štirih tekmah morali priznati premoč Detroitu.
28. junija 1989 se je po odigranih 20 sezonah upokojil Kareem Abdul-Jabbar. Leto kasneje se je najboljši obrambni košarkar leta 1987 Michael Cooper odločil igrati v Evropi. V sezoni 1989/90 so Lakersi dobili 63 tekem in izgubili v 19 tekmah, vendar so izpadli že v drugem krogu končnice po petih tekmah. Po koncu sezone je Riley zapustil ekipo zaradi izčrpanosti, nadomestil pa ga je Mike Dunleavy. Lakersi so še enkrat zaigrali v finalu leta 1991, a so morali v petih tekmah priznati premoč Michaelu Jordanu in Chicago Bullsom. 7. novembra 1991 je Magic Johnson obvestil javnost, da ima virus HIV in se namerava takoj upokojiti. V prvi sezoni brez Johnsona so Lakersi dosegli 43 zmag, vendar so v prvem krogu končnice izpadli proti Phoenixu. Marca 1994 so Lakersi odpustili glavnega trenerja Randyja Pfunda. Na njegovo mesto je prišel Johnson, ki je vodil Lakerse skupaj z nekdanjim soigralcem Michaelom Cooprom. Johnson je po sezoni zavrnil trenersko pogodbo in Lakersi so sezono končali z desetimi zaporednimi porazi in skupno 33 zmagami in 49 porazi.Tudi v naslednjih dveh sezonah so se Lakersi uvrstili v končnico, vendar so obakrat izpadli v drugem in v prvem krogu. Ekipo je vodil glavni trener Del Harris, nosilca ekipe pa sta bila mlada branilca Nick Van Exel in Eddie Jones. Johnson se je iz pokoja vrnil sredi sezone 1995/96. Po nekaj nesoglasjih z Van Exlom, nezadovoljstvom nad Harrisovimi strategijami in izpadu v prvem krogu proti Rocketsom, se je Johnson po koncu sezone dokončno upokojil.
Po sezoni 1995/96 so Lakersi menjali centra Vlada Divca za takrat 17-letnega Kobeja Bryanta iz Charlotte Hornetsov. Bryant je bil na naboru izbran kot 13. Lakersi so prav tako podpisali pogodbo s prostim igralcem Shaquillom O'Nealom. Menjava Divca za Bryanta je bila Westova ideja, poleg tega pa je West vplival tudi na podpis pogodbe z O'Nealom. O'Neal je kasneje dejal, da je k Lakersom prišel prav zaradi Jerryja Westa. Lakersi so na naboru imeli 24. izbor in z njim izbrali Dereka Fisherja. Med sezono so menjali Cedrica Ceballosa za Roberta Horryja iz Phoenixa. Lakersi so na krilih O'Neala dosegli 56 zmag in 26 porazov, kar je bil njihov najboljši izkupiček od sezone 1990/91. O'Neal je povprečno dosegal po 26,2 točke in 12,5 skokov na tekmo in je sezono končal kot tretji najboljši bloker sezone (2,8 blokade na tekmo). V prvem krogu končnice so Lakersi premagali Portland Trail Blazerse. O'Neal je na prvi tekmi proti Portlandu dosegel 46 točk, kar je bilo največ točk košarkarja Lakersov na tekmi v končnici odkar je Jerry West proti Celticsom v finalu leta 1969 dosegel 53 točk. V drugem krogu končnice so Lakersi v petih tekmah izgubili proti Utah Jazzom.
V naslednji sezoni so Lakersi začeli z najboljšim izkupičkom v zgodovini kluba - enajstimi zaporednimi zmagami. O'Neal je zaradi poškodbe manjkal 20 tekem. Lakersi so se v sezoni s Seattlom borili za osvojitev Pacifiške divizije. V zadnjih dveh mesecih so Lakersi dobili 22 od zadnjih 25 tekem in končali sezono s 61 zmagami in 21 porazi. V prvem krogu končnice so premagali Portland, v drugem krogu pa so se srečali s SuperSonicsi. Čeprav so SuperSonicsi dobili prvo tekmo, so Lakersi dobili naslednje štiri in tako izločili Seattle, v naslednjem krogu pa so v štirih tekmah zopet izgubili proti Utahu.V sezoni 1998/99 sta bila All-Star branilec Eddie Jones in center Elden Campbell menjana k Charlotte Hornetsom. Lakersi so podpisali pogodbe z J. R. Reidom, B. J. Armstrongom in Glenom Riceom. Po treh zaporednih porazih v februarju so Lakersi odpustili Harrisa in na njegovo mesto pripeljali svojega nekdanjega košarkarja Kurta Rambisa. V skrajšani sezoni so dosegli 31 zmag in 19 porazov, kar je zadoščalo za četrto mesto v Zahodni konferenci. V prvem krogu so Lakersi premagali Houston, vendar so nato v štirih tekmah izgubili proti Spursom. Četrta tekma proti San Antoniu je bila zadnja, ki so jo Lakersi odigrali v Great Western Forumu.
Pred sezono 1999-2000 je West želel s trenerjem Rambisom podpisati večletno pogodbo, vendar se zaradi navijačev in članov organizacije, ki so za trenerja hoteli priznanega strokovnjaka, ni odločil za to potezo. Kasneje so Lakersi podpisali pogodbo z nekdanjim glavnim trenerjem Chicago Bullsov, Philom Jacksonom, ki je Bullse popeljal do šestih naslovov prvakov. Skupaj z njim je kot njegov pomočnik v klub prišel Tex Winter in skupaj sta poskušala v ekipi razviti Winterjevo verzijo trikotnega napada. Lakersi so nato podpisali pogodbe še z veterani Brianom Shawom, Johnom Salleyem, Ronom Harperjem in A. C. Greenom, ki je bil član Lakersov že v obdobju »Showtima«. Ekipa se je takrat iz Great Western Foruma preselila v novi Staples Center. Po koncu te sezone sta Rice in Green zapustila ekipo, prišel pa je Horace Grant. Na krilih najkoristnejšega košarkarja sezone, O'Neala, so Lakersi dobili 31 tekem od prvih 36. Sezono so končali s 67 zmagami in 15 porazi. v prvih dveh krogih končnice so premagali Sacramento Kingse in Phoenix Sunse. Nato so premagali še Portland v sedmih tekmah. V finalu so v šestih tekmah premagali Reggieja Millerja in Indiana Pacerse ter tako osvojili prvi naslov prvakov po letu 1988. Po koncu sezone se je zaradi sporov z Jacksonom upokojil Jerry West.
V naslednji sezoni so dosegli enajst zmag manj kot v prejšnji sezoni, vendar so v prvih treh krogih končnice premagali Portland, Sacramento in San Antonio, vsakega v štirih tekmah. V finalu so se tokrat srečali z Allenom Iversonom in Philadelphia 76ersi. Čeprav so 76ersi v podaljšku dobili prvo tekmo, so Lakersi dobili naslednje štiri in tako osvojili drugi zaporedni naslov prvakov. V končnici so dosegli kar 15 zmag in le en sam poraz, kar je najboljši izkupiček končnice v zgodovini lige NBA. 
V sezoni 2001/02 so Lakersi dobili 58 tekem. V končnici so v štirih tekmah premagali Portland in nato San Antonio v petih tekmah. V finalu Zahodne konference so se soočili z rivali Kingsi. Serija je bila dolgo časa označena za eno izmed najboljši serij v končnici v zgodovini lige NBA. Serija je trajala sedem tekem, dobili pa so jo Lakersi. Na prvi tekmi je Bryant dosegel 30 točk in Lakersi so zmagali 106-99. Kingsi so nato dobili dve tekmi zapored. Z izidom 2-1 v dobljenih tekmah so Lakersi na četrti tekmi zmagali po tem, ko je center Kingsov Vlade Divac žogo izpod koša odbil prav do Roberta Horryja, ki je tri sekunde pred koncem zadel zmagovito trojko. Kingsi so na peti tekmi zmagali po košu ob zvoku sirene Mika Bibbyja. Za Lakerse je bila naslednja tekma za biti ali ne biti. Na eni izmed najbolj kontroverznih tekem v zgodovini lige NBA so Lakersi zmagali za štiri točke in tako izsilili sedmo tekmo. Na tekmi je bilo veliko spornih sodniških posredovanj. Lakersi so dobili sedmo tekmo po tem, ko so Kingsi grešili iz črte prostih metov in niso zadevali pomembnih metov. V finalu so nato Lakersi v štirih tekmah pometli z Jasonom Kiddom in New Jersey Netsi. Tako so osvojili tretji naslov zapored in s tem svoj drugi »trojček« v zgodovini kluba. O'Neal je vsakič postal najkoristnejši košarkar finala in s tem, poleg Michaela Jordana, edini v zgodovini, ki mu je uspelo trikrat zapored postati najkoristnejši košarkar finala lige NBA.Sezono 2002/03 so Lakersi začeli z enajstimi zmagami in 19 porazi ter jo končali s 50 zmagami in 32 porazi. V prvem krogu končnice so premagali Minnesota Timberwolvse, vendar so jih nato Spursi v šestih tekmah izločili iz končnice. V sezoni 2003/04 je bila ekipa medijsko oblegana zaradi domnevnega spolnega napada Kobeja Bryanta in zaradi združitve štirih zvezdnikov. Pred sezono so Lakersi podpisali pogodbo z dvakratnim najkoristnejšim košarkarjem rednega dela sezone, Karlom Malonom in nekdanjim najboljšim obrambnim košarkarjem, Garyjem Paytonom. Trije izmed »velikih štirih« so imeli težave s poškodbami: O'Neal z nategnjenimi meči, Malone s poškodovanim kolenom in Bryant s poškodovano ramo. Lakersi so sezono začeli z 18 zmagami in tremi porazi, na koncu pa so dosegli 56 zmag in 26 porazov. Osvojili so Pacifiško divizijo in končali kot drugi v Zahodni konferenci. V prvih treh krogi končnice so premagali Rocketse, Spurse in Timberwolvse, nato pa so v finalu izgubili proti Detroit Pistonsom v petih tekmah. Po sezoni je ekipa začela z obnovo po tem, ko so O'Neala poslali v Miami v zameno za Lamarja Odoma, Briana Granta, Carona Butlerja in izbor v prvem krogu nabora. Bryant in O'Neal sta v preteklosti prišla v konflikte in mediji so tu videli razlog za O'Nealov odhod v Miami. Jackson je ekipo zapustil in napisal knjigo o ekipi iz sezone 2003/04, kjer je močno kritiziral Bryanta. Uprava Lakersov je menila, da knjiga vsebuje veliko netočnosti.
Lakersi so pred sezono 2004/05 v Boston poslali Ricka Foxa in Garyja Paytona, v Los Angeles pa so v zameno prišli Chris Mihm, Marcus Banks in Chucky Atkins. Nezadovoljstvo nad igralnim časom je bilo krivo, da je Derek Fisher prekinil pogodbo z Lakersi in jo podpisal z Warriorsi. Kot glavnega trenerja je ekipa najela Rudyja Tomjanovicha, ki je tako nadomestil Jacksona. Malone se je 13. februarja 2005 upokojil. Tomjanovich je Lakerse vodil do 22 zmag in 19 porazov, nato pa se je iz zdravstvenih razlogov upokojil. Njegov pomočnik Frank Hamblen je Lakerse vodil do konca sezone. Bryant in Odom sta bila del sezone poškodovana in Lakersi so na koncu dosegli skupaj 34 zmag in 48 porazov ter se petič v zgodovini kluba niso uvrstili v končnico.
Z desetim izboru na naboru 2005 so Lakersi izbrali centra Andrewa Bynuma. Poleg tega so poslali Carona Butlerja in Chuckyja Atkinsa v Washington, v zameno pa sta v Los Angeles prispela Kwame Brown in Laron Profit. Jackson se je v novi sezoni vrnil kot glavni trener. 22. januarja 2006 je Bryant dosegel 81 točk proti Toronto Raptorsom, kar je drugi najboljši strelski izkupiček v zgodovini lige NBA (prvi je 100 točk Wilta Chamberlaina). Sezono so končali s 45 zmagami in 37 porazi in se uvrstili v končnico. V prvem krogu so vodili v tekmah že 3-1, a so Sunsi izsilili sedmo tekmo, ki so jo potem tudi dobili. V naslednji sezoni so dobili 26 tekem od prvih 39, vendar so izgubili na 27 tekmah od zadnjih 43 in končali z 42 zmagami ter 40 porazi. V končnici so znova so izpadli proti Sunsom v prvem krogu. Bryant je po koncu sezone zahteval menjavo, saj ni želel biti del ekipe, ki ne more priti dlje v končnici. Buss je iskal menjavo, hkrati pa je Bryanta poskušal pregovoriti.
Pred sezono 2007/08 se je v Los Angeles vrnil Derek Fisher in Lakersi so sezono začeli s 25 zmagami in 11 porazi, nato pa se je prvi center ekipe Andrew Bynum poškodoval in je izpustil preostanek sezone. K Lakersom je v tej sezoni v menjavi iz Memphisa prišel Pau Gasol in Lakersi so na koncu sezone dosegli 57 zmag ter 25 porazov, kar je zadostovalo za prvo mesto v Zahodni konferenci. Kobe Bryant je bil izbran za najkoristnejšega košarkarja rednega dela sezone, prvi član ekipe po O'Nealu, ki je najkoristnejši košarkar postal leta 2000. V končnici so premagali Nuggetse v štirih tekmah, Utah v šestih tekmah in aktualne prvake Spurse v petih tekmah, vendar so v finalu morali v šestih tekmah priznati premoč Celticsom.V naslednji sezoni so Lakersi skupno dosegli 65 zmag in 17 porazov ter znova osvojili prvo mesto Zahodne konference. V končnici so premagali Utah v petih, Rocketse v sedmih in Nugetse v šestih tekmah. V finalu so v petih tekmah premagali Orlando Magice in osvojili 15. naslov prvakov. Bryant je prvič v svoji karieri postal najkoristnejši košarkar finala.Lakersi so po sezoni podpisali pogodbo z Ronom Artestom (sedaj Metta World Peace), ki je v začetni peterki nadomestil Trevorja Arizo. V sezoni 2009/10 so tretjič zapored končali sezono na prvem mestu Zahodne konference. 13. januarja 2010 so z zmago nad Dallas Mavericksi postali prva ekipa v zgodovini lige NBA, ki je dobila 3000 tekem rednega dela sezone. V končnici so premagali Oklahomo, Utah in Phoenix. V finalu so Lakersi že dvanajstič zaigrali proti Celticsom in jih v sedmih tekmah premagali ter osvojili 16. naslov prvakov, 11. od selitve v Los Angeles. Bryant je znova postal najkoristnejši košarkar finala.
Po raznih špekulacijah se je glavni trener Phil Jackson le vrnil v sezoni 2010/11. V končnici so Lakersi premagali New Orleans Hornetse v prvem krogu. Vse želje o tretjem naslovu zapored pa so pokopali Dallas Mavericksi, ki so Lakerse premagali v štirih tekmah. Po sezoni je Phil Jackson zapustil Lakerse.
Po Jacksonovi upokojitvi je glavni trener ekipe postal nekdanji glavni trener Cleveland Cavaliersov, Mike Brown. Pred začetkom skrajšane sezone 2011/12 so na Odomovo željo Lakersi poslali Lamarja Odoma v Dallas. Na zadnji dan prestopnega roka so poslali še Dereka Fisherja in bodoči izbor iz prvega kroga nabora v Houston v zameno za Jordana Hilla. S končnim izkupičkom 41 zmag in 25 porazov so Lakersi prišli v končnico kot tretji iz Zahodne konference. V prvem krogu so v sedmih tekmah premagali Nuggetse, nato pa so v drugem krogu morali priznati premoč Oklahomi v petih tekmah.4. julija 2012 so Phoenix Sunsi k Lakersom poslali Steva Nasha v zameno za dva izbora iz prvega kroga naborov 2013 in 2015, dva izbora iz drugega kroga naborov 2013 in 2014 ter tri milijone dolarjev. 10. avgusta 2012 so Lakersi v menjavi štirih ekip menjali Andrewa Bynuma, v Los Angeles pa je prišel Dwight Howard. 9. novembra 2012 so Lakersi po začetnih štirih porazih in le eni zmagi odpustili trenerja Mika Browna. 12. novembra so podpisali pogodbo z novim glavnim trenerjem Mikom D'Antonijem. 18. februarja 2013 je zaradi raka v 80. letu starosti umrl lastnik Lakersov Jerry Buss. Lakersi so na koncu sezone dosegli 45 zmag in 37 porazov, kar je bil najslabši izkupiček od leta 2007. V končnico so se uvrstili šele na zadnji tekmi sezone, ko so premagali Houston. Lakerse so skozi sezono pestile poškodbe in Kobe Bryant je moral po 78 tekmah zaključiti sezono zaradi poškodbe Ahilove tetive. Bryantova odsotnost se je zelo poznala na igrišču, saj so v prvem krogu končnice Spursi izločili Lakerse v samo štirih tekmah. 30. marca 2013 je na tekmi proti Sacramento Kingsom Kobe Bryant na večni lestvici najboljših strelcev NBA prehitel legendo Lakersov Wilta Chamberlaina in postal četrti najboljši strelec vseh časov lige NBA.25. marca 2014 so Lakersi v tretji četrtine tekme proti New York Knicksom dosegli kar 51 točk, kar je rekord kluba po številu doseženih točk v eni četrtini tekme. Vendar se v tej sezoni prvič po letu 2005 in šele šestič v zgodovini kluba niso uvrstili v končnico. 30. aprila 2014 je Mike D'Antoni odstopil kot glavni trener Lakersov po končnem izkupičku 27 zmag in 55 porazov.Pred naslednjo sezono je glavni trener Lakersov postal njihov nekdanji igralec Byron Scott, ki je bil pred tem glavni trener New Jersey Netsov (z njimi je leta 2002 prišel v finale, kjer so izgubili prav proti Lakersom), New Orleans Hornetsov in Cleveland Cavaliersov. 28. julija 2014 je z Lakersi podpisal večletno pogodbo.Med prvo tekmo v sezoni 2014/15 si je 7. izbor iz nabora 2014, Julius Randle zlomil nogo in tako že končal sezono. Lakersi so na začetku izgubili 10 tekem od prvih 16. Po komaj 35 odigranih tekmah se je znova poškodoval Kobe Bryant, ki tako tudi že končal sezono. Nick Young je prav tako zaradi poškodbe kolena končal sezono pri doseženih 14 zmagah in 41 porazih. V zadnjih 27 tekmah je Scott dal več priložnosti še enemu novincu Jordanu Clarksonu. 30. marca 2015 je Clarkson odigral svojo najboljšo tekmo, ko je dosegel 26 točk, 11 podaj, 6 skokov in 3 ukradene žoge. Novinec je navdušil veliko trenerjev in igralcev ter postal Novinec meseca marca v Zahodni konferenci. Jordan Clarkson, ki je bil na naboru 2014 izbran kot 46. je v svoji prvi sezoni dosegal 11.9 točke, 3,2 skoka, 3,5 podaj s 44,6% metom. Lakersi so sezono končali z 21 zmagami in 61 porazi, kar je njihov najslabši izkupiček v zgodovini kluba. V naslednji sezoni so Lakersi na naboru dobili 2. izbor. Z njim so izbrali organizatorja igre z univerze Ohio State, D'Angela Russlla. Lakersi so na tem naboru kot 27. izbrali Larryja Nanceja, Jr., kot 34. pa so izbrali Anthonyja Browna. 9. marca 2016 so bili Lakersi že tretjič zapored in devetič od selitve v Los Angeles, z izkupičkom 14 zmag in 51 porazov, izločeni iz bojev za končnico. To je najdaljši klubski izostanek od končnice vse od sezon 1974-75 in 1975-76, ko se Lakersi dvakrat zapored niso uvrstili v končnico.
24. aprila 2016 Lakersi niso podaljšali pogodbe z glavnim trenerjem Byronom Scottom, ampak so se z njim razšli. 29. aprila 2016 so Lakersi objavili novico, da bo novi glavni trener kluba postal še en nekdanji Laker, Luke Walton. 21. februarja 2017 je klub odpustil generalnega menedžerja Mitcha Kupchaka. Lastnica kluba, Jeanie Buss, je prav tako sporočila umik njenega brata, Jima Bussa z mesta podpredsednika košarkarskih operacij. Kupchak je bil del franšize od leta 1986, od leta 2000 pa je bil generalni menedžer. Buss je bil z Lakersi 19 let, podpredsednik košarkarskih operacij pa zadnjih dvanajst let. Bussova je prav tako sporočila, da je novi predsednik košarkarskih operacij kluba nekdanji košarkar Lakersov in član Košarkarskega hrama slavnih, Earvin "Magic" Johnson. Nekaj ur kasneje je v javnost prišla vest, da je generalni menedžer kluba postal Rob Pelinka, sicer nekdanji agent Kobeja Bryanta.
Ime »Lakers« izvira še iz časov, ko je klub imel sedež v Minneapolisu, v Minnesoti, za katero velja rek, da je »dežela 10.000 jezer«. Uradne barve kluba so vijolična, zlata in bela.Uradni logotip Lakersov vsebuje ime ekipe »Los Angeles Lakers«, napisano v vijolični barvi na vrhu zlate košarkarske žoge. Ekipa uporablja vijolične drese na gostovanjih in zlate drese na domačih tekmah. Lakersi uporabljajo tudi bele drese na vseh nedeljskih in prazničnih domačih tekmah.
5 Skupno je bil West dvakrat sprejet v Dvorano slavnih – kot igralec in kot član ameriške olimpijske košarkarske ekipe leta 1960.
6 Skupno je bil Johnson dvakrat sprejet v Dvorano slavnih – kot igralec in kot član ameriške olimpijske košarkarske ekipe leta 1992.
7 Skupno je bil Malone dvakrat sprejet v Dvorano slavnih – kot igralec in kot član ameriške olimpijske košarkarske ekipe leta 1992.
9 Skupno je bil Newell dvakrat sprejet v Dvorano slavnih – kot prispevalec in kot član ameriške olimpijske košarkarske ekipe leta 1960.
Lakersi so upokojili enajst dresov in častni mikrofon v čast desetim igralcem in komentatorju tekem.

Luči velemesta (angleško City Lights) je ameriški romantično komični film, za katerega je Charlie Chaplin napisal scenarij, ga produciral, režiral in v njem odigral glavno vlogo. Zgodba sledi pripetljajem Chaplinovega Potepuha, ki se zaljubi v slepo prodajalko cvetja (Virginia Cherrill) in razvije viharno prijateljstvo z milijonarjem alkoholikom (Harry Myers).
Čeprav je bil zvočni film v vzponu, ko je pričel Chaplin leta 1928 razvijati scenarij, se je ta odločil nadaljevati s produkcijo nemih filmov. Snemanje se je pričelo decembra 1928 in trajalo do septembra 1930. To je prvi Chaplinov film, za katerega je napisal glasbeno podlago, na kateri je delal šest tednov z Arthurjem Johnstonom. Glavna tema kot lajtmotiv za prodajalko cvetja uporabi pesem »La Violetera« španskega skladatelja Joséga Padille. Proti njem je Chaplin kasneje izgubil tožbo, ker ga ni navedel v odjavni špici. 
Film se je takoj po premieri 30. januarja 1931 izkazal za uspešnega, s pozitivnimi kritikami in prihodkom od prodaje vstopnic 5 milijonov $. Danes pri kritikih velja ne le za enega največjih dosežkov v Chaplinovi karieri, ampak tudi enega najboljših filmov v zgodovini. Leta 1992 ga je ameriška Kongresna knjižnica izbrala za ohranitev v okviru Narodnega filmskega registra zaradi njegove »kulturne, zgodovinske ali estetske vrednosti«. Leta 2007 ga je Ameriški filmski inštitut uvrstil na 11. mesto svoje lestvice stotih najboljših ameriških filmov vseh časov, leta 1949 pa je kritik James Agee zaključni prizor označil kot »najboljšo igro, posneto na filmskem traku«.
Mestni uradniki odkrijejo nov kip, pod katerim spi Potepuh, in ga spodijo. Brez denarja in doma začne tavati po ulicah, kjer ga kmalu začneta trpinčiti raznašalca časopisov. Naleti na lepo prodajalko rož (Virginia Cherrill) in, ne zavedajoč se njene slepote, pri njej kupi rožo. Ravno, ko mu je želela vrniti drobiž, moški sede v bližnji razkošen avtomobil in se odpelje, zaradi česar sama misli, da je odšel Potepuh. Ta po prstih in previdno odide. 
Zvečer se Potepuh zaleti v pijanega milijonarja (Harry Myers), ko želi na obrežju storiti samomor. Kasneje je razkrito, da je njegova žena poslala po svojo prtljago. Uspe mu prepričati milijonarja, da se splača živeti, in ta ga odpelje v svoj dvorec, kjer mu da novo obleko. Zvečer se odpravita v mesto, kjer Potepuh nehote povzroči veliko zmedo. Zgodaj zjutraj se vračata v dvorec, ko na poti srečata prodajalko cvetja, ki je hodila proti svoji stojnici. Potepuh prosi milijonarja za nekaj denarja, s katerim kupi vse njene rože in jo nato z milijonarjevim Rolls-Roycem odpelje domov. Ta po njegovem odhodu pove stari materi (Florence Lee) o svojem bogatem znancu. Ko se Potepuh vrne v dvorec, se je milijonar že streznil in se ga ne spominja, zato ga butler odslovi. Kasneje istega dne milijonar vinjen ponovno sreča Potepuha in ga povabi na razkošno zabavo. Naslednjega jutra milijonar, ponovno trezen, načrtuje odhod na križarjenje in da Potepuha spet vreči ven. 
Potepuh se vrne do stanovanja prodajalke cvetja, kjer opazuje obisk zdravnika. V želji, da bi zaslužil denar zanjo, postane ulični pometač. Medtem stara mati prejme zadnje opozorilo, da bosta z vnukinjo izseljeni, če do naslednjega dne ne poravnata zamujene najemnine, toda ga skrije. Potepuh v odmoru za kosilo obišče prodajalko cvetja, kjer vidi časopisni članek o dunajskem zdravniku, ki je razvil operacijo za ozdravitev slepote. Za tem najde opozorilo o izselitvi in ji ga na njeno željo prebere. Pomiri jo, da bo sam poravnal dolg, toda ob vrnitvi na delo ga odpustijo. Ob odhodu ga boksar prepriča, da uprizorita lažni dvoboj in si razdelita 50 $ nagrade. Toda tik pred dvobojem boksar dobi telegram z opozorilom, da ga išče policija. Zbeži in Potepuh se pomeri z nadomestnim borcem, ki ga kljub hrabremu naporu premaga s takojšnjo prekinitvijo (knock out). 
Nekaj časa za tem sreča pijanega milijonarja, ki se je bil pravkar vrnil z Evrope. Ta ga odpelje v svoj dvorec, kjer mu da 1000 $, ko sliši za stisko prodajalke cvetja. Brez vednosti obeh sta se v stavbi pred njunim prihodom skrivala vlomilca. Ko slišita o denarju, do nezavesti udarita milijonarja in ukradeta preostali denar. Potepuh pokliče policijo, toda roparja pobegneta pred njihovim prihodom, butler pa domneva, da je ukradel denar on. Tudi milijonar se ne spominja Potepuha ali, da mu bi bil dal 1000 $. Ta komaj pobegne, odnese prodajalki cvetja denar in ji pove, da bo za nekaj časa odšel. Kasneje ga aretirajo pred prodajalcema časopisov, ki sta se mu bila pred tem zasmehovala, in zaprejo. 
Več mesecev kasneje je izpuščen. V iskanju prodajalke cvetja se vrne na mesto, kjer je bila prodajala rože, toda ne najde je. Ko se ji je povrnil vid, je s staro materjo odprla uspešno cvetličarno. Vsakič, ko v trgovino pride bogati kupec, se sprašuje, če je to njen skrivnostni dobrotnik. Toda, ko brez potrditve odide, spozna, da se je spet motila. Ob nabiranju rož v jarku pred cvetličarno Potepuha ponovno začneta trpinčiti raznašalca časopisov. Ko že želi oditi, opazi skozi izložbo prodajalko cvetja. Njegov obup se spremeni v navdušenje in pozabi na cvetje. Ko ta vidi, da je nabrano cvetje pohodil, mu prijazno ponudi sveže cvetje in kovanec. Ob odhodu seže po cvetju, ob tem pa ga prodajalka prime za roko, da bi mu v dlan položila kovanec. Prepozna dotik njegove roke in spozna, da ni neznanec. »Vi?« reče, on ji prikima in vpraša »Zdaj lahko vidite?«. S solznimi očmi odgovori: »Da, zdaj lahko vidim.« Potepuh se ji v zaključnem prizoru sramežljivo nasmehne.
Chaplinov celovečerni film Cirkus iz leta 1928 je bil njegov zadnji film, preden je filmska industrija sprejela zvočni film in zaključila obdobje nemega filma. V vlogi producenta in distributerja (kot delni lastnik družbe United Artists) si je zamisli Luči velemesta kot nemi film. Strogo gledano je film prehodni med nemim in zvočnim, saj filmska glasba vsebuje sinhronizirano glasbo, zvočne učinke in nekatere nerazumljive zvoke, ki posnemajo vzorec zvočnih filmov. Dialogi so prikazani z napisi med prizori. Chaplina je izumitelj Eugene Augustin Lauste leta 1918 pozval k sodelovanju pri zvočnem filmu, vendar odziva ni prejel. Chaplin ni bil naklonjen zvočnemu filmu in je dejal: »Zvočnim filmom dajem tri leta, to je vse«. Skrbelo ga je tudi, kako bi izpadel Potepuh v zvočnem filmu.V začetku leta 1928 je pričel pisati scenarij skupaj s Harryjem Carrom. Postopno sta gradila zgodbo iz začetnega koncepta, ki si ga je zamislil po uspehu Cirkusa, v katerem cirkuški klovn oslepi in mora prikrivati svojo okvaro pred mlado hčerjo s pretvarjanjem, da je njegova slepota le nerodnost. To je bil navdih za slepo prodajalko cvetja. Prvi prizor, ki si ga je Chaplin zamislil, je zaključni prizor, v katerem prodajalka ozdravljena slepote prvič ugleda Potepuha. Ta prizor je zelo podrobno opisal, saj ga je imel za osrednji prizor celotnega filma.Za podzgodbo si je prvotno zamislil lik, še nižje na družbeni lestvici, temnopoltega prodajalca časopisov. Toda navsezadnje se je odločil za lik pijanega milijonarja, ki ga je bil uporabil že v kratkem filmu Lenuhi iz leta 1921. Podzgodba o milijonarju temelji na stari Chaplinovi ideji za kratki film, v kateri milijonarja odpeljeta Potepuha iz mestne deponije in ga zabavata v dragih klubih, nato pa ga odpeljeta nazaj na deponijo, da zjutraj ne bi vedel, če so bile to le sanje ali se je resnično zgodilo. To je predelal tako, da je Potepuh milijonarjev prijatelj, ko je ta pijan, trezen pa ga ne prepozna.Uradno se je pred-produkcija filma začela maja 1928, ko je Chaplin najel avstralskega režiserja Henryja Cliva za oblikovanje scen do poletja. Nato je Cliva najel tudi za vlogo milijonarja. Čeprav je dogajanje prvotno postavljeno v Pariz, je scenografija mešanica več mest. 28. avgusta 1928 mu je umrla mati Hannah Chaplin v starosti 63 let, zato je bil Chaplin več tednov ves iz sebe in pred-produkcija je stala do sredine jeseni 1928. Psiholog Stephen Weissman je domneval, da je film močno avtobiografski, kjer slepa prodajalka predstavlja Chaplinovo mati, pijani milijonar pa njegovega očeta. Ob tem je v več scenah našel kraje iz njegove mladosti, na primer kip v uvodni sceni spominja na cerkev sv. Marka na Kennington Park Road, scena z obrežjem pa na obrežje Temze.Za vlogo slepe prodajalke cvetja je imel Chaplin razgovor z več kandidatkami, toda nobena ga ni prepričala. Ob vodenju snemanja prizora kopanja ženske na plaži v Santa Monici je srečal znanko Virginio Cherrill. Ta mu je pomahala in ga vprašala, če bo kdaj dobila priložnost delati z njim. Po vrsti neuspešnih razgovorov z drugimi igralkami, jo je povabil na preizkus. Zaradi svoje kratkovidnosti je kot prva kandidatka prefinjeno in prepričljivo odigrala slepoto in 1. novembra 1928 je podpisala pogodbo.
Snemanje se je pričelo 27. decembra 1928, ko sta Chaplin in Carr delala že skoraj celotno leto na scenariju. Kot filmar Chaplin velja za perfekcionista, ki je posamične prizore posnel precej večkrat od ostalih režiserjev tistega časa. Snemanje se je pričelo s sceno z ulično stojnico, kjer Potepuh spozna slepo prodajalko cvetja. Prizor so snemali več tednov, Chaplin pa je ob tem imel pomisleke o izboru Cherrillove. Več let kasneje je ta dejala: »Nikoli nisem marala Charlieja in on ni nikoli maral mene.« V svoji avtobiografiji je nase prevzel odgovornost za napetosti s Cherrill ob snemanju, za spor je okrivil stres ob snemanju filma. Prizor so snemali do februarja 1929, nato deset dni v začetku aprila, nakar ga je Chaplin odložil na kasneje. Za tem je posnel uvodni prizor, v katerem se Potepuh prebudi ob ravnokar javno odkritem spomeniku. V njen je nastopalo 300 statistov, njegovo snemanje je bilo za Chaplina posebej naporno. Med snemanjem so izdelovali scenografijo v Chaplinovem studiu, ker se je mesto Los Angeles odločilo za razširitev avenije La Brea, zaradi česar je bil Chaplin prisiljen prestaviti več stavb stran od ceste.Za tem je Chaplin snemal prizor, v katerem Potepuh spozna milijonarja in mu prepreči samomor. Med snemanjem se je Henry Clive nenadoma odločil, da ne želi skočiti v rezervoar mrzle vode, zaradi česar je Chaplin jezno zapustil sceno in odpustil Cliva. Nadomestil ga je Harry Myers, ki ga je bil Chaplin spoznal ob snemanju za Keystone Studios. Snemanje prizora je bilo končano 19. julija 1929, zunanje prizore so posneli na pasadenskem mostu. Za tem so posneli prizor, ki ni bil uporabljen v filmu in v katerem želi Potepuh izvleči palico, zataknjeno v zidu. V njem je nastopil mladi Charles Lederer; Chaplin je pohvalil prizor, toda vztrajal, da ga morajo izrezati. Snemanje prizorov z milijonarjem je trajalo do 19. septembra 1929.Novembra je Chaplin ponovno začel delati s Cherrill v nekaterih manj zahtevnih prizorih s prodajalko rož. Ob večmesečnem čakanju na snemanje svojih prizorov, se je dolgočasila in se mu odkrito pritožila. Med snemanjem enega od prizorov ga je prosila, če lahko odide predčasno, ker je naročena pri frizerju. Chaplin jo je odpustil in jo nadomestil z Georgio Hale, ki je ob njem odigrala glavno vlogo v Zlati mrzlici. Toda ob preizkusnem snemanju se je izkazala neprimerna za to vlogo. Krajši čas je razmišljal o podelitvi vloge šestnajstletni igralki Violet Krauth, toda sodelavci so ga pregovorili. Na koncu je za končanje filma ponovno najel Cherrill. Zahtevala je povišanje plačila na 75 $ na teden. Ohranilo se je približno sedem minut preizkusnih posnetkov Haleve in so vključeni v DVD izdaji; prvič so bili prikazani v dokumentarnem filmu Neznani Chaplin skupaj z neuporabljenim uvodnim prizorom.
Za vlogo stare matere slepe prodajalke cvetja je najel Florence D. Lee ter posnel vse prizore z njo in Cherrill v petih tednih. Konec leta 1929 je ponovno posnel prvi prizor prodajalke cvetja s Cherrill. Tokrat so ga posneli v šestih dneh in Chaplin je bil zadovoljen s Cherrillino igro. Sedaj je snemal že eno leto, posneli pa so le dobro polovico prizorov. V marcu in aprilu 1930 so posneli prizore v milijonarjevem dvorcu v mestni hiši na bulvarju Wilshire. Vlogo roparjev je podelil Joeju Van Metru in Albertu Austinu, ki ju je bil poznal že iz skupine Freda Karna. Zgodaj spomladi 1930 je posnel še zadnji pomembnejši komični prizor, boksarski dvoboj. Za vlogo nasprotnika je najel Hanka Manna iz Keystona. V prizoru nastopa sto statistov, zato je Chaplin porabil štiri dni za vajo in šest dni za snemanje. Chaplinova igra v prizoru je bila tako dobra, da je vsak dan prihajalo več statistov. Julija in avgusta je posnel še šest krajših prizorov, tudi dva, v katerih prodajalca časopisov trpinčita Potepuha; enega od njih je odigral mladi Robert Parrish.Septembra 1930 je v šestih dveh posnel zaključni prizor. Dejal je, da je zadovoljen z Cherrillino igro v njem in da je sčasoma začela razumeti svojo vlogo. O svojem režiranju je dejal: »Vse, kar počnem, je ples. Razmišljam v stilu plesa. Mislim, da še posebej v Lučeh velemesta.« Med oktobrom in decembrom 1930 je Chaplin montiral film in izdelal napise med prizori. V času, ko je bil film dokončan, so postali nemi filmi v javnosti manj priljubljeni. Vseeno se je film izkazal za enega finančno in umetniško najuspešnejših Chaplinovih filmov, bil je tudi njegov osebno najljubši film. Posebej mu je bil všeč zaključni prizor, o katerem je delal: »V Lučeh velemesta v zadnjem prizoru ... Sploh ne igram ... Skoraj obžalujoče, stojim zunaj sebe in gledam ... To je prelep prizor, prelep in ni pretirano odigran.« Količina porabljenega filmskega traku je bila za svoj čas nenavadna in je kazala na dolgo produkcijo. Chaplin je posnel 95.785 metrov filmskega traku, končan film pa je zavzemal 2.467 metrov. S tem je bilo razmerje med posnetimi in v filmu uporabljenimi posnetki 38 do 39-kratno.
Luči velemesta so prvi film, za katerega je Chaplin posnel glasbeno podlago. Čeprav si je želel žive spremljave za svoje filme, pa v tridesetih letih kinematografi niso več imeli svojih orkestrov. Več njegovih kritikov je trdilo, da je to naredil za še eno zaslugo. Toda Chaplin, katerega starši in več ostalih sorodnikov je bilo glasbenikov, se ni ujel z najetimi poklicnimi glasbeniki in je prevzel skladanje glasbene podlage nase. Skupaj z Arthurjen Johnstonom sta jo napisala v šestih tednih, vsebuje pa preko sto partitur. Novinarjem je pojasnil: »Jaz ne zapisujem glasbe. Z la-la jo odpojem Arthurju Johnsonu, ki jo zapiše, in želim si, da bi mu priznali več zaslug, saj je dobro opravil svoje delo. Gre za preprosto glasbo, veste, v skladu z mojim likom« Namen je bil ustvariti glasbeno podlago, ki bi preko melodij prikazala čustva likov. Pod vodstvom aranžerja Alfreda Newmana je bila glasbena podlaga posneta v petih dneh.Glavna tema kot lajtmotiv za prodajalko cvetja uporabi pesem »La Violetera« španskega skladatelja Joséga Padille. Chaplinu ni uspelo zagotoviti prvotne izvajalke pesmi Raquel Meller v glavni vlogi, toda vseeno je uporabil njeno pesem kot vodilno melodijo. Proti Padilli je Chaplin v Parizu izgubil tožbo, ker ga ni navedel v odjavni špici. Nekatere sodobne izdaje filma vsebujejo novo posneto glasbo Carla Davisa.
Dva meseca pred premiero se je Chaplin odločil nenapovedano prikazati predpremiero filma v Tower Theatru v Los Angelesu. Ni bila uspešna, saj je film pritegnil majhno in ne navdušeno skupino gledalcev. Uspešnejša je bila gala premiera 30. januarja 1931 v Los Angeles Theatru. Albert Einstein je bil s soprogo častni gost, film pa je bil deležen stoječih ovacij. Za naslednjo premiero v George M. Cohan Theatru v New Yorku je Chaplin skrbno načrtoval dogodek, saj je celoten dan dajal intervjuje in porabil 60.000 $ za oglaševanje, ker ni bil zadovoljen s promotorji pri United Artists. Zahteval je polovico prihodka filma in upoštevajoč, da bo ljudi bolj pritegnil film kot tak, ne njegova tehnika, postavil višjo ceno vstopnic od zvočnih filmov.Glede sprejema filma je bil v nemiru, saj so bili v tistem času nemi filmi že zastareli, njegovo samozavest pa je spodkopala tudi predpremiera. Vseeno je Luči velemesta postal eden Chaplinovih najdonosnejših in pri kritikih priznanih del. Po dobrem sprejemu pri ameriških gledalcih, z zaslužkom dveh milijonov USD, četrtino od katerih je prineslo 12-tedensko predvajanje v Cohanu, je februarja in marca 1932 odšel na šestnajstdnevno svetovno turnejo, z začetkom 27. februarja s premiero v londonskem Dominion Theatru. Gledalci so v času velike gospodarske krize navdušeno sprejeli film, ki je s prvimi predvajanji zaslužil 5 milijonov USD.Kritike so bile večinsko ugodne. Filmski kritik je za Los Angeles Examiner zapisal: »Odkar sem ocenjeval Chaplinove prve komedije daleč nazaj v času dvokolutnih filmov, nam Charlie ni postregel s takšno orgijo smeha.« Kritik The New York Timesa Mordaunt Hall ga je označil za »film, izdelan z občudovanja vrednim mojstrstvom«. Na drugi strani pa je bil Alexander Bakshy v The Nationu zelo kritičen, nasprotoval je formatu nemega filma in pretirani sentimentalnosti ter ga označil za »Chaplinov najbolj neposrečen film«.Priljubljenost filma se je nadaljevala tudi ob njegovi ponovni izdaji leta 1950, ko je bil prav tako dobro sprejet s strani gledalcev in kritikov. Leta 1949 je kritik James Agee v reviji Life zapisal, da je zaključni prizor »najboljša igra, posneta na filmskem traku«. Richard Meryman pa je zaključni prizor označil za enega največjih trenutkov v zgodovini filma. Charles Silver, kurator, zadolžen za film v Muzeju sodobne umetnosti, je pojasnil, da ima film takšno veljavo, ker je vpeljal nov nivo lirične romantike, ki se ne kaže v Chaplinovih zgodnejših delih. Doda, da kot vsa romantika, temelji na zanikanju sveta okoli. Ob premieri filma je bil Chaplin že precej starejši in sredi novega dejanja pravne bitke z bivšo ženo Lito Grey, ekonomska in politična klima v svetu pa se je spremenila. Slepoto prodajalke cvetja uporabi za opomin Potepuhu o negotovi naravi romantike v resničnem svetu, ko ga ta nevede večkrat udari. Kritik spletišča Film.com je dejal, da je do leta 1931 večina hollywoodskih filmarjev sprejela zvočne filme, se sprijaznila z neizbežnim ali pa nehala snemati, Chaplin pa je ne glede na to trdno vztrajal pri svoji viziji za ta projekt. Dodal je še, da jih je zelo malo v Hollywoodu imelo pogum za snemanje nemega filma v kasnejšem času, kaj šele posneti dobrega. Eden od razlogov je v Chaplinovem spoznanju, da Potepuh v zvočnem filmu ne bi dobro izpadel.Več priznanih režiserjev je pohvalilo Luči velemesta. Orson Welles ga je označil za svoj najljubši film. Leta 1963 ga je Stanley Kubrick v intervjuju za ameriško revijo Cinema uvrstil na peto mesto osebne lestvice desetih najboljših filmov. Leta 1972 ga je znani ruski režiser Andrej Tarkovski prav tako uvrstil na peto mesto osebne lestvice desetih najboljših filmov ter za Chaplina dejal: »Je edina oseba, ki se je zapisala v zgodovino kinematografije brez sence dvoma. Filmi, ki nam jih je zapustil, ne bodo nikoli zastarali«. George Bernard Shaw je Chaplina označil za »edinega genija, ki je izšel iz filmske industrije«. Priznani italijanski režiser Federico Fellini je pogosto pohvalil film, nanj se navezuje tudi njegov film Cabirijine noči. V dokumentarnem filmu Charlie: The Life and Art of Charles Chaplin iz leta 2003 ga Woody Allen označi za Chaplinov najboljši film. Na njen naj bi Allen osnoval zaključni prizor svojega filma Manhattan iz leta 1979.Francoski eksperimentalni glasbeni in filmski kritik Michel Chion je napisal analizo filma v Les Lumières de la ville, filozof Slavoj Žižek pa je film uporabil kot primer v svojem eseju »Why Does a Letter Always Arrive at Its Destination?« Chaplin je originalni filmski kostum Potepuha podaril Prirodoslovnem muzeju v Los Angelesu.
Leta 1952 je bil po prvi raziskavi revije Sight and Sound izbran za drugi najboljši film lestvice najboljših filmov vseh časov, za Tatovi koles Vittoria DeSicaja. Leta 2002 so kritiki film uvrstili na 45. mesto svoje lestvice. Istega leta je bil na ločeni lestvici režiserjev uvrščen na 19. mesto. Leta 1992 ga je ameriška Kongresna knjižnica izbrala za ohranitev v okviru Narodnega filmskega registra zaradi njegove »kulturne, zgodovinske ali estetske vrednosti«. Leta 2007 ga je Ameriški filmski inštitut ob svoji desetletnici uvrstil na enajsto mesto lestvice 100 Years... 100 Movies stotih najboljših ameriških filmov vseh časov, na prvotni lestvici je zasedal 76. mesto. Inštitut ga je leta 2008 izbral še za najboljšo ameriško romantično komedijo, Potepuha za 38. najboljšega filmskega junaka, film na 38. mesto najbolj smešnih filmov, deseto mesto najboljših ljubezenskih zgodb in 33. mesto najbolj navdihujočih filmov.
Chaplin, Charlie (1964). My Autobiography (angleščina). Simon & Schuster. ISBN 1612191932. 
Chion, Michel (1989). Les Lumières de la ville, Charles Chaplin: étude critique (angleščina). Fernand Nathan. ISBN 978-2-09-188623-7. 
Flom, Eric L. (1. januar 1997). Chaplin in the Sound Era: An Analysis of the Seven Talkies (angleščina). McFarland. ISBN 978-0-7864-0325-7. 
Kamin, Dan (5 September 2008). The Comedy of Charlie Chaplin: Artistry in Motion (angleščina). Scarecrow Press. ISBN 978-0-8108-7781-8. 
Maland, Charles J. (3. september 2007). City Lights (angleščina). British Film Institute. ISBN 978-1-84457-175-8. 
Milton, Joyce (25. oktober 2011). Tramp: The Life of Charlie Chaplin (angleščina). Premier Digital Publishing. ISBN 978-1-937624-49-1. 
Robinson, David (1985). Chaplin:His Life and Art (angleščina). New York: McGraw-Hill Books Company. ISBN 0-07-053181-1. 
Weissman, Stephen M. (2008). Chaplin: A Life (angleščina). Arcade Publishing. ISBN 978-1-55970-892-0. 
Zizek, Slavoj (21. avgust 2013). Enjoy Your Symptom!: Jacques Lacan in Hollywood and Out (angleščina). Routledge. ISBN 978-1-135-30000-5.

Lymska borelioza (tudi limska ali lajmska borelioza, pogovorno borelija) je bolezen, ki je posledica okužbe z bakterijami Borrelia burgdorferi, ki jo prenašajo klopi. Bolezen prizadene kožo, živčevje, srce, sklepe in oči. Število primerov se v Evropi močno povečuje. Slovenija je za to bolezen endemična, kar pomeni, da je bolezen stalno prisotna in značilna za to področje. V naših krajih je bolezen skoraj izključno povezana s pikom klopa Ixodes ricinus, ki se okuži pri sesanju krvi malih gozdnih glodavcev in srn. Bolniki se pika klopa pogosto ne spomnijo ali ga ne opazijo.
Povzročitelj borelioze je po Gramu negativna Borrelia burgdorferi sensu lato iz reda spirohet. To so izredno gibljive, spiralno zavite bakterije z bički, ki so velikosti 5-30 μm × 0,2-0,3 μm. Generacijski čas bakterije, tj. čas, ki je potreben, da iz ene bakterije v optimalnih pogojih nastaneta dve hčerinski celici, niha pri boreliji med 7 in 20 ur. Izraz sensu lato (v splošnem pomenu) združuje tri vrste borelij, in sicer B. afzelii, B. garinii ter B. burgdoferi sensu stricto (v ozkem pomenu).Bolezen je zoonoza, kar pomeni, da jo prenašajo živali. Razširjena je po vsem svetu med 33°in 65° severne geografske širine oziroma tam, kjer so razširjeni ščitasti klopi; v Evropi je to predvsem I. ricinus, v Aziji I. persulcatus, v ZDA pa I. scapularis in I. pacificus. Slovenija je endemska za bolezen, kar pomeni, da je z določeno incidenco stalno navzoča; na izbranih področjih je okuženih povprečno 41 % klopov in 60 % malih sesalcev (deleži se razlikujejo v različnih raziskavah).
Rezervoar B. burgdorferi so različne divje in domače živali, predvsem miši in drugi glodavci, srnjad, ovce, domače govedo, konji in psi, pri katerih poteka okužba večinoma brez bolezenskih znakov, čeprav so bili klinični znaki opaženi pri ovcah, konjih in psih.Klopi se okužijo s sesanjem krvi okužene živali na katerikoli stopnji razvoja (kot ličinke, nimfe ali odrasli klopi). Večino okužb povzročajo nimfe, saj se zaradi svoje majhnosti lahko neopaženo hranijo daljše časovno obdobje. K neopaznosti ugriza pri vseh stopnjah razvoja prispevajo tudi sekrecije klopa, ki preprečujejo ali zavirajo zaznavo srbenja ali bolečine na mestu ugriza. Klopi prenašajo bakterije z ene živalske vrste na drugo, možen pa je tudi transovarialen prenos, se pravi prek jajčnikov na potomce. Borelije lahko prenašajo tudi žuželke, ki sesajo kri, kot so mušice, obadi in komarji vendar je njihova vloga v primerjavi s klopi obstranska.
Borelije pridejo v kožo večinoma s pikom okuženega klopa in najbrž le izjemoma po piku drugih žuželk. Klopova slina, ki spremlja borelije pri vnosu v kožo, vsebujejo snovi, ki zavirajo imunski odziv na mestu ugriza. To ustvari zaščitno okolje za borelije, kjer se lahko razmnožujejo. Borelije nato potujejo navzven od tega mesta v usnjici. Vnetni odziv gostitelja na bakterijo povroči značilni migrirajoč eritem. Zaradi zavrtja delovanja nevtrofilcev, ki so zelo pomembni v začetnih fazah obrambe, borelije preživijo in se nemoteno razmnožujejo ter potujejo v različne dele telesa.V dnevih ali tednih po ugrizu se borelije razsejejo preko krvnega in limfnega obtoka po drugih organih, kot so srce in sklepi ter obkrajno in osrednje živčevje, kjer povzročijo različne simptome diseminirane okužbe. Za patogenezo so pomembne predvsem specifične beljakovine na zunanji strani membrane OspA do OspF (iz angleščine outer surface protein), ki so nosilke poglavitnih antigenov. K razsoju bakterije prispeva tudi vezava proteaze plazmin na površino. Vse omenjeno prispeva k visoki invazivnosti bakterije. V primeru nezdravljenja so lahko bakterije prisotne v telesu več mesecev ali celo let navkljub proizvodnji protiteles, predvsem v nekaterih predelih v sklepih, koži in živčevju. Slednja začnejo nastajati razmeroma pozno: nastanek protiteles IgM doseže vrh med tretjim in šestim tednom po okužbi, protitelesa IgG pa se postopoma razvijejo v obdobju nekaj mesecev. Kljub aktivnemu imunskemu odzivu pa lahko borelije preživijo v nekaterih predelih v sklepih, koži in živčevju. Borelije se lahko izognejo imunskemu sistemu preko zmanjšanja izražanja površinskih beljakovin, na katere se vežejo protitelesa, variabilnosti površinske beljakovine V1sE, deaktivacije ključnih imunskih komponent, ko je sistem komplementa, ter skrivanja v zunajceličnem matriksu, kar lahko moti delovanje imunskih dejavnikov.V možganih lahko borelije sprožijo astrogliozo, tj. proliferacijo astrocitov, kateri sledi apoptoza, kar prispeva k okvari živčevja. Poleg tega lahko vplivajo na gostiteljske celice na ta način, da začnejo izločati kvinolinsko kislino in različne citokine, kar se klinično odraža kot utrujenost in slabost. Primera takih celic so mikrogialne celice in astrociti, ki izločajo interlevkin 6 (IL-6) in tumorje nekrotizirajoči faktor α (TNF-α). Citokini verjetno tudi prispevajo k oslabitvi kognicije.Domnevano je, da kronično izločanje stresnih hormonov kot odgovora na okužbo z borelijami zmanjša učinek živčnih prenašalcev (nevrotransmiterjev) ali receptorjev v možganih preko s celicami posredovanimi provnetnimi potmi, kar povzroči motnje v uravnavanju nevrohormonov, specifično glukokortikoidov in kateholaminov, ki so glavni stresni hormoni. Poleg tega je količina triptofana, prekurzorja serotonina, zmanjšana. Kronično izločanje stresnih hormonov naj bi bilo vzrok za nevropsihiatrične simptome, opažene pri nekaterih bolnikih z Lymsko boreliozo.
Pri okužbi z borelijami je možno, da pride do dolgotrajnega in škodljivega vnetnega odziva. Le-ta naj bi bil posledica zaradi t. i. molekularne mimikrije, s pomočjo katere se borelije izognejo imunskemu sistemu preko posnemanja normalnih delov tkiv. Takšna reakcija naj bi predstavljala obliko s patogenom sproženo avtoimunsko bolezen. Omenjena hipoteza bi lahko pojasnila, zakaj se nekateri simptomi prisotni tudi po uničenju borelij (npr. kronični artritis po antibiotični terapiji).
Najbolj endemični predeli za lymsko boreliozo se nahajajo na severni polobli. V Evropi in ZDA je lymska borelioza najpogostejša bolezen, ki jo prenašajo klopi. V Evropi je pojavnost večja v Srednji in Vzhodni Evropi in pada proti zahodu. V obdobju od leta 1990 do 2001 je bilo v Sloveniji prijavljenih slabih 30.000 primerov lymske borelioze; letna pojavnost je od 100–200 primerov na 100.000 prebivalcev.Na pojavnost bolezni vplivajo življenjsko okolje in način življenja, gostota klopov ter živalski rezervoar, predvsem glodavci in srnjad. Kot pomemben dejavnik lahko obravnavamo tudi urbanizacijo ter druge človeške (antropogene) dejavnike. Ti so sprožili zaporedje dejavnikov, ki so v končni fazi privedli do pojava in širjenja bolezni. Primer tega je zmanjšanje števila plenilcev, ki lovijo srne in glodavce, glavne rezervoarje, kar je povečalo možnost za prenos povzročitelja.Obolevajo ljudje vseh starosti, vrhova pojavljanj pa sta med prvim in četrtim ter 35. in 65. letom starosti. V svetovnem merilu sta oba spola enako pogosto prizadeta. V Sloveniji je 11 % obolelih mlajših od 15 let, obolevnost žensk pa je za 20 % večja kot pri moških.
Potek bolezni delimo na zgodnje in pozno obdobje. Zgodnje obdobje delimo še na lokalizirano in razširjeno (diseminirano) obdobje. Tako dobimo 3 stadije bolezni. V spodnji preglednici je povzetek kliničnih znakov v posameznem obdobju.V primerih, ko je bolezen izražena v celoti, kar je le izjemoma, sledijo vbodu klopa kožne spremembe, nato prizadetost srca in živčevja, še pozneje pa prizadetost sklepov. Možne so tudi okvare oči ter pozne okvare živčevja in kože. Pri nekaterih bolnikih so izraženi samo posamezni bolezenski znaki. Bolezen se lahko začne s prizadetostjo kateregakoli organskega sistema, lahko je prizadetih tudi več sistemov hkrati. Težave so lahko prehodne, ponavljajoče se ali kronične.
Najprej se po piku klopa pojavi majhna rdeča lisa (makula) ali drobna bunčica (papula), ki po nekaj dnevih izgine. 
Najpomembnejša sprememba v zgodnjem obdobju je migrirajoči eritem (erythema migrans, dobesedno – premikajoča se rdečina).  Migrirajoči eritem je tudi najpogostejši klinični znak borelijske okužbe. Kaže se kot bolj ali manj pravilen rdeč kolobar, velik približno 5 cm ali več, koža v sredini pa je na videz nespremenjena. Ta sprememba se na koži pojavi po enem ali več tednih po okužbi. Poleg tipične obročaste spremembe se lahko pojavijo še manj značilne spremembe, kot je erythema migrans diffusum, kjer je tudi središče pordelo, in ostale spremembe (erythema purpuricum, nodulare itd.). Sprememba je prisotna nekaj dni do več mesecev, navadno nekaj tednov. Migrirajoči eritem lahko srbi, peče in/ali boli. Pri otrocih se pogosto pojavi na obrazu ali v okolici spolovil, pri odraslih pa kjerkoli po telesu. Polovica bolnikov ima tudi splošne težave, kot so slabo počutje, utrujenost, glavobol ter bolečine v mišicah in sklepih. Prisotnost teh znakov nakazuje, da okužba ni omejena samo na kožo, ampak da je verjetno prišlo do razsoja bakterij po telesu. Dokaz za razsoj je tudi pojav dodatnih (sekundarnih) kožnih sprememb, ki so podobne prvotni (primarni). Spremembe so lahko ovalne, okrogle ali nepravilnih oblik. Velike so nekaj cm do več kot meter.  Gre za razsejani (diseminirani) migrirajoči eritem.Mnogo redkejša sprememba kot migrirajoči eritem je borelijski limfocitom. Drugi izrazi za to spremembo so: borelijski psevdolimfom, lymphocytoma in lymphadenitis benigna cutis. To je modrikasto rdečkasta, do nekaj cm velika zatrdlina, ki jo sestavljajo limfociti. Limfocitom pa se lahko pojavi tudi kot plošča rdeče ali lividno rdeče barve. Približno pri četrtini prizadetih, so povečane tudi regionalne bezgavke.  Pri otrocih se največkrat pojavi na ušesni mečici, pri odraslih pa v predelu prsne bradavice. Pojavi se kasneje kot migrirajoči eritem in traja dlje. Izgine spontano, vendar včasih šele po letu dni ali kasneje.
Več let po piku klopa se lahko pojavi kronični atrofični akrodermatitis (acrodermatitis chronica atrophicans). To je napredujoča bolezen kože, ki pa je sedaj postala redkejša, ker se posveča več pozornosti pravočasnemu odkrivanju in zdravljenju borelioze. Pri teh spremembah je koža najprej otekla ter temno rdeča ali lividno rdeča. Pogosto so prizadete okončine. Kasneje, v kroničnem stadiju, se koža močno stanjša in postane podobna cigaretnemu papirju. Skozi stanjšano kožo  prosevajo vene in tudi lasni mešički. Zelo stanjšano je tudi podkožje. Ta kožna sprememba ne izgine sama po sebi.
Prizadetost živčevja pri lymski boreliozi ali nevroboreliozo delimo v zgodnjo in pozno. Pri obeh sta lahko prizadeta osrednje in obkrajno živčevje.
Garin-Bijadoux-Bannwathov sindrom je zgodnja oblika nevroborelioze, za katero so značilne bolečine, ki se selijo in so najizrazitejše ponoči. Lahko so edini klinični simptom. Značilno je povečano število limfocitov v likvorju. Možna je tudi ohromitev (pareza) možganskih živcev ali prizadetost obkrajnega živca. Bolečine ne izginejo ob jemanju sredstev proti bolečinam (analgetikov).Limfocitni meningitis je najpogostejša oblika nevroborelioze. Gre za vnetje možganskih ovojnic zaradi okužbe, ki se kaže z različno močnim glavobolom, slabostjo, bruhanjem, včasih tudi z vročino. Meningealni znaki (otrdel vrat) praviloma niso izraženi.Encefalitis (vnetje možganov) se pojavlja redkeje. Kaže se z motnjami spanja, nezmožnostjo koncentracije, motnjami spomina, razdražljivostjo in čustveno neuravnovešenostjo.
Pozna prizadetost živčevja je stalno (kontinuirano) vnetje osrednjega ali obkrajnega živčevja, ki traja več kot pol leta (6 mesecev). Kaže se kot kronični limfocitni meningitis, za katerega so značilni glavobol, utrujenost in izgubljanje telesne teže (hujšanje). Encefalomielitis (vnetje možganov in hrbtenjače) se kaže kot počasi napredujoča para- ali tetrapareza (ohromitve od pasu navzdol ali od vratu navzdol), motnje ravnotežja (ataksija), naglušnost, spoznavne (kognitivne) motnje, slabost, utrujenost in glavobol.
Pogost in včasih edini znak zgodaj v poteku lymske borelioze je okvara možganskih živcev. Prizadet je lahko katerikoli živec, najpogosteje pa obrazni. Prizadetost je pogostejša pri otrocih. Pogosto je pridružena tudi prizadetost osrednjega živčevja. Ohromitev je perifernega (obrobnega) tipa, prizadete pa so vse tri veje obraznega živca. Ohromitev je največkat enostranska, redkeje obojestranska. Lahko je delna ali popolna. Prizadeta oseba ne more nagubati čela, zapreti očesa in ima povešen ustni kot. Pri nekaterih bolnikih se pojavijo še lokalne (motnje občutenja, bolečina, oteklina obraza) in sistemske (glavobol, utrujenost, vrtoglavica, bolečine v mišicah) težave.
Lymski artritis je pogost v ZDA, v Evropi in pri nas pa je redkejši. Značilno je, da bolnik zboli nenadoma, z otekanjem enega ali več sklepov. Sklep je otekel, koža v okolici pa je topla, ni pa pordela. Bolezen prizadene predvsem velike sklepe; koleno, ramemski sklep, kolk, gleženj in tudi čeljustni sklep. Sklepi praviloma, ne pa vedno, bolijo. Bolniki so utrujeni, telesna temperatura pa ni povišana. Spremembe na posameznem sklepu trajajo nekaj dni do nekaj tednov, lahko tudi nekaj mesecev, in se ponavljajo. Obdobja vnetih sklepov (artritisa) se izmenjavajo z obdobji bolečin v sklepih (artalgijami), ki jih spremlja še vnetje mišičnih kit (tendinitis) in sluznikov (burzitis). V približno 10 % primerov so sklepi kronično prizadeti, z razjedami kosti in hrustanca. Borelije lahko povzročijo tudi reaktivno vnetje sklepov (artritis) zaradi bakterij, ki vztrajajo v sinovijski sklepni ovojnici ali zaradi imunogenov, ki spodbujajo nastanek limfocitov T.
Prizadetost mišic se pri boreliozi pojavlja zelo redko. Akutno vnetje ene ali več mišic se lahko pojavi v zgodnjem ali poznem obdobju borelioze. Najpogosteje so prizadete mišice ramenskega obroča. Bolnike prizadeta mišica močno boli, moč je oslabljena. Srce je prizadeto pri 0,3–4 % bolnikov v Evropi in pri 4–10 % bolnikov v ZDA. Zbolijo osebe vseh starosti in obeh spolov. Bolniki zaznajo svoj srčni utrip (palpitacije), lahko občutijo bolečino v prsih, ali pa so brez simptomov. Znaki prizadetosti srca so prevodne motnje, motnje ritma, vnetje osrčnika (perikarditis), vnetje srčne mišičnine (miokarditis) ali razširjeno srce (dilativna kardiomiopatija).Oči so pri boreliozi prizadete redko, prizadete pa so lahko v vseh stadijih bolezni. Kaže se kot vnetje raznih očesnih struktur (veznice, roženice, vidnega živca ...).
Možen je prenos borelij preko posteljice (transplacentaren prenos). Okužba nosečnice lahko povzroči prezgodnji porod, smrt ploda v maternici ali različne nepravilnosti v razvoju (anomalije), kot so slepota, srčne napake in podobno. Okvare so možne tako pri nezdravljenih kot pri zdravljenih nosečnicah.
Migrirajoči eritem je edini znak, ki omogoča zanesljivo diagnozo borelioze, za vse ostale oblike je potrebna potrditev borelijske okužbe z laboratorijskimi preiskavami. Laboratorijsko se lahko okužba dokaže neposredno, z dokazom povzročitelja, ali posredno, z dokazom protiteles proti boreliji. Najpogostejši način je dokazovanje specifičnih protiteles. Ker protitelesa nastajajo zelo počasi, je odsotek pozitivnih testov odvisen od časa trajanja okužbe. V začetnem obdobju, ko je prisoten migrirajoči eritem, je pozitivna le četrtina bolnikov. Pri kronični obliki, kot je kronični atrofični akrodermatitis, pa so pozitivni skoraj vsi bolniki. Nekateri bolniki pa se na okužbo ne odzovejo s tvorbo specifičnih protiteles. Vendar pa je diagnostično pomemben le test, pri katerem so protitelesa v dovolj visokih koncentracijah (titer protiteles). V endemičnih krajih so namreč protitelesa prisotna tudi v krvi zdravih ljudi, ampak v nižjih titrih.Same borelije se lahko za neposredno laboratorijsko diagnostiko osami iz različnih kliničnih vzorcev (koža, kri, likvor, sinovijska tekočina, šarenica in srčna mišica) tako pri zgodnji kot tudi pri kronični obliki okužbe. Borelije se goji na modificiranem Kellyjevem gojišču, izolirane bakterije pa se nato identificira morfološko z mikroskopom s temnim poljem (oblika, velikost, gibljivost). Za določitev vrste borelij je potrebna analiza molekul DNK (v prvi vrsti PCR).
V vseh stadijih bolezni je smiselno zdravljenje z antibiotiki, ki je najuspešnejše zgodaj v poteku bolezni, saj se lahko z veliko verjetnostjo prepreči razsoj borelij in pojav poznejših kliničnih znakov bolezni. Uporabljajo se antibiotiki, ki delujejo proti borelijam in vitro in ki so se izkazali za učinkovite v kliničnih raziskavah; to so azitromicin, doksiciklin ter amoksiciklin. Še vedno pa lahko borelije vstopijo v celice ali preidejo v predele, ki so za antibiotike in za imunski sistem nedostopni. Najpogostejša klinična slika, to je migrirajoči eritem, se lahko pozdravi brez zdravljenja z antibiotiki, vendar je slednje hitrejše. Razširjene in kronične oblike bolezni se zdravi najpogosteje s ceftriaksonom, penicilinom G, azitromicinom, doksiciklinom ali amoksiciklinom.
Preprečevanje pikov klopov je najuspešnejše. To lahko dosežemo z uporabo ustreznih oblačil, repelentov (odganjal), rednim pregledovanjem kože in takojšnjim odstranjevanjem klopov, pri čemer je idealna odstranitev celotnega klopa (tj. skupaj z glavo) brez zdrobljenja njegovega telesa v prvih 24-ih urah. Encim bradikinaza v klopovi slini razgrajuje vnetne mediatorje in klopu omogoči, da ostane neopažen, zaradi česar je potrebno redno pregledovanje kože in obisk zdravnika ob sumu na boreliozo. Uporaba antibiotikov po piku se ne priporoča. V Evropi potekajo tudi raziskave za razvoj cepiva, v ZDA pa je bilo cepivo proizvajalca GlaxoSmithKline umaknjeno zaradi domnevnih avtoimunskih stranskih učinkov. Trenutno potekajo raziskave za razvoj novih cepiv na osnovi beljakovine OspC in glikolipidov.
Bolezen je dobila ime po pokrajini Lyme v Connecticutu (ZDA), kjer so v 70. letih prejšnjega stoletja ugotavljali porast primerov juvenilnega revmatoidnega artritisa pri otrocih; v skladu s tem so bolezen sprva poimenovali Lymski artritis. Po obsežnih raziskavah je bilo ugotovljeno, da se je bolezen pojavila po ugrizu klopa, in sicer najprej v obliki migrirajočega eritema. Povzročitelja je leta 1982 prvi opisal Willy Burgdofer, klasificiran pa je bil leta 1984. V Evropi so sicer nekatere klinične slike bolezni opisovali že pred več kot 100 leti. V Sloveniji je bolezen prvi opisal J. Lešničar.Znani ljudje, ki so preboleli Lymsko boreliozo, so Samantha Stosur, avstralska tenisačica, Wyatt Sexton, bivši igralec ameriškega nogometa ter George W. Bush, bivši predsednik ZDA.
Splošen opis lymske borelioze — Center za nadzor in preprečevanje bolezni (CDC) (angleško)
Podrobnejše informacije o lymski boreliozi s poudarkom na diagnostiki in zdravljenju — National Institute of Allergy and Infectious diseases (NIAD) (angleško)
M113 je družina vojaških polnogoseničnih zračnotransportnih oklepnih transporterjev, ki so namenjene prevozu moštva, določenega tovora in ki imajo vlogo nosilca oborožitvenih sistemov. Prvotno je bil M113 razvil za potrebe padalskih, zračnoprevoznih in zračnotransportnih enot, ki so potrebovale oklepno vozilo, ki pa je moralo biti dovolj lahko za zračni transport. Danes so M113 in njene različice v uporabi v več kot 50 državah. Prvotna država uporabnica, ZDA, je M113 začela uporabljati že leta 1961 za potrebe Oboroženih sil ZDA (Kopenske vojske ZDA in Korpusa mornariške pehote ZDA) med vietnamsko vojno. Neuradno ameriško ime za osnovni model je M113 Gavin, po ameriškem generalu Jamesu M. Gavinu, junaku druge svetovne vojne in poznejšemu vodji Army's Research and Development Corps, ki je razvila dotično vozilo.Družina teh vozil je tako sposobna omejenega amfibijskega prečkanja jezer in potokov, zmožna vseterenske vožnje in hitre vožnje po utrjenih cestah. Med letoma 1960 in 1992 je bilo izdelanih več kot 80.000 vozil vseh različic, kar postavlja M113 v sam vrh oklepnih transporterjev po številu izdelanih vozil vseh časov. Poleg izvirne vloge oklepnega transporterja je pozneje postal še pehotno bojno vozilo in nosilec različnih oborožitvenih sistemov.
Potreba po novem oklepnem vozilu se je pokazala med korejsko vojno, ko je Severnokorejska Ljudska armada poslala na bojišče svoje tanke. ZDA je takoj odgovorila s prihodom lastnih tankov, a kmalu se je pokazalo, da lahka vojaška vozila niso sposobna dohajati tankov v korejski pokrajini in so tudi neprimerna za bojevanje. Tako se je izrazila želja po lahkem, oklepljenem, goseničnem, zračnoprevoznem oklepnem trasporterju, ki bi bil zmožen prevoza vojakov in opreme, prečkanja lahkih vodnih ovir (jezer, potokov,...), vseterenske vožnje, hitre vožnje na cesti ter možnost nadgraditve za druge namene. Kopenska vojska ZDA je tako januarja 1956 objavila javni razpis, s katerim bi dobili nova vozila, s katerimi bi zamenjali zastarela M59 in M75.
Vozilo je zasnovalo podjetje Food Machinery Corporation leta 1955 na osnovi koncepta, ki ga je razvilo podjetje Detroit Arsenal. Proizvodnja prve serije 900 vozil se je začela junija 1960. Tako je M113 postalo prvo aluminijasto oklepno bojno vozilo, ki je vstopilo v množično proizvodnjo. Izdelana vozila so bila takoj poslana v Vietnam, kjer so jih množično uporabljali med vietnamsko vojno, ki je predstavljala tako prvo vojno tega vozila; to je bila tudi vojna, kjer so jih najbolj množično uporabljali. Leta 1962 so M113 dobavili tudi južnovietnamski Kopenski vojski Republike Vietnam. Tako so prvič dobavili 32 teh vozil, ki so bila prvotno namenjene za ameriške vojaške enote v Zahodni Nemčiji. Vietkong, ki je M113 poimenovala zeleni zmaj, je bil sprva popolnoma nepripravljen na boj proti tem oklepnim vozilom, toda kmalu so začeli postavljati razne ovire in pasti ter uporabljati sovjetske netrzajne topove in RPG-je. Že leta 1965 je tako Vietkong izdal tudi posebni trenažni priročnik z naslovom Napad na M113 APC. Prvotna različica z enim 12,7 mm mitraljezom in brez oklepne zaščite za strelca se je pokazala za neučinkovito, saj je bil strelec izpostavljen sovražnikovemu ognju. Ta problem so provizorično reševali z ustvarjanjem zaslona z vrečami s peskom.
Ta neučinkovitost se je posebej pokazala januarja 1963, ko je med bitko za Ap Bac padlo 14 južnovietnamskih strelcev. Tako so razvili novo različico M113 AVAC (M113 Armored Cavalry Vehicle), ki je dobila izboljšan oklep, dodali so dva 7,62 mm mitraljeza in zaščitne zaslone za vse strelce. S tem so tudi spremenili namembnost vozila. Prvotno je bil M113 zasnovan kot oklepni transport, v tej različici pa je prevzel vlogo pehotnega bojnega vozila. Običajna posadka M113 AVAC je bila: voznik, poveljnik (strelec na mitraljezu M2HB 12,7 mm), dva strelca na 7,62 mm mitraljezih in dva nosilca streliva, ki pa sta bila oborožena s bombometom M79 40 mm. M113 AVAC je tako imel 3.500 nabojev 12,7 mm, 8.500 nabojev 7,62 mm, 5.000 nabojev 5,56 mm in 150 granat 40 mm. Sam naziv AVAC so skovali pripadniki 11. oklepnega konjeniškega polka, ki so bili prvi opremljeni s to novo različico.
Prva večja nadgradnja samega modela je bila izvedena leta 1964, ko je bilo razvito vozilo M113A1. V njem so zamenjali izvirni bencinski motor z dizelskim, ki je zmogel 212 konjskih moči. Tako so kmalu zatem nastale različice M577A1 in M106A1, kot drugi izpeljanke. Nekatere izpeljanke so temeljile na oklepljenih različicah (npr. M125A1 nosilec minometa in M741 Vulcan zračnoobrambno vozilo), medtem ko so druge temeljile na neoklepljenih vozilih (npr. M548 nosilec tovora, M667 Lance nosilec raket in M730 Chaparral nosilec raket). Februarja 1967 je Kraljeva tajska kopenska vojska poslala 16 svojih M113 (ki jih je predhodno dobila od ZDA v sklopu Military Assistance Program) v Vietnam.
Leta 1972 so Izraelske obrambne sile uvedle M113 v oborožitev pod imenom Bardehlas in takoj postale druga največja država uporabnica (leta 1970 so kupili že prva vozila za preizkušanje). Na višku so tako imeli okoli 6.000 vozil v več različicah in še danes je M113 standardno pehotno bojno vozilo Izraelskih obrambih sil .
Leta 1979 so uvedli nov modernizirani paket sprememb, ki je znan kot A2. Spremembe so temeljile na zamenjavi podvozja in hladilnega sistema. S temi spremembami je M113 postal še bolj priljubljen.
Leta 1981 je Kopenska vojska Združenih držav Amerike začela uporabljati Bradley Fighting Vehicle (različici M2 Bradley in M3 Bradley) in z njima začela zamenjevati M113, ki so bile uporabljene v neposrednih bojnih vlogah (npr. M113 AVAC, M113 APC,...), toda obdržale je tiste, ki izvajajo podporne naloge (nosilci oborožitvenih sistemov, medicinsko-sanitetna vozila, poveljniška vozila,...).
Leta 1985 je zahodnonemški Bundeswehr naročil 4.000 teh vozil v različici M113A2. Z uvedbo drugih bojnih oklepnih vozil (Schützenpanzer Marder in Transportpanzer Fuchs) so osnovne različice postale nepotrebne in so jih spremenili v podporna vozila (nosilci oborožitvenih sistemov,...).
Novejši paket različic je poimenovan A3 RISE (angleško Reliability Improvements for Selected Equipment; slovensko Izboljšave zanesljivosti za izbrano opremo), ki je bil uveden leta 1987. V paketu so izboljšali pogonski sistem (turbo motor in nov menjalnik), izboljšane voznikove kontrole (nove zavore in izboljšan krmilni sistem), zunanji rezervoar za gorivo in 200 amperov močni alternator s 4 baterijami, možnost namestitve dodatnega zunanjega oklepa,... Sam proces modernizacije M113 Oboroženih sil ZDA v različico M113A3 RISE je bil končan v letu 2006. Ta proces je bil narejen v sklopu odločitve, da bodo M113 ostali operativni do leta 2020.
Leta 1992 se je v ZDA končala serijska proizvodnja vseh modelov M113 za potrebe Oboroženih sil Združenih držav Amerike. Od takrat naprej izdelujejo le dodatno opremo in nadgrajujejo že izdelane. S tem počasi izločujejo ta zastarela vozila, ki pa so se izkazala bolje kot nova vozila v novejših oboroženih konfliktih.
Med letoma 1994 in 2005 je podjetje United Defense izvajalo prenovo vseh vozil M113 v sestavi Oboroženih sil ZDA in sicer je prenovilo 2.500 vozil s hitrostjo vozilo na dan.
Med letoma 1996 in 1999 je Bundeswehr uvedel prvo celovito nadgradnjo vseh vozil M113 Nutzungsdauerverlängerung 1 (kratica NDV 1), s katerim so izboljšali motor, menjalnik in gosenice. Vsa vozila so tako spremenili v različice: Feuerleitpanzer Artillerie(FltPzArt), Feuerleitpanzer Mörser (FltPzMrs), Krankenkraftwagen (KrKw), Schreib-Funk-Panzer HF (SchrFuPz), Minenwurf-Panzer (MiWuPz) und Fahrschulpanzer (Schulpz) .
Leta 2000 je bil uveden že četrti izboljšani model, ki je poimenovan ADV Tech Light Armor (angleško Advance Technology Light Armor; slovensko Napredni tehnološki lahki oklep). Glavna izboljšava je oklep, kateri je lažji in bolj odporen proti nabojem večjega kalibra in izstrelkom protioklepnih raketnih orožij.
Leta 2001 je Bundeswehr uvedel drugo celovito nadgradnjo različic M113 (Nutzungsdauerverlängerung 2; NDV 2), ki so imela skupno težo nad 12,5 t (torej različice Panzermörser (PzMrs), Gefechts-Stand-Panzer (GefStdPz), Träger-Fahrzeug RATAC (TrgFz RATAC) in Träger-Fahrzeug-Rechner-Verbund-Artillerie (TrgFzRechnVbuArt)). Vgradili so novi dizelski motor MTU 6V 183TC22 (220 KW/300 PS) z vgrajenim hladilnim sistemom, nov menjalnik, pogonsko verigo, ...Leta 2002 sta Ministrstvo za obrambo Avstralije in Tenix Defence podpisala pogodbo o nadgradnji 350 avstralskih M113, pri čemer naj bi dodali nov oklep, kupolo, podvozje, gosenice, poleg tega pa naj bil 271 vozil še podaljšali. Projekt LAND 106 se je tako zaključil leta 2006.Invazija na Irak leta 2003 in poznejša iraška vojna sta pomenila nov mejnik v zgodovini M113, saj so jih začeli ponovno uvajati, potem ko so se HMMWV in Strykerji izkazali za neučinkovito oklepljene proti RPGjem iraškega odporniškega gibanja. Ker je M113 bil tudi premalo oklepljen, so vojaki na bojišču sami razvili novo različico, ki je dobila ime M113A3+ oz. M113 Super Gavin. Od osnovne različice M113A3 se razlikuje po tem, da so na zunanje stranice namestili dodatne proti-RPG zaščitne plošče oz. kovinske mreže, ki povzročijo, da rakete protioklepnega raketnega orožja eksplodirajo predčasno in tako ne predrejo osnovnega oklepa ter uničijo vozila. Ta začasna rešitev, ko so vojaki varili na oklep razne ostanke gradbenega materiala, se je izkazala za uspešno metodo, tako da so kmalu začeli industrijsko proizvajali namensko razvite zaščitne mreže. Maja 2005 je Kopenska vojska ZDA objavila, da bo poslala v Irak dodatno opremljene in oklepljene M113, ki bodo nadomestili humveeje v bojnih nalogah, saj so se le-ti izkazali za neprimerno oklepljene in tako nevarne za vojake.
Marca 2006 sta TACOM in podjetje BAE Systems podpisala 32 milijonov dolarjev vredno pogodbo, po kateri bo BAE Systems opravilo namestitev paketa TAGS na vse M113 ameriške kopenske vojske.
Septembra 1956 je podjetje Food Machinery Corporation (FMC) iz San Joseja (Kalifornija) izdelalo prvih pet prototipov (poimenovani T117), ki so imeli aluminijast oklep in zračno hlajeni motor Continental. Hkrati pa so izdelali tudi pet prototipov (poimenovani T117), ki pa so imeli jekleni oklep in vodno hlajeni motor Packard. Naslednje leto je ATAC začel s preizkušanjem obeh različic. Packardov motor se je izkazal za neprimernega in so ga zamenjali s Ford 368UC, ki pa tudi ni bil ustrezen, saj se je pregreval in za vgradnjo motorja so morali povečati vozilo. Tako so sprejeli aluminijaste oklepe. Ker je bil aluminij lažji, niso potrebovali tako močnih motorjev kot za jeklenooklepna vozila, toda morali so uporabiti trikratno debelino jekla, saj aluminij pri isti debelini ni dosegel istih rezultatov kot jeklo. Tako so pozno v letu 1957 na osnovi rezultatov preizkusov izdelali dva nova prototipa (T113E1 in T113E2), ki sta bila predelana v smislu, da so inženirji spremenili načrte in dele, da so zmanjšali ceno izdelave (in s tem vozila) ter povečali življenjsko dobo. Tako so vgradili nov motor, bencinski Chrysler A710B, ki je postal standardni in menjalnik Allison TX-100. Hladno valjani oklep je bil iz zlitine aluminija, mangana in magnezija. T113E2 je tako postal osnovni model in nastal je M113. 
Nekatera tuja podjetja so odkupila licenco in pričela sama proizvajati. Tako je italijansko podjetje Oto Melara izdelalo okoli 5.500 M113 za potrebe Italijanske kopenske vojske in tudi za izvoz. 
Danes proizvodnja delov in opreme za M113 oz. celotnih vozil za izvoz poteka pod okriljem podjetja United Defense, ki je del koncerna BAE Systems Land and Armaments.
V 90. letih 20. stoletja je slovensko podjetje Sistemska tehnika d.o.o. izdelovalo torzijske vzmeti za izraelske M113 v sklopu sodelovanja s podjetjem Soltam.
Osnovna naloga vozila je pripeljati vojake do bojišča, kjer se izkrcajo in nadaljujejo boj peš; to je bil nov koncept t. i. »bojiščnega taksija«. Zaradi enostavne uporabe in zasnove je M113 postal najbolj razširjen in številčen oklepni transporter na svetu, saj ga še zmeraj uporabljajo v več kot 50 državah; vsega skupaj je bilo izdelanih okoli 80.000 vozil vseh različic. Prvotno je bil M113 zasnovan za uporabo v padalskih, zračnoprevoznih, zračnodesantnih in zračnotransportnih enot, a je pozneje izgubil ta namen, saj je postal standardno pehotno oklepno vozilo klasičnih pehotnih, motoriziranih, mehaniziranih in oklepnih enot.
Osnovna oblika M113 je zelo preprosta. Notranjost je razdeljena na strojni del, prostor za posadko vozila (voznik, poveljnik/strelec in še en dodatni strelec), transportni prostor za vojake in rezervoar za gorivo. Zaradi te preproste oblike je M113 dobil tudi vzdevek zabojnik. V poznejših različicah so notranji rezervoar za gorivo, ki je bil glavni razlog za popolno uničenje vozila po zadetku, so ga odstranili in ga zamenjali za dva zunanja rezervoarja, ki so ju pritrdila na zunanja stranico ob vrata.
Največja prednost in hkrati največja pomankljivost je material, ki so ga uporabili pri gradnji. Uporabili so kvaliteten letalski aluminij, ki zagotavlja isto moč kot jeklo pri manjši teži. Zaradi majhne teže ne rabi močnega motorja (2 taktni, šestcilindrski), lahko prevaža težek tovor preko zahtevnega terena, je zračnoprevozno in amfibijsko. Toda oklep ne zadrži granat sodobnih protioklepnih raketnih orožij, saj ga lahko prebijejo že izstrelki težkega mitraljeza (današnje verzije imajo ojačan oklep, ki zahteva tudi močnejši motor).
Zaradi natančnega varjenja in gumijaste obloge na odprtinah je vozilo neprodušno zaprto in je tako sposobno zapeljati v vodo. Toda zaradi slabe pogonske moči v vodi vozilo ni zmožno premagovati močnejšega toka, tako da je glede amfibijskega bojevanja omejen. Tako lahko prečka večje površine umirjene vode (npr. jezero), se lahko izkrca blizu morske obale ter prečka potoke oz. manjše, počasi tekoče reke.
Posebnost so tudi gosenice. V primeru, če se poškoduje le en gosenični del oz. gosenice zapustijo normalni tir, je nevarnost, da celotne gosenice izpadejo oz. zablokirajo, kar lahko pri visoki hitrosti privede do prevrnitve vozila na bok in/ali streho. Tako mora voznik, če opazi/začuti poškodbo, pustiti, da se vozilo samo zaustavi in ne sme ustaviti s pomočjo zavor ali nasprotnim vrtenjem gosenic.
Ena poglavitnih prednosti osnovne različice vozila je možnost zračnega prevoza, saj lahko vozilo zapelje brez predpriprav v tovorni prostor transportnega letala C-130 Hercules oz. C-141 Starlifter. Nekatere neoklepljene oz. lahkooklepljene različice so sposobne tudi zračnega desanta s pomočjo velikih padal in tudi posebnih pomožnih blažilnih blazin. Zaradi modernizacije so nekatere poznejše različice nezmožne takšnega transporta, saj je bila povečana teža, višina, dolžina,... vozila.
Osnovna različica vozila ima več odprtin za posadko in transportni oddelek. Voznik ima svojo odprtino, ki služi kot vhod/izhod in za boljše opazovanje okolice med vožnjo. V bojnih razmerah je ta odprtina zaprta in voznik opazuje okolico s pomočjo periskopov. Desno od te odprtine se nahaja še ena manjša odprtina za dostop do motorja. Na sredini vozila se nahajata dve večji strešni odprtini: ena za poveljnika vozila, ki je hkrati tudi strelec 12,7 mm mitraljeza in ena za stranska strelca oz. transportni oddelek. Na zadku vozila se nahajajo glavna vrata za transportni sistem. Nekatere izboljšane različice nimajo več klasičnih vrat, ampak celotna zadnja stranica služi kot hidravlična vrata, ki se odprejo s prelomom na dnu vozila; tako vrata postanejo nakladalna paleta, ki olajša vstop oz. izstop iz vozila. Na sprednji stranici pa se nahaja večja odprtina za dostop do motorja, ki je zavarovana s še eno oklepno ploščo; le-ta se nato odmakne stran oz. popolnoma odstrani za lažji, neoviran dostop do motorja.
Glavno oborožitev vozila je od začetka predstavljal 12,7 mm mitraljez, ki je bil pritrjen na strelski obroč okoli poveljniške odprtine, ki je omogočal 360 º premik mitraljeza. Pozneje so različici M113 AVAC dodali še kupolo za poveljnika, ki je bila oblikovana krožno iz treh oklepnih plošč (osnovna zaščitna plošča mitraljeza in dve stranski plošči). Zadnji del kupole je ostal odprt, saj je vlogo četrte, zadnje stranice kupole opravljala dvignjena loputa poveljniške odprtine. Pri zadnji strešni odprtini za stranska strelca pa so na vsak bok namestili še en 7,62 mm mitraljez, ki pa sta imela le osnovno zaščitno ploščo mitraljeza in sta bila namenjena za bočno obstreljevanje.
Vse skupaj je bilo izdelanih okoli 80.000 različic vozila M113, ki so v uporabi še danes. Večina današnjih različic se močno razlikuje od prvotnega modela, toda vse različice temeljijo na istem vozilu iz leta 1955. Nadgradnje in izboljšave so bile nujen korak pri ohranjanju tega vozila v aktivni operativni uporabi, saj so različice v uporabi že več kot 50 let; tako so morali slediti razvoju tehnologije in orožja, da je lahko M113 uspešno kljuboval vsem zahtevam na bojišču.
M113 APCM113 APC (angleško Armored Personnel Carrier; dobesedno Oklepni transporter) je osnovna različica M113, ki je uporabljala bencinski motor in bila oborožena z enim 12,7 mm mitraljezom v posebni kupoli za zaščito poveljnika vozila, ki je upravljal z mitraljezom.
M113 ACAVM113 ACAV (angleško Armored Cavalry Vehicle; slovensko Oklepno konjeniško vozilo) je modernizirana različica M113 APC, ki so ga uporabljali Američani med vietnamsko vojno in predstavlja eno najpomembnejših različic M113. Potreba po bolje oklepljenem se je pokazala po bitki za Ap Bac januarja 1963, ko je med bitko padlo 14 upravljalcev 12,7 mm mitraljeza. M113 ACAV je tako dobila dodan krožni oklep/kupolo, ki je ščitila strelca z 12,7 mm mitraljezom ter dodana še dva 7,62 mm mitraljeza M60, ki sta bila nameščena na boku in opremljena z manjšim, enostranskim oklepom. S tema dvema mitraljezoma je opravljala enota, ki je bila v transportnem oddelku.
M58M58 je različica M113, ki ima vgrajen generator dima M56. Glavni namen tega vozila je prekriti bojišče z gostin dimom in tako prikriti premike lastnih vojakov po bojišču.
M106M106 je različica M113, ki ima v transportnem delu nameščen minomet 107 mm. Zaradi tega je posadka vozila povečana na pet oseb in ne opravlja naloge oklepnega transporterja.
M113A4 AMEVM113 AMEV (angleško Armored Medical Evacuation Vehicle; slovensko Oklepno sanitetno evakuacijsko vozilo) je sanitetno vozilo na osnovi M113. Prvi prototip je leta 1997 sodeloval na posebni vaji, kjer so tovrstno vozilo potrdili in ga poslali v serijsko proizvodnjo. Posadko sestavljata voznik in bolničar; transportni prostor lahko sprejme 4 težke (ležeče) ali 8 lahkih (sedečih) ranjencev (oz. kombinacijo; npr. 2 ležeča in 4 sedeči). vozilo je opremljeno z dušilcem zvoka motorja, sisteme za vzdrževanje življenjskih funkcij in samostojni, nadtlačni prezračevalni sistem s posebnimi zračnimi filtri.
M548M548 je neoklepljena različica M113, ki je namenjena prevozu tovora. Kabina sprejme 4 osebe, medtem ko se lahko v tovorni del naloži 6-tonski tovor. V različici M548A3 ima posadko le dveh vojakov.
M577M577 je poveljniška različica M113. Povečali so moč električne napeljave za vse naprave (radio,...) in samo prostornino vozilo za eno petino, dodali možnost dodatnega zunanjega šotora, vgradili nadomestni električni generator. vozilo sprejme 8 oseb, je zračnoprevozno (C-141, C-130), toda ni zračnodesantno. Lahko se spremeni v kirurško vozilo.
M730M730 Chaparral je različica M113, ki je nosilec protiletalskega raketnega sistema M54A2 Chaparral.
M901M901 je različica M113, ki je opremljena z protioklepni raketnim sistemom TOW. Lanser je vgrajen na dvižni ročki, ki se vrne v predelan transportni del, kjer ga posadko napolni, ne da bi zapustila vozilo. vozilo ima posadko treh oseb in možnost shranjevanja 12 raket.
M981M981 FISTV (angleško Fire Support Team Vehicle; slovensko Vozilo skupine za ognjeno podporo) je izvidniško vozilo, katerega namen je opazovanje bojišča in sporočati koordinate potencialnih ciljev artileriji. Lasersko-namerilni sistem uporablja in je podoben dvižnemu sistemu na M901, kar so naradili zaradi tega, da tako vozilo ne bi izstopalo in pritegnilo sovražnega ognja.
M1068M1068 SICPS (angleško M1068 Standard Integrated Command Post System; slovensko M1068 Standardni integrirani poveljniški sistem) je izboljšana različica M577. Novo poveljniško vozilo ima zdaj le štiričlansko posadko, saj so vgradili nove informacijske sisteme, ki so nujni za obladovanje bojišča.
M1108M1108 Universal Carrier (slovensko Univerzalni nosilec) je čisto nov tip vozila. Podvozje in zadnji, transportni del so prevzeli po M113. Podaljšali so dolžino za še eno nosilno kolo (zdaj 6) in odstranili oklep transportnega dela. Kabina je vzeta iz MLRSa in sprejme 3 osebe. M1108 naj bi služil kot visokozmogljivo tovorno vozilo (6,8 t] ali pa kot nosilec različnih oborožitvenih sistemov (npr. Hellfire, Avenger, Chaparral,...).
M113 MTVLM113 MTVL (angleško Mobile Tactical Vehicle Light; slovensko Lahko mobilno taktično vozilo) je podaljšana verzija M113 (za 86 cm in dodatno nosilno kolo).
M113 ESVM113 ESV (angleško Engineering Squad Vehicle; slovensko Vozilo inženirskega oddelka) je inženirska različica M113, ki lahko sprejme 8 inženircev z vso opremo. vozilo ima možnost namestitve dodatne inženirske opreme (vitle, razstreljevalni topovi,...); zaradi prenovitve ima oklep primeren z M2 Bradley in terensko mobilnost s tankom M1 Abrams.
M113 HAZMATM113 HAZMAT (angleško Hazardous Materials Recovery Vehicle; slovensko Vozilo za odstranitev nevarnih materialov) je posebna inženirska različica M113, ki je namenjena odstranjevanju nevarnih materialov (neeksplodirane granate, radiološko onesnaženo orožje,...). vozilo je opremljeno z hidravlično roko, samostojnim notranjim prezračevalnim sistemom, RKBO zaščito, okrepljenim oklepom,..., toda še zmeraj ima vse značilnosti osnovnega modela.
M113 IFVLM113 IFVL (angleško Infantry Fighting Vehicle Light; slovensko Lahko pehotno bojno vozilo) je nadgrajena različica M113, ki ima nadgrajen oklep in dodano kupolo, v kateri sta nameščena 25-mm verižni top in sovprežni 7,62 mm mitraljez. Posadka obsega 2-3 člane, medtem ko je v transportnem delu prostora za 10 vojakov.
M114M114 Command and Reconnaissance Carrier (slovensko Poveljniški in izvidniški nosilec) je različica M113, ki je bila namenjena kot poveljniško in izvidniško vozilo. Uvedeno je bilo leta 1962. Že naslednje leto (1963) so M114 izboljšali tako, da je lahko vozilo nosilo 12,7-mm mitraljez. Danes je to vozilo zastarelo in ga je zamenjal M3 CAV. Posadka je štela 3 vojake.
M132 ZippoM132 Zippo je vozilo-plamenometalec, ki je bilo uvedeno leta 1964. Kupola vozila je bila zamenjana s plamenometalcem, ki je uporabljal štiri 190-litrske rezervoarje. 760 l goriva je tako zadoščalo za 32 s in plamen je lahko dosegel 200 m oddaljeno tarčo.
M163M163 VADS (angleško M163 Vulcan Air Defense System; slovensko M163 zračnoobrambni sistem Vulcan) je različica M113, ki je opravljala nalogo nosilca 20mm krožnega topa M61, proizvajalca General Dynamics in bila uvedena v 1960. letih. Leta 1984 so različico začeli nadgrajevati v M163 PIVADS (angleško Product Improved Vulcan Air Defence System; slovensko Izboljšani proizvod zračnoobrambni sistem Vulcan); dodali so daljinski radar in izboljšali doseg orožja na 2.600 m.
M247M247 Sgt. York DIVAD (angleško M247 Sgt. York Division Air Defence gun; slovensko M247 Nar. York Divizijski zračnoobrambni top) je bila različica M113, ki je opravljala nalogo nosilca zračnoobrambnega raketno-topovskega oborožitvenega sistema, ki naj bi zamenjal protiletalski top M163 20mm Vulcan in raketni sistem M48 Chaparral. M247 ni postal operativen in tako je bilo izdelanih le nekaj poskusnih vozil.
M579M579 Fitter Repair Vehicle je različica M113, ki je opremljena z žerjavom, ki je tako namenjena za inženirsko in/ali logistično uporabo.
M1015M1015 Electronic Warfare Shelter Carrier (slovensko M1015 Nosilec zabojnika za elektronsko bojevanje) je neoklepljena različica M113, ki je bila namenjena nošenju zabojnika, v katerem je bila nameščena elektronska oprema. Bilo je izdelanih le nekaj sto teh različic.
M113 ABRAM113 ABRA (nemško M113 Artilleriebeobachtungsradar; slovensko M113 Artilerijski namerilni radar) je različica M113, ki je bila razvita v nemškem Bundeswehru za potrebe tankovsko-artilerijskih bataljonov, ki so rabili vozilo za iskanje ciljev in usmerjanje ognjene podpore. Tako je bilo med letoma 1976 in 1978 predelanih 62 vozil, na katere so namestili nemško-francoski radar RATAC.
M113 Panzermörser 120mmM113 Panzermörser 120mm (slovensko M113 Tankovski minomet 120 mm) je različica M113, ki je v uporabi Bundeswehra kot nosilec minometa 120 mm TAMPELLA (druga oborožitev posadke obsega: 1 mitraljez MG3A1 7,62 mm, 4 juriške puške G36 5,56 mm, 1 pištola MP2 9 mm in 2 Panzerfausta 3) za potrebe tankovsko-artilerijskih enot.
M113FüFuM113 Führungs- und Funkfahrzeug (slovensko M113 Poveljniško in komunikacijsko vozilo) je različica M113, ki temelji na M113A2 in je bila razvita za potrebe Bundeswehra, ki je potrebovala poveljniško in komunikacijsko vozilo za lastne tankovske enote. Posadko sestavljajo trije vojaki (voznik, poveljnik in vezist).
Minenwurfsystem SkorpionMinenwurfsystem Skorpion (slovensko Lanserni sistem min Škorpijon) je različica M113, ki je bila razvita za potrebe Bundeswehra in je namenjena mehanskemu raznosu min. Tako lahko eno vozilo položi 600 min v 5 minutah na površini 1.500x50 m. Med letoma 1986 in 1988 je bilo izdelanih 300 takih vozil.
NM-142NM-142 je norveška različica M113A2, ki je bila spremenjena v nosilec šestih lanserjev protioklepnega raketnega sistema TOW. Izdelanih je bilo 97 vozil, ki pa so bila leta 2005 izločena iz uporabe in posledično razrezana.
NM135NM135 je norveška različica M113, ki je bila spremenjena v nosilec avtomatskega topa 20 x 139 mm Rheinmetall mk20. Vozila so bila izločena leta 1999, ko jih je zamenjal CV9030N.
M113A3 M/RM113A3 Maintenance/Recovery (slovensko M113A3 Vzdrževanje/Reševanje) je različica M113, ki jo izdeluje podjetje BAE Systems in je opremljena s 20.000-funtnim vitlom ter 3.000-funtnim žerjavom.
EIFVEIFV (angleško Egyptian Infantry Fighting Vehicle; slovensko Egiptovsko pehotno bojno vozilo) je različica M113, ki jo izdeluje podjetje BAE Systems za potrebe Egiptovskih oboroženih sil. Vozilo upravlja posadka treh vojakov, medtem ko je v transportnem delu prostora še za šest vojakov. EIFV je opremljeno s kupolo, v kateri se nahaja 25mm verižni top in dvocevni lanser TOW.
MTVEMTVE (angleško Mobile Tactical Vehicle-Engineer; slovensko Mobilno taktično vozilo-inženir) je podaljšana in izboljšana različica MTVL, ki jo izdeluje podjetje BAE Systems.
MTVRMTVR (angleško Mobile Tactical Light Recovery Vehicle; slovensko Mobilno taktično lahko reševalno vozilo) je različica M113, ki jo izdeluje podjetje BAE Systems in je namenjena reševanju ostalih vozil iz bojišča.
MTVCMTVC (angleško Mobile Tactical Vehicle-Cargo; slovensko Mobilno taktično vozilo-tovor) je podaljšana in izboljšana različica M548, ki jo izdeluje podjetje BAE Systems.
M113A3+M113A3+ (tudi M113 Super Gavin) se od osnovne različice M113A3 razlikuje po tem, da so na zunanje stranice namestili dodatne proti-RPG zaščitne plošče oz. kovinske mreže, ki povzročijo, da rakete protioklepnega raketnega orožja eksplodirajo predčasno in tako ne predrejo osnovnega oklepa ter uničijo vozila.
SLUFAESLUFAE (angleško Surface Launched Unit, Fuel Air Explosive; slovensko Zemeljsko izstrelitvena enota, Zračna eksplozija gorivoa) je različica M548, ki deluje kot nosilec 30-cevnega lanserja oklepnih raket, ki so namenjene čiščenju/odstranjevanju minskih polj. Rakete eksplodirajo v zraku, pri čemer se ustvari močan tlak, ki nato sproži mine. Različico sta razvila Kopenska vojska ZDA in Vojna mornarica ZDA kot raziskovalni projekt, ki pa ni prišel v aktivno uporabo.
M113 HVMSM113 HVMS (angleško Hyper Velocity Medium Support; slovensko Srednjepodporni visokohitrostni) je različica M113, ki je hibrid oklepnega transporterja in lahkega tanka, saj so vozilu odstranili primarni 12,7 mm mitraljez ter ga zamenjali s 60 mm HVMS topom. Različico je razvila IMI. Vozilo ima stalno posadko 3 vojakov in transportni prostor za 6 vojakov. Oborožena je z enim 60 mm topom in dvem 7,62 mm mitraljezoma; skupaj ima vozilo 80 granat 60 mm in 4.000 nabojev 7,62 mm. Vozilo doseže težo 14 ton.
ZeldaZelda je izraelska različica M113, ki je bila uvedena leta 1982, tik pred operacijo Mir za Galilejo. Od osnovne različice se razlikuje v tem, da so na levo, desno in sprednjo stranico pritrdili dodaten oklep, ki pa je bil okoli 250 mm oddaljen od osnovnega oklepa. To je bilo narejeno kot zaščita pred raketami RPGjev, ki so drugače brez težav prebile osnovni oklep in uničile vozilo.
Zelda 2Zelda 2 je izboljšana različica Zelde, ki temelji na primarnem prevlečnem oklepu, ki zaščito vozilo pred protioklepnim raketnim orožjem Spigot, Sagger in Milan.
L-VASL-VAS (angleško Light Vehicle Armour System; slovensko Lahki oklepni sistem vozila) je še ena izraelska nadgradnja M113, pri čemer se vozilo doda dvotonski paket dodatnega oklepa, ki tako lahko vozilo zaščiti pred raketami RPG-7V in Sagger, 14,5 ter 20 mm oklepnoprebojnimi naboji in šrapneli 155 mm artilerijske granate. Cena nadgradnje je 75.000 USD na vozilo.
NagmanNagman je predelana različica Zelde, ki ima popolnoma predelano superstrukturo vozila. Tako je kupola 12,7 mm mitraljeza popolnoma zaprta in zagotavlja zaščito iz vseh strani (pri M113 AVAC je bil hrbet strelca izpostavljen) ter dodane so dodatne oklepne plošče na strehi vozila za druge strelce. To vozilo ni primarno namenjeno transportu, ampak deluje kot patruljno vozilo v urbanih naseljih.
KasmanKasman je predelana različica Zelde, ki ima popolnoma predelano superstrukturo vozila. Odstranjena je osnovna kupola, ki jo je zamenjala kabina, ki tako prokriva vse strešne odprtine na vozilu. Stene in streha kabine so iz oklepa, medtem ko ima še neprebojno steklo za opazovanje okolice in šest strelnih odprtin. To vozilo je primarno namenjeno za nadzoranje demonstracij.
MugafMugaf je izraelska različica M577 poveljniškega centra, ki pa je opremljena z boljšim oklepom in je tudi višja (notranj višina je tako 189,9 cm).
ShilemShilem je izraelska neoklepljena različica M113, ki deluje kot nosilec radarja EL-M-2310 za potrebe artilerijskih enot.
AlfaAlfa je izraelska neoklepljena različica M113, ki je namenjena transportu tovora (primarno granate za artilerijska orožja).
HatapHatap je izraelska podporna različica M113, ki je namenjena popravilu ostalih M113. Posadko tako sestavljajo mehaniki, električarji,... in vozilo s seboj vozi zalogo nadomestnih delov. Ta različica ni opremljena z vitli oz. žerjavom, kot je ameriški M113A3 M/R.
HovetHovet je izraelska različica ameriškega M163, ki pa je doživela polno operativno uporabo.
MachbetMachbet je izboljšana izraelska različica Hoveta, ki ima poleg 20 mm topa Vulcan tudi štiri lanserje protiletalskih raket Stinger ter radar. Različica je v operativni uporabi od leta 1997 in se je zelo izkazala, tako da Izraelske obrambne sile načrtujejo nadgradnjo vseh Hovetov v Machbete.
GirefGiref je izraelska protioklepna različica M113. Za razliko od ameriškega M901, ki ima premičen in uvljačljiv večcevni lanser, ima Giref na strehi stalno pričvrščen enocevni lanser raket TOW.
M113A1M113A1 je bil prvi splošni paket izboljšav, v katerem je največja spremeba zamenjava izvirnega bencinskega motorja z dizelskim, ki je zmogel 212 konjskih moči. 
M113A2M113A2 označuje paket sprememb, ki so temeljile na zamenjavi podvozja in hladilnega sistema.
M113A3 RISEM113A3 RISE je tretji paket sprememb, v katerem so izboljšali pogonski sistem (turbo motor in nov menjalnik), izboljšane voznikove kontrole (nove zavore in izboljšan volan), zunanji rezervoar za gorivo in 200 amperov močni alternator s 4 baterijami, možnost namestitve dodatnega zunanjega oklepa,... 
M113 ADV Tech Light ArmorM113 ADV Tech Light Armor je četrti paket sprememb, ki je temeljil na zamenjavi in s tem izboljšanju oklepa.
M113 oz. njene različice uporabljajo naslednje države v sestavi oboroženih sil, policije oz. drugih služb : 
Brazilija (Brazilska kopenska vojska: 584 oz. 598; Mornariška pehota Brazilije: 30),
Iran (sprva Imperialna iranska kopenska vojska, danes pa Islamske iranske kopenske sile: 300),
Nizozemska (Kraljeva nizozemska kopenska vojska, Nizozemska policija; 2006: 1600 vozil YPR-765),
Saudova Arabija (Kraljeva savdska kopenska vojska, Savdska nacionalna garda: 1.700),
Švica (vsi M113 so v rezervi. Leta 2006 je Švica prodala 180 M113 Iraku; skupaj jih ima 1.475),
Vietnam (sprva Kopenska vojska Republike Vietnam, danes pa Ljudska armada Vietnama: 100) in
ZDA (NASA (1), Tucson Police Department (2), Kopenska vojska ZDA in Nacionalna garda ZDA (2001: 15.200 oz. 25.000).

Magmatske kamnine ali magmatiti (grško μάγμα: mágma – zgnetena masa) so kamnine, ki so nastale s strjevanjem taline kamnin s kristalizacijo ali brez nje. Magmatske kamnine so poleg sedimentnih in metamorfnih kamnin ena od treh glavnih vrst kamnin. 
Magmatske kamnine, ki so se strdile pod površjem Zemlje, se imenujejo globočnine, intruzivne kamnine ali plutonske kamnine, tiste, ki so se z ohlajanjem lave strdile na površju, pa predornine, ekstruzivne kamnine ali vulkanske kamnine. Večina od okoli 700 magmatskih kamnin, kolikor jih pozna geološka znanost, sodi v razred globočnin. Za nastanek magmatskih kamnin je pomembnih razmeroma malo mineralov, ki so v 90 % primerov silikati in so spojine predvsem silicija, kisika, aluminija, natrija, kalija, kalcija, železa  in magnezija. Pri ohlajanju magme začnejo pri točno določenih pogojih frakcionirano kristalizirati minerali, kot prikazuje Bowenov kristalizacijski niz. 
Magmatske kamnine so kljub temu, da sestavljajo okoli 95 % Zemljine skorje, opazne samo ponekod, ker jih prekriva razmeroma tanek sloj metamorfnih in sedimentnih kamnin.
Zgornjih 16 kilometrov Zemljinega plašča je sestavljenega iz  približno 95 % magmatskih kamnin, na katerih je samo tanek sloj sedimentnih in metamorfnih kamnin.Magmatske kamnine so geološko pomembne
za pridobivanje podatkov o pogojih (temperatura in tlak), v katerih so nastale,
njihova absolutna starost, ki se ugotavlja na primer z radiometričnim datiranjem, omogoča primerjavo sosednjih geoloških tvorb in ugotavljanje časovnega poteka dogodkov,
njihove oblike so po navadi značilne za specifična tektonska okolja, kar omogoča rekonstrukcijo na primer tektonike plošč,
v nekaterih posebnih okoljih vsebujejo sklade pomembnih mineralov oziroma rud: volfram, kositer in uran so običajno povezani z graniti in dioriti, medtem ko sta krom in platina običajno povezana z gabri.
Zemljina skorja, ki obsega manj kot 1 % Zemljine prostornine,  je zgrajena iz zelo različnih magmatskih, metamorfnih in sedimentnih kamnin. Oceanska skorja je debela 5 do 10 kilometrov in je zgrajena predvsem iz bazalta, diabaza in gabra. Kontinentalna skorja je debela od 30 do 50 kilometrov in je zgrajena iz rahlo manj gostih kamnin, na primer granita, katerega ga v oceanski skorji skorajda ni. 
Skorja plava na zgornji plasti Zemljinega plašča - astenosferi. Plašč je debel malo manj kot 3.000 kilometrov in obsega približno 84 % Zemljine prostornine. Plašč je vir vseh magmatskih kamnin, ki nastajajo predvsem v njegovih zgornjih plasteh, kjer temperature nihajo med 600 in 1600 °C. 
Vzroki za taljenje kamnin so visoka temperatura, visok tlak in prisotnost vode. V globini med 7 in 70 kilometri je ocenjena temperatura 1000 do 1200 °C. Večina magme nastane v globini od  20 do  50 kilometrov. Gradiva za magmo se dvigujejo  iz večjih globin, tu pa se srečajo s pronicajočo oceansko vodo, ki zniža temperaturo tališča in povzroči njihovo taljenje. Kamnine iz Zemljine skorje imajo višja tališča, zato pri nastajanju magme sodelujejo bolj redko.
Za nastanek magmatskih kamnin je pomembnih razmeroma malo mineralov, ki so v 90 % primerov silikati in so spojine predvsem silicija, kisika, aluminija, natrija, kalija, kalcija, železa  in magnezija. Pri ohlajanju magme začnejo pri točno določenih pogojih frakcionirano kristalizirati minerali, kot prikazuje Bowenov kristalizacijski niz. 
Magmatske kamnine so kljub temu, da sestavljajo okoli 95 % Zemljine skorje, opazne samo ponekod, ker jih prekriva razmeroma tanek sloj metamorfnih in sedimentnih kamnin.
Magmatske kamnine se glede na okolje delijo na globočnine, predornine in žilnine, glede na mineralno sestavo pa na  granitsko, sienitsko, dioritsko, gabrsko in peridotitsko skupino.
Globočnine ali intruzivne kamnine nastajajo iz magme, ki se ohlaja in strjuje v Zemljini skorji. Ker je magma obdana z že strjeno kamnino, se strjuje počasi. Zrna so zato groba in praviloma vidna s prostim očesom. Globočnine se lahko razvrščajo tudi po obliki in velikosti intruzivnega telesa in njegovi povezavi z drugimi tvorbami, v katere so prodrle. Značilne intruzivne tvorbe so batoliti, dimniki, lakoliti, sili in dajki. 
Iz globočnin, običajno iz granita, so zgrajena jedra večine gorskih verig. Jedra, imenovana batoliti, lahko zaradi erozije zasedejo velika področja Zemljine površine.
Predornine so magmatske kamnine, ki nastanejo z ohlajanjem magme, pravilneje lave, na Zemljini površini. Predornine se ohlajajo in strjujejo hitreje kot globočnine, zato so bolj drobnozrnate. 
Magma je raztaljena kamnina s primešanimi kristali in mehurčki plina ali brez njih. Magma ima manjšo gostoto kot kamnine, iz katerih je nastala, zato se dviguje proti Zemljini površini. Ko na kopnem ali na morskem dnu skozi ognjenik pride na površino, se imenuje lava.
Količina predornin, ki jih vsako leto izbruhajo vulkani, je odvisna od premikanja tektonskih plošč. Približno 73 % predornin nastane na divergentnih mejah litosfernih plošč, kjer se plošče razmikajo, 15 % na konvergentnih mejah (subdukcijske cone), 12 % pa na vročih točkah.Obnašanje izbruhane magme je odvisno od njene viskoznosti, ta pa je odvisna od temperature, sestave in vsebnosti kristalov. Visokotemperaturne magme, ki so večinoma bazaltne, se obnašajo podobno kot gosta olja ali sladkorni sirupi. Srednje magme, kakršna je na primer andezitna, rade tvorijo stožce iz žlindre, ki je zmes pepela, tufa in lave. Njihova viskoznost ob izbruhu je podobna viskoznosti gostega medu ali celo gume. Kisle magme, kakršna je na primer riolitna magma, običano bruhajo pri nizki temperaturi, njihova viskoznost pa je približno 10.000 krat večja od viskoznosti bazaltne magme. Izbruh je po navadi eksploziven. Tečenje riolitne lave je zaradi velike viskonosti omejeno, njeni robovi pa so strmi.   
Kisle (felzične) in srednje magme pogosto izbruhnejo eksplozivno zaradi sprostitve raztopljenih plinov, med katerimi sta najpogostejša voda in ogljikov dioksid. Eksplozivno izbruhane piroklastične snovi se imenujejo tefra in vsebujejo tuf, aglomerat in ignimbrit. Med izbruhanimi snovmi je tudi droben vulkanski pepel, ki pogosto prekrije velika področja. 
Če se lava hitro ohlaja in skristalizira, je kamnina finozrnata. V primerih, ko je ohlajanje tako hitro, da ne izkristalijo niti najmanjša zrna, govorimo o vulkanskem steklu. Takšna kamnina je na primer obsidian. Pri zelo počasnem ohlajanju nastanejo grobozrnata kamnine. 
Razločevanje predornin je zaradi fine zrnatosti pogosto težavno. Na terenu se zato opravijo samo grobe analize, natančno sestavo pa se določi s preiskavo tankih rezin pod mikroskopom.
Žilnine nastajajo v globinah med globočninami in predorninami in so manj pogoste kot globočnine in predornine. Žilnine pogosto tvorijo dajke, sile in lakolite.
Magmatske kamnine se razvrščajo po nahajališču, strukturi, mineralogiji, kemijski sestavi in geometriji magmatskega telesa. 
Razvrščanje mnogih tipov različnih magmatskih kamnin nas lahko oskrbi s pomembnimi podatki o pogojih, v katerih so nastale. Za razvrščanje se uporabljajta dva kriterija: velikost delcev, ki je odvisna predvsem od zgodovine ohlajanja, in mineralna sestava kamnine. Bistveni minerali, ki tvorijo skoraj vse magmatske kamnine in so osnova za njihovo razvrščanje, so glinenci, kremen ali foiti, olivini, pirokseni, amfiboli in sljude. Vsi drugi prisotni minerali se v večini magmatskih kamnin prištevajo med nebistvene ali postranske minerale. Magmatske kamnine z drugimi bistvenimi minerali so redke. Mednje sodijo na primer karbonati. 
V poenostavljenem razvrščanju se tipi magmatskih kamnin ločijo na osnovi tipa prisotnega glinenca in prisotnosti ali odsotnosti kremena, v kamninah brez glinencev in kremena pa po tipih prisotnih železovih ali magnezijevih mineralov. Kamnine, ki vsebujejo kremen, so s kremenom prenasičene kamnine. Kamnine s foitidi so s kremenom  podnasičene kamnine, ker foitidi ne morejo obstajati v stabilni združbi s kremenom. 
Magmatske kamnine, ki so izkristalile do te mere, da so zrna vidna s prostim očesom, se imenujejo faneritske kamnine. Kamnine s kristali, ki so premajhni, da bi bili vidni s prostim očesom, so afanitske kamnine. Na splošno velja, da so faneritske kamnine predvsem globočnine, afanitske pa predvsem predornine. 
Magmatske kamnine z večjimi, jasno opaznimi kristali, vgrajenimi v finozrnato osnovo, se imenujejo porfirji.  Porfirna struktura se je razvila v razmerah, v katerih so nekateri kristali zrasli do precejšnje velikosti preden se je izkristalila glavnina magme kot enakomerno  finozrnato telo.
Struktura je pomemben kriterij za poimenovanje vulkanskih kamnin. Vanjo so vključene velikost, oblika, orientacija in porazdelitev mineralnih zrn in razmerij med njimi in odloča, ali je kamnina tuf, piroklastična lava ali preprosto lava.  
Struktura kljub pomembnosti ni ključna za razvrščanje vulkanskih kamnin. Za večino kamnin je najpogosteje potrebna kemijska analiza, predvsem za ekstremno fine kamnine in tufe, ki so nastali z vsedanjem vulkanskega prahu iz zraka.  
Za razvrščanje globočnin je struktura manj kritična, saj je večina mineralov vidna s prostim očesom ali vsaj z lupo ali mikroskopom.  Globočnine so, kar zadeva strukturo, manj raznolike in manj nagnjene k tvorjenju različnih struktur. Opis strukture se lahko uporabi za razločevanje različnih intruzivnih faz v velikih globočninskih telesih, na primer porfirnih  robov od jedra telesa, profirnih skladov in subvulkanskih dajkov. Za razvrščanje globočnin se bolj pogosto uporablja mineraloška klasifikacija.
Kadar modalni ali mineraloški podatki niso na razpolago, se za razvrščanje magmatskih kamnin uporabljata celotna vsebnost alkalij in SiO2 (TAS diagram). Kamnine so po teh kriterijih razvrčene v:
kisle (felzične) magmatske kamnine z veliko vsebnostjo SiO2 (> 63 %), na primer granit in riolit,
srednje magmatske kamnine, ki vsebujejo 52 - 63 % SiO2, na primer andezit in dacit,
bazične (mafične) magmatske kamnine z majhno vsebnostjo SiO2 (45 - 52 %) in značilno visoko vsebnostjo železa in magnezija, na primer gabro in bazalt,
ultrabazične (ultramafične) magmatske kamnine z manj kot 45 % SiO2, na primer pikrit in komatiit in
alkalne magmatske kamnine s 5 - 15 % alkalij (K2O + Na2O) ali z molskim razmerjem alkalije:SiO2 večjim od 1:6, na fonolit in trahit.Kemijski kriteriji se uporabljajo tudi za razločevanje kemijsko podobnih kamnin, na primer:
peraluminijskih, ki imajo molsko razmerje (K2O + Na2O):Al2O3 < 1.Idealizirana (normativna) mineralogija se lahko izračuna iz kemijske sestave in je uporabna za kamnine, ki so preveč finozrnate ali prestare, da bi se lahko prepoznali minerali, ki so izkristalili iz osnovne taline. Z normativnim SiO2 na primer se razvrščajo s kremenom prenasičene kamnine, kakršen je riolit, z normativnim foiditom pa s kremenom podnasičene kamnine, kakršen je na primer nefelinit.
Leta 1902 je skupina ameriških petrografov predlagala, da se vse takrat obstoječe razvrstitve magmatskih kamnin  zavržejo in nadomestijo s kvantitativnim razvrščanjem, ki je bilo zasnovano na kemijski analizi. Trdili so, da je večina obstoječe terminologije nejasna in pogosto neznanstvena in zahtevali, da ključno vlogo pri razvrščanju kamnin prevzame njihova kemijska sestava. 
Geološko nahajališče, struktura in mineraloška sestava, ki so bili do takrat merodajni kriteriji za razvrščanje kamnin, so postali drugorazredni kriteriji. Po zaključeni kemijski analizi kamnine se je najprej ugotovilo, kateri kamninotvornimi minerali so po pričakovanjih nastali, ko se je magma izkristalila, na primer kremenčevi glinenci, olivin, magnetit, korund itd., potem pa so se kamnine razdelile v skupine glede na njihov relativni delež.
Za vulkanske kamnine je mineralogija pomembna za razvrščanje in poimenovanje lav. Najpomembnejši kriterij za razvrščanje so vtrošniki (fenokristali), kateremu sledi mineralogija osnovne mase. Če ima osnovna masa finozrnato (afanitsko) strukturo, je za razvrščanje pogosto potrebna kemijska analiza.
Felzične kamnine vsebujejo veliko kremena (SiO2), alkalne glinence in/ali foide. Kamnine, na primer granit in riolit, so običajno svetlo obarvane in imajo majhno gostoto.
Mafične kamnine vsebujejo manj kremena kot felzične kamnine. V njih prevladujejo mafični minerali: pirokseni, olivini in apneni plagioklaz. Kamnine, na primer gabro in bazalt, so po navadi temno obarvane in imajo večjo gostoto od felzičnih kamnin.
Ultramafične kamnine imajo najmanjšo vsebnost kremena in več kot 90 % mafičnih mineralov. Značilen primer ultramafične kamnine je dunit.V globočninah in žilninah so vsi minerali praviloma vidni s prostim očesom ali vsaj z mikroskopom. Za razvrščanje se navadno uporabljajo ternarni diagrami z relativnimi vsebnostmi treh udeleženih mineralov, za podrobnejše razvrščanje se uporablja diagram QAPF.
Granit je magmatska kamnina, ki je kristalizirala po Zemljinim površjem (globočnina), s felzično sestavo. To pomeni, da vsebuje veliko  kremena, s kalijem bogat ortoklaz in z natrijem bogat plagioklaz. Ima faneritsko podevhedralno strukturo, se pravi da so minerali vidni s prostim očesom in da so nekateri od njih obdržali prvotne kristalografske oblike.
Zemljina skorja je pod kontinenti debela povprečno 35 km, pod oceani pa samo 7–10 km. Kontinentalna skorja je sestavljena predvsem iz sedimentnih kamnin, ki ležijo na kristalinični podlagi, zgrajeni iz zelo različnih metamorfnih in magmatskih kamnin, na primer granulita in granita. Oceanska skorja je sestavljena predvsem iz bazalta in gabra. Kontinentalna in oceanska skorja ležita na peridotitu iz Zemljinega plašča.
Kamnine se lahko raztalijo zaradi dekompresije (zmanjšanja tlaka), spremembe kemijske sestave, na primer zaradi prisotnosti vode, povišane temperature ali kombinacije omenjenih pocesov. Drugi mehanizmi, na primer padec meteorita, so sedaj manj pomembni, med nastajanjem Zemlje pa so povzročili obsežno taljenje, tako da je bila Zemlja verjetno pokrita s kakšnih 100 km globokim oceanom magme. Padci velikih meteoritov v zadnjih nekaj sto milijonih let so bili verjetno eden od mehanizmov, ki so povzročili obširen bazaltni magmatizem posameznih velikih magmatskih pokrajin.
Dekompresijsko taljenje je posledica padca tlaka. Začetna temperatura taljenja (temperatura, pod katero je snov popolnoma strjena) večine kamnin v odsotnosti vode z naraščajočim tlakom narašča. Peridotit v Zemljinem plašču ima zato lahko višjo temperaturo od  začetne temperature taljenja v neki manjši globini. Če se takšna kamnina med konvekcijo trdnega plašča dvigne, se zaradi adiabatne ekspanzije rahlo ohladi, vendar samo za 0,3 °C na kilometer. Eksperimentalne študije značilnih vzorcev peridotita kažejo, da temperatura začetka taljenja narašča za 3 – 4 °C na kilometer. Če se kamnina dovolj dvigne, se zato začne taliti. Kapljice taline se lahko združijo v večje kaplje in začnejo prodirati navzgor. Takšen proces taljenja dvigajočega se trdnega plašča je bil odločilen za evolucijo Zemlje.
Z dekompresijskim taljenjem nastaja skorja na srednjeoceanskih hrbtih, na enak način pa so nad vročimi točkami nastali na primer Havajski otoki. S kompresijskim taljenjem se najpogosteje razlaga tudi poplavne oziroma stopničaste bazalte, ki so nastali z gigantskim vulkanskim izbruhom ali nizom izbruhov, in oceanske plošče, čeprav nekatere ogromne tvorbe pripisujejo trčenju meteorita.
Največji vpliv na spremembo sestave kamnine in nastanek magme ima dodatek vode, ki zniža začetno temperaturo taljenja pri danem tlaku. Primer: v globini približno 100 km se peridotit brez prisotnosti vode začne taliti pri 1500 °C ali celo več, prebitek vode pa temperaturo začetka taljenja zniža na približno 800 °C. Voda, ki povzroči taljenje zgornjega plašča, prodre v globino v subdukcijskih conah oceanske litosfere. Magme z bazaltno in andezitno sestavo, ki vsebujejo vodo, nastajajo neposredno ali posredno s hidriranjem med subdukcijskimi procesi. Takšne magme in tiste, ki nastanejo iz njih, gradijo loke otokov, na primer otoke v pacifiškem ognjenem obroču. Magme iz kalcitno-alkalnih kamnin so pomembna sestavina kontinentalne litosfere. 
Ogljikov dioksid je v primerjavi z vodo mnogo manj pomemben vzrok za nastanek magme, kljub temu pa mu pripisujejo nastanek nekaterih s kremenom podnasičenih magm. Poskusi so dokazali, da se v prisotnosti ogljikovega dioksida začetna temperatura taljenja peridotita v ozkem intervalu tlaka, ki ustreza globini okrog 70 km, zniža za približno 200 °C. V večjih globinah je njegov vpliv lahko še večji: v globini približno 200 km je začetna temperatura taljenja peridotita z ogljikovim dioksidom 450 – 600 °C nižja od začetne temperature taljenja peridotita brez prisotnosti ogljikovega dioksida. Možni viri ogljikovega dioksida v globinah večjih od 70 km so lahko nefelinitske, karbonatitske in kimberlitske magme.
Povečanje  temperature je najbolj značilen mehanizem tvorjenja magme v kontinentalni skorji. Povečanje temperature  je lahko posledica prodiranja magme iz Zemljinega plašča proti površini. Temperature lahko presežejo začetno temperaturo taljenja kamnin v celinski skorji tudi zaradi zgoščevanja kamnin na mejah tektonskih plošč zaradi povišanega tlaka. Lep in dobro preučen primer takšnega mehanizma je meja med indijsko in azijsko kontinentalno maso, kjer je skorja pod tibetansko planoto tik ob njeni južni meji debela približno 80 km, kar je v grobem dvakrat več kot je debela normalna kontinentalna skorja. Študije električne upornosti, ki so izpeljane iz magnetotelurških podatkov, so sredi skorje odkrile sloj,  ki verjetno vsebuje talino silikatov in se vzdolž južne meje Tibeta razteza najmanj 1000 km daleč. Magmatski kamnini, katerih nastanek običajno pripisujejo taljenju kontinentalne skorje zaradi povišane temperature, sta granit in riolit. Povečanje temperature lahko povzroči tudi taljenje litosfere v subdukcijskih conah.
Večina magm se v svoji zgodovini samo delno raztali. Magme so bolj pogosto zmesi taline in kristalov, včasih tudi plinskih mehurčkov. Talina, kristali in plinski mehurčki imajo običajno različno gostoto, zato se med razvojem magme lahko ločijo.
Med ohlajanjem magme začnejo minerali pri različnih temperaturah postopoma kristaliti iz taline.  Proces se imenuje frakcionirana kristalizacija. Če se kristali izločijo iz taline,  postane sestava neizkristaljenega dela magme drugačna od sestave starševske magme. Primer: iz magme z gabrsko sestavo nastane z izločanjem zgodaj nastalih kristalov magma z granitsko sestavo. Gabro ima začetno temperaturo taljenja okrog 1200 °C, preostala talina z granitsko sestavo pa samo približno 700 °C. Nezdružljivi minerali se med frakcionirano kristalizacijo koncentrirajo v magmatskem rezidiju, ki se pri naslednjem frakcioniranem taljejnju raztali prvi. V obeh procesih  lahko nastane magma, ki izkristali v pegmatit, ki je običajno bogat z nezdružljivimi minerali. Za razumevanje idealiziranih procesov, ki se dogajajo med frakcionirano kristalizacijo magme, sta pomembna Bowenova kristalizacijska niza.
Sestave magme ne določata samo frakcionirana kristalizacija in frakcionirano taljenje. Magme lahko na primer vzajemno delujejo s kamninami, v katere prodirajo: lahko jih raztalijo ali z njimi reagirajo. Magme z različnimi sestavami se lahko med seboj mešajo, v redkih primerih pa se lahko talina tudi loči v dve talini z različnima sestavama, ki se med seboj ne mešata.
V tvorbi najpogostejših magmatskih kamnin je udeleženih relativno malo mineralov, ker magme vsebujejo samo določene elemente: silicij, kisik, aluminij, natrij, kalij, kalcij, železo in magnezij. Našteti elementi tvorijo silikatne minerale, ki tvorijo preko 90 % vseh magmatskih kamnin. Kemija magmatskih kamnin elemente obravnava kot kjučne, manj pomembne in sledove. Vsebnost ključnih in manj pomembnih elementov se po navadi izraža v odstotkih, na primer 51 % SiO2 in 1,50 % TiO2. Vsebnost elementov, ki so prisotni v sledovih, se izraža v delih na milijon delov (ppm), na primer 420 ppm Ni in 5,1 ppm Sm. Kriterij za sledove elementov je po navadi 100 ppm, čeprav je vsebnost nekaterih elementov tudi večja od 1000 ppm.
Granit se nahaja v pasu periadriatskega šiva, ki predstavlja mejo med afriško in evropsko ploščo. Sega iz doline Tople preko Črne na Koroškem do južno od Slovenj Gradca. Na Koroškem je ozemlje sestavljeno iz granita, tonalita, termo metamorfnih kanin kordiertni skrilavec in andaluzitno kordiertni skrilavec. Granit se nahaja v pasu periadriatskega šiva, ki predstavlja mejo med afriško in evropsko ploščo. Sega iz doline Tople preko Črne na Koroškem do južno od Slovenj Gradca. Kremenov granodiorit se nahaja v osrednjem delu Pohorja, kjer je v terciarju prodrl na površje kot lakolit (čok) in je najstarejša metamorfna kamnina na našem ozemlju.Kremenov granodiorit se nahaja v osrednjem delu Pohorja, kjer je v terciarju prodrl na površje kot lakolit (čok) in je najstarejša metamorfna kamnina na našem ozemlju. Kamnino so včasih imenovali tonalit, vendar so ime spremenili, ker ni ustrezalo mineraloški zgradbi. Kremenov porfir in kremenov keratofir sta na območju Pirešice, severno od Savinjske doline, Dobrovniški planini, Kamniški in Tržiški Bistrici in na območju Jelovice.  Dacit je v obliki večje razčlenjene krpe prisoten na vzhodni strani Pohorja in na Veliki Kopi. Razvit je večinoma kot predornina in samo ponekod kot piroklastik.
Bazične prvine gabra najdemo kot vključke v granitnem pasu v periadriatskem šivu. Diabaz se pojavlja na območju vasi Grad v Prekmurju in na Goričkem. Metamorfna kamnina nekdanjega peridotita se dobi na večji površini južno od Pohorja oziroma severno od Slovenske Bistrice.

Mehkužci (znanstveno ime Mollusca) so živalsko deblo, v katerega uvrščamo okrog 85.000 danes znanih in opisanih vrst. Med vsemi morskimi organizmi predstavljajo največje živalsko deblo, saj vsebuje slabo četrtino vseh znanih vrst, številne vrste pa bivajo tudi v sladkih vodah in na kopnem. Mehkužce navadno delimo v 9 ali 10 razredov, od katerih sta dva izumrla. Med njimi so največja in najbolj raznolika skupina polži, ki edini uspevajo tudi na kopnem.Kot nevretenčarji so v svojem razvoju dosegli razmeroma visoko stopnjo telesne organiziranosti, predvsem glavonožci, ki imajo najkompleksnejše razvito živčevje med vsemi nevretenčarji. Kot skupina so sicer izredno raznoliki, tako po telesni zgradbi in velikosti, kot tudi po vedenju in ekologiji. Čeprav je težko najti telesno značilnost, ki bi bila skupna prav vsem mehkužcem, je zanje v splošnem značilno mehko, nečlenjeno telo z dvobočno somernostjo, plašč s plaščno votlino, v kateri poteka dihanje in izločanje, ter organizirano živčevje, pri mnogih vrstah pa še lupina, ki strehasto pokriva telo. Najpreprostejši način razmnoževanja mehkužcev sloni na zunanji oploditvi, le nekatere vrste se razmnožujejo z notranjo oploditvijo.Mehkužci imajo zelo pomembno vlogo v vodnih in kopenskih ekosistemih, saj način življenja različnih skupin obsega širok spekter vlog, vse od filtratorjev preko plenilcev do zajedavcev. Nekateri mehkužci živijo v sožitju z drugimi organizmi, kot so alge in drugi nevretenčarji, druge, invazivne vrste mehkužcev pa povzročajo velike spremembe v ekosistemih zaradi nenadzorovanega širjenja. 
Za človeka mehkužci že več tisoč let predstavljajo vir hrane, poleg tega pa še vir luksuznega blaga, kot so biseri, biserovina, škrlatno oz. purpurno barvilo in morska svila. V nekaterih predindustrijskih družbah je bila lupina mehkužcev plačilno sredstvo. Določene vrste so človeku nevarne zaradi strupenega ugriza ali vboda. Po drugi strani je več milijonov ljudi okuženih z zajedavci zaradi uživanja sladkovodnih polžev, uživanje pokvarjenih ali strupenih školjk pa lahko privede do zastrupitev s hrano. Nekatere vrste polžev so tudi pomembni kmetijski škodljivci. Nenavaden videz nekaterih mehkužcev, predvsem glavonožcev, je prispeval k nastanku mnogih mitoloških zgodb o morskih pošastih. Veda o mehkužcih se imenuje malakologija.
Med taksonomi celo glede klasifikacije na najvišji ravni, tj. ravni razredov, še vedno ni enotnega mnenja. Tu predstavljena klasifikacija ločuje sodobne mehkužce na osem razredov, še dva pa sta izumrla, poznana samo po fosilnih primerkih. V literaturi sta razreda Caudofoveata in Solenogastres še vedno obravnavana kot enoten razred brazdonožcev (Aplacophora), vendar novejša spoznanja kažejo, da je med njima dovolj razlik za ločevanje.
Ocene priznanih živečih vrst se gibljejo med 50.000 do 120.000. Okoli 80 % vseh znanih vrst mehkužcev naj bi spadalo v razred polžev. Leta 1969 je David Nicol ocenil število živečih vrst na 107.000, med katerimi naj bi bilo 12.000 sladkovodnih in 35.000 kopenskih polžev. Školjke naj bi tvorile okoli 14 % vseh vrst mehkužcev, ostali razredi pa manj kot 2 % vseh vrst. Leta 2001 G. Haszprunar je ocenil število živečih vrst na 93.000, ki naj bi predstavljale 23 % vseh vrst morskih organizmov, leta 2009 pa je A.D. Chapman ocenil število na 85.000. Ne glede na različne ocene so mehkužci po številu vrst na drugem mestu, za členonožci, katerih je vsaj 11-krat več (tj. okoli 1.113.000), vendar pred strunarji z 52.000 vrstami. Najvišje ocenjeno število vrst danes živečih mehkužcev je okoli 200.000, po fosilnih ostankih pa je znanih približno 70.000 vrst. Kljub temu je celokupno število vrst mehkužcev skozi celotno zgodovino verjetno nekajkrat večje od števila danes živečih vrst.Mehkužci so ena od najuspešnejših in najbolj raznolikih živalskih skupin, kar je dejansko posledica velike sposobnosti prilagajanja in preoblikovanja (plastičnosti) osnovne zgradbe telesa tekom razvoja. Plastičnost je razvidna tako pri raznolikih nalogah določenih struktur, kot je lupina, ki poleg zunanje zaščite lahko služi npr. kot plovni organ ali pa s svojimi izrastki olajšuje zakopavanje v sediment, kot tudi pri poenotenju nalog različnih struktur, kar se npr. kaže pri uporabi lovk s priseski, zobcev na strgači idr. za lovljenje hrane. Oblike teles segajo od valjastih mehkužcev brez noge in lupine, ki so podobni ploskim črvom, do skorajda okroglih školjk brez glave z veliko dvodelno lupino. V velikosti se raztezajo od 2 mm planktonskih mehkužcev do velikanskih velelignjev, ki skupaj z lovkami merijo v dolžino preko 20 m.Najbolj ogrožene so sladkovodne in kopenske vrste mehkužcev. Ocene omenjenih vrst se med sabo zelo razlikujejo, med drugim zaradi slabega poznavanja biodiverzitete mnogih območij ter pomanjkanja taksonomov specialistov. Leta 2004 je Svetovna zveza za varstvo narave (IUCN) na rdeči seznam uvrstila skoraj 2.000 ogroženih sladkovodnih in kopenskih vrst. Kljub temu, da velika večina mehkužcev biva v morju, je bilo na seznam uvrščenih le 41 vrst. Podatki od leta 1500 kažejo, da predstavljajo izumrli mehkužci okoli 42 % vseh dokumentiranih izumrlih vrst, pri čemer gre večinoma za sladkovodne in kopenske vrste. Mehkužce najbolj ogrožajo človeške dejavnosti, predvsem onesnaževanje voda zaradi kmetovanja in lesne industrije ter poseganje v vodotoke, kot so gradnje jezov in prekopov.
Kljub raznolikosti imajo vsi mehkužci določene lastnosti, po katerih jih lahko v splošnem definiramo. Osnovna lastnost mehkužcev je torej mehko, nečlenjeno telo z dvobočno somernostjo, ki se pri polžih izgubi. Poleg tega je značilen tudi plašč z razmeroma veliko plaščno votlino, v kateri poteka dihanje in izločanje, ter organizirano živčevje. Mehkužci nimajo notranjega ogrodja, pač pa zunanjo, bolj ali manj poapneno in ohranjeno lupino, ki v svoji najosnovnejši obliki strehasto pokriva telo, tako kot pri prilepcih. Pri filogenetsko mlajših mehkužcih sta značilni lastnosti še neposredna povezanost zadnjika (anusa) in spolovil s plaščno votlino ter dva para glavnih živcev, ki potekata proti zadnjemu delu telesa.V literaturi se pogosto omenja tudi druge značilnosti, kot so strgača (radula), široka in mišičasta noga, zbranost drobovja v hrbtnem delu telesa in razmeroma veliko slepo črevo ter metanefridiji, ki so praktično mehkužceve »ledvice«. Vidna izjema pri naštetem so predvsem brazdonožci, pri katerih naštete strukture niso razvite oz. niso izrazite, ter glavonožci, pri katerih je noga modificirana v lovke, postavljene pred glavo.
Zaradi že omenjene izredne raznolikosti telesne zgradbe je težko najti značilnost, ki bi bila skupna prav vsem mehkužcem. Posamezni znaki so se lahko z razvojem ožjih skupin reducirali ali močno preoblikovali, zato po navadi opisujemo telesno zgradbo mehkužcev s hipotetičnim »posplošenim« mehkužcem, ki ima osnovne značilnosti večine predstavnikov. Tak posplošeni mehkužec je podoben danes živečim monoplakoforom, domnevajo, da so bili takšni tudi prvi mehkužci.
Plaščna votlina je dejansko zavihek plašča in zavzema razmeroma veliki prostor. Odpira se navzven v okolje in je glede na življenjski prostor izpostavljena morski vodi, sladki vodi ali zraku. Pri filogenetsko starejših mehkužcih se je nahajala ob strani, pri mlajših pa je pozicija odvisna od skupine, kateri določen mehkužec pripada; pri polžih se votlina npr. odpira navzpred, saj se je drobovje tekom razvoja zasukalo za 180°. V plaščni votlini so običajno parne škrge (pri mehkužcih poimenovane ktenidiji) peresaste oblike, le nekatere skupine (npr. slonovi zobčki) nimajo škrg in poteka izmenjava plinov kar skozi površino plašča. Za pretok vode skrbijo omigetalčene celice plašča ali škrg. Poleg škrg se v votlini nahaja par t. i. osfradijev, ki delujeta kot kemična receptorja, in odprtine anusa, metanefridijev ter spolnih žlez.
Rob plašča izloča lupino, ki je pri nekaterih mehkužcih, kot so gološkrgarji (Nudibranchia), odsotna. V glavnem je sestavljena iz polisaharida hitina in konhiolina, ki je beljakovina, ojačana s kalcijevim karbonatom (CaCO3). Kalcijev karbonat se navadno odlaga v obliki aragonita ali kalcita v eno ali več plasti, ki jih pokriva tanjša zunanja plast iz konhiolina, imenovana periostrak. Tekom evolucije se je vodoravna (antero-posteriorna) os lupine, ki je bila značilna za črvom podobne prednike, spremenila v navpično (dorzoventralno) os. Večina živečih vrst mehkužcev ima tako v splošnem stožčasto obliko, pri nekaterih pa je lupina podolgovata in zavita v ploski ali vijačni spirali. Plašč običajno pokriva nezaščitene dele kot guba, zato lahko potegne lupino navzdol proti tlom kot pokrov in tako zaščiti preostale dele telesa, predvsem glavo in nogo.
Spodnjo stran telesa predstavlja mišičasta noga, ki se je pri različnih skupinah mehkužcev prilagodila na različne naloge. V nogi se nahaja par statocist, ki delujeta kot ravnotežni organ. Pri polžih noga izloča sluz, ki olajšuje drsenje po tleh. Mehkužci, ki imajo samo zgornjo lupino (npr. latvice), se z nogo trdno prisesajo na podlago, prečne mišice pa potegnejo lupino navzdol in tesno zaprejo celoten prostor ob telesu; drugi mehkužci z mišicami potegnejo nogo in druge izpostavljene mehke dele v lupino. Pri školjkah je noga prilagojena za zakopavanje v sediment. Glavonožci imajo nogo preoblikovano v lovke, ki jih uporabljajo za hranjenje in premikanje, večina samcev pa ima še t. i. hektokotil, posebno lovko, preoblikovano za parjenje.
Mehkužci imajo povečini odprto krvožilje, izjema so glavonožci, ki imajo zaprto krvožilje, podobno kot vretenčarji. Osrednja telesna votlina pri odprtem krvožilju je hemocel, ki ga tvorijo številne medsebojno povezane votlinice (sinusi) med organi. V teh sinusih kroži hemolimfa, ki neposredno oskrbuje notranje organe s kisikom in hranili. Hkrati deluje hemocel kot hidrostatski skelet, tj. preko pritiska tekočine v votlini in krčenja sosednjih mišic lahko mehkužec preoblikuje telo in/ali ustvarja potisno silo za plavanje oz. zakopavanje. Celom, telesna votlina, omejena s krovnim tkivom (epitelom), je pri mehkužcih dokaj majhna in jo dejansko predstavlja osrčnik (perikard), ki obdaja srce. To je sestavljeno iz enega ali več parov preddvornih uhljev oz. avriklov, ki sprejemajo oksigenirano hemolimfo iz škrg in jo iztisnejo v prekat oz. ventrikel, ta pa jo s krčenjem pošlje v kratko aorto, ki se razveji na sprednji in zadnji del ter se prosto odpira v hemocel. Pri glavonožcih se na bazi škrg nahaja parno srce. Glavni dihalni (respiratorni) pigment, ki po hemolimfi oz. krvi prenaša kisik, je hemocianin.Preddvorni uhlji so tudi del izločal, saj prečistijo odpadne produkte iz hemolimfe in jih izločijo v osrčnik kot seč (urin). Metanefridija, ki sta povezana z osrčnikom, reabsorbirata uporabne snovi in v urin dodatno izločita odpadne snovi. Urin se nato izloči preko nefridiopor v plaščno votlino.
Razvoj zaščitne lupine je močno omejil prosto izmenjavo dihalnih plinov skozi površino telesa, zato so se vzporedno s tem morale razviti škrge. Večina mehkužcev ima samo en par peresastih škrg, nekateri samo ene škrge. Te razdelijo plaščno votlino tako, da priteka voda ob straneh spodaj in odteka v srednji liniji zgoraj. Škrge imajo dovodno (aferentno) žilo, ki dovaja kri iz hemocela, in odvodno (eferentno) žilo, ki odvaja kri iz škrg v srce, natančneje v preddvorne uhlje. Na škrgah sta prisotni dve vrsti migetalk: ene potiskajo vodo tako, da ustvarjajo protitočni sistem s krvožiljem, druge pa čistijo prostor med izrastki škrg. V primeru, da osfradiji zaznajo škodljivo snov ali delce sedimenta, migetalke nehajo utripati, dokler se mehkužec ne umakne iz nevarnega okolja. Odtok vode s sabo ponese tudi odpadne snovi iz anusa in metanefridijev.
Prebava se začne pri ustih, v katerih se nahaja nazobčana strgača (radula), s katero mehkužci strgajo organski material, kot so bakterije in alge, s površine. Oporo ji daje hrustančni odontofor, preko katerega drsi. Celoten aparat deluje tako, da se odontofor in strgača z mišicami izvihata navzven, hkrati s tem pa se vzravnajo posamezni zobci. Po postrganju površine se delci hrane prenesejo v ustno votlino preko uvihanja odontofora in strgače navznoter. Sčasoma se hitinasti zobci obrabijo zaradi nalaganja kremena (SiO2) in železovega(II,III) oksida (Fe3O4). Zobci na strgači, ki so razvrščeni v več vrst, se zato obnavljajo tako, da strgača skozi čas počasi drsi po odontoforu navzven, tako da postanejo izpostavljene rezervne vrste zobcev. Nove vrste zobcev nastajajo na proksimalnem koncu, tj. na bazi strgače. Pri nekaterih plenilskih vrstah je strgača preoblikovana za lovljenje plena, pri čemer so lahko zobci povečani, njihovo število pa zmanjšano, ali pa je cela strgača preoblikovana v rilec (npr. pri stožčastih polžih), s katerim nabodejo žrtev. Pri nekaterih drugih plenilskih vrstah, kot so modroobročkaste hobotnice, so zobci povezani s strupnimi žlezami. Strgača je edinstvena telesna struktura pri mehkužcih, saj do sedaj pri nobeni drugi skupini živali ni bila odkrita podobna struktura.V ustni votlini se nahajajo tudi žleze, ki izločajo sluz, na katero se zalepijo delci hrane. Migetalke na sluznici pomikajo sluz s hrano preko požiralnika v želodec. Na zoženem stranskem koncu želodca migetalke navijajo »vrv sluzi« s hrano v stožčasto strukturo, podobno tuljavi, imenovano prostil. Preden sluz doseže prostil, kislo okolje v želodcu zmanjša njeno lepljivost, zaradi česar se delci hrane odcepijo. Druga vrsta migetalk razvrsti te delce na manjše, ki so povečini minerali, in večje, ki so povečini hranljivi delci. Manjši delci nato potujejo do prostila in se izločijo, večji pa potujejo v slepo črevo, ki je želodčni žep, kjer se hrana dokončno prebavi in absorbira. Krožne mišice v omenjenem zoženem delu se občasno krčijo in tako odščipnejo prostil da ne postane prevelik, odščipnjen konec nato potuje naprej po črevesju ter se izloči skozi zadnjik v plaščno votlino.Školjke nimajo razvite glave, zato se v ustih nahajata dva para ustnih (labialnih) palpov, in sicer po en par na vsaki strani. S temi palpi školjke zajemajo organski drobir oz. detritus iz sluzi.
Mehkužci imajo praviloma dva para glavnih živcev, izjema pri tem so školjke s tremi pari. Ločimo drobovni ali visceralni par, ki oživčuje notranje organe, ter nožni ali pedalni par, ki oživčuje nogo oz. njene derivate. Oba para potekata pod drobovjem. Vlogo območnih nadzornih središč imajo gangliji, ki so skupek teles (perikarionov) živčnih celic. Istovrstni gangliji na obeh straneh telesa so povezani med sabo s komisurami, ki so razmeroma veliki svežnji živcev. Edini par ganglijev, ki se nahaja nad drobovjem, je cerebralni par, ki razvršča podatke iz očes. Nožni par ganglijev, ki nadzoruje nogo, se nahaja tik pod požiralnikom, s svojim komisurami in povezavami s cerebralnim parom pa tvori obžrelni (cirkumfaringealni) živčni obroč.Večina mehkužcev z razvito glavo ima oči ter par preobraženih čutilnih lovk, ki zaznavata snovi, tresljaje in dotike. Poleg tega med čutila sodijo že omenjeni kemoreceptorni osfradiji v bližini škrg ter statociste v nogi. Pri glavonožcih se je obžrelni živčni obroč razvil v možgane, ki med vsemi nevretenčarji predstavlja najvišjo stopnjo razvoja živčevja. Poleg možganov je dobro razvit tudi par oči, ki je po zgradbi podoben očem vretenčarjem, kar pomeni, da so prisotni roženica, šarenica, leča in mrežnica. Živčevje glavonožcev nadzoruje še številne kromatofore na površini telesa, posebne pigmentne celice, ki omogočajo hitro spremembo barvnih vzorcev.
Najpreprostejši sistem razmnoževanja mehkužcev sloni na zunanji oploditvi. Samice mehkužcev ležejo jajčeca, iz katerih se izležejo trohofori (osnovni stadij ličinke), veligerji oz. jadronosci (napredni stadij ličinke) ali pa že razviti mladiči. Spolni žlezi (gonadi) se nahajata tik ob osrčniku in v njega izločata spolne celice (gamete), tj. semenčice ali jajčeca. Gamete potujejo po metanefridijih in se izločijo v plaščno votlino. Nekateri mehkužci se razmnožujejo z notranjo oploditvijo, pri čemer so lahko tudi dvospolniki (hermafroditi). Tovrstno razmnoževanje zahteva zapletenejšo zgradbo spolovil.
Najosnovnejši tip ličinke je trohofor, ki živi kot plankton in se hrani s plavajočim organskim drobirjem, ki ga ujame z migetalkami. Te so razvrščene v dveh pasovih (prototroh in metatroh), ki potekata po ekvatorju telesa. Hrana potuje do želodca, v katerem migetalke pomaknejo neprebavljeno hrano v zadnjik, skozi katerega se izloči. Novo tkivo raste v notranjosti v obliki pasov mezoderma, razdalja med koničastim šopom migetalk in zadnjikom pa se tako veča.Stadiju trohoforja pogosto sledi stadij veligerja, dvobočno somerne ličinke, pri kateri se prototroh, ekvatorialni pas migetalk, ki je bližje koničastemu šopu migetalk, razvije v t. i. tančico (velum), par mečic z migetalkami, s katerimi ličinka plava. Sčasoma ličinka potone na morsko dno in se preobrazi v odraslo obliko. Pri glavonožcih se iz jajčeca neposredno izleže mladič.
Življenjska doba se med skupinami mehkužcev zelo razlikuje. Večina mehkužcev doživi samo nekaj mesecev ali celo nekaj tednov, vendar nekatere vrste školjk doživijo največjo starost med vsemi živalmi, tudi preko 400 let. Številne vrste školjk sicer doživijo starost do 150 let. Vrste z najvišjo dokumentirano starostjo so islandska školjka (Arctica islandica) s 405 leti, potočna bisernica (Margaritifera margaritifera) s 190 leti in Panopea abrupta s 163 leti. Dejavniki, ki vplivajo na starost, so največja dosežena velikost lupine in starost ob spolni dozorelosti, ki sta v sorazmerju z življenjsko dobo, ter hitrost rasti lupine, ki je v obratnem sorazmerju z življenjsko dobo.
Mehkužci imajo zelo pomembno vlogo v vodnih in kopenskih ekosistemih, saj glede na različne skupine njihov način življenja obsega širok spekter vlog, vse od filtratorjev preko plenilcev do zajedavcev. Nekatere vrste živijo v sožitju z drugimi organizmi: primer tega je orjaška zeva, pri kateri na robu plašča bivajo simbiontske enocelične alge iz rodu Symbiodinium. Školjka izkoristi hranila, ki jih proizvedejo alge, v zameno za to pa alge dobijo anorganske snovi, kot so ogljikov dioksid, fosfati in nitrati. Podnevi školjka razpre lupino in razširi plašč, da alge dobijo sončno svetlobo, potrebno za fotosintezo. Nekatere invazivne vrste mehkužcev povzročajo veliko škodo v ekosistemih zaradi nenadzorovanega širjenja.
Školjke se nahajajo v izredno velikem številu na morskem dnu: na kvadratni meter lahko biva tudi do več tisoč školjk. Zaradi velike mase lupine mrtvih školjk pomembno prispevajo k nastanku morskega sedimenta. Poleg tega imajo bistveno vlogo pri čiščenju vode z odstranjevanjem težkih kovin in obstojnih organskih onesnaževal, kot so pesticidi. Posledično se onesnaževala lahko nakopičijo v velikih koncentracijah v školjkah.
Velika raznolikost mehkužcev pomeni, da se življenjski prostori (habitati) in navade med skupinami prav tako močno razlikujejo.
Mehkužci iz razreda Caudofoveata so črvom podobne živali, ki prebivajo na morskem dnu in se hranijo z organskim drobirjem ter praživalmi, kot so luknjičarke (Foraminifera). Mehkužci iz razreda Solenogastres so na videz podobni prej opisani skupini, vendar so visoko specializirani in se prehranjujejo z ožigalkarji (npr. s koralnjaki in trdoživnjaki) ter z rebračami, in sicer tako, da srkajo telesne sokove ali pa odžirajo tkivo organizmov. Monoplakofori so globokomorski organizmi, ki se, sodeč po ostankih v črevesju, prehranjujejo z diatomejami, luknjičarkami, spužvami ipd. Bokoživčniki, kot so hitoni, so počasi plazeče se živali, ki se povečini prehranjujejo z algami, vendar so znane tudi plenilske vrste. Večina slonovih zobčkov prebiva zakopanih v morskih sedimentih v dnu pod pasom bibavice, hranijo pa se z mikrobi iz sedimenta.Življenjski prostor in navade polžev, školjk in glavonožcev so zaradi mnogih posebnosti opisani v sledečih poglavjih.
Polži so največja in najbolj raznolika skupina mehkužcev, ki naseljujejo vse glavne tipe habitatov na Zemlji. Večina polžev naseljuje morja, tako plitvejše dele ob obali kot tudi globoke predele, poleg tega pa še morja v različnih podnebnih pasovih. Večina morskih polžev se plazi po morskem dnu, nekateri imajo prikrit način življenja, zakopani v morski sediment. Nekateri polži, kot so tekosomati oz. morski metulji (Thecosomata) in veslonoži oz. morski angeli (Gymnosomata), so prilagojeni plavajočemu načinu življenja (pelaški organizmi), saj so noge preoblikovane v par razmeroma velikih plavuti. Nekateri morski polži, kot so tisti iz poddružin Coralliophilinae in Epitonioidea, živijo med koralnjaki in se prehranjujejo tako, da s svojim dolgim rilcem (proboscis) vrtajo v njihova mehka tkiva. Črvasti polži (Vermetidae) imajo nepravilne podolgovate hišice, ki so pritrjene na trdo podlago, prosti konec z odprtino v hišici je usmerjen navzgor. Nekatere vrste živijo samotarsko, druge vrste pa v kolonijah. Latvice (Patella) živijo na območjih plimovanja ter ob visoki plimi zlezejo na potopljene kamne in postrgajo alge, ob oseki pa se trdno prisesajo na podlago.
Polži so edina skupina mehkužcev, ki uspeva na kopnem. Dihajo s preprostimi pljuči, ki so se razvila iz plaščne votline. Pljuča sicer niso izključno prisotna samo pri kopenskih polžih, pač pa tudi pri nekaterih vrstah sladkovodnih polžev. Polže s pljuči uvrščamo v skupino pljučarjev (Pulmonata). V primeru neugodnih razmer oz. temperatur lahko pljučarji preidejo v stanje mirovanja (dormance), pri katerem se začasno zmanjša raven presnove (metabolizma). Pri visokih temperaturah preidejo v stanje estivacije, pri katerem polži splezajo stran od tal, ki se najbolj segrejejo, ter zaprejo vhod v svojo hišico s plastjo sluzi (epifragmo), da preprečijo izgubo vode. Pred nizkimi temperaturami se na podoben način zaščitijo s hibernacijo. Polži golači, ki nimajo hišice, se zakopljejo v zemljo ali pa izvrtajo luknje v tkivo rastlin, gliv ali lišajev.Najbolj primitivne vrste morskih polžev, kot so prapolži (Archaeogastropoda), se prehranjujejo s strganjem alg s kamnov. Prehranjevanje filogenetsko mlajših skupin je zelo raznoliko in vključuje vsejede (omnivore), rastlinojede (herbivore) in mesojede (karnivore); primeri slednjih so stožčasti polži in Euglandina rosea. Prehranjevalnim navadam se je seveda prilagodila tudi strgača po številu, velikosti in obliki zobcev, ki so lahko pri določenih vrstah povezani s strupnimi žlezami. Pljučarji so povečini rastlinojedi, le malo vrst je plenilskih. Določeni polži, npr. iz rodov Elysia in Oxynoidae, so zmožni lastne fotosinteze, saj se kloroplasti, v katerih poteka omenjeni proces, vgradijo v telesne celice; opisani fenomen imenujemo kleptoplastija. Določene vrste polžev so se prilagodile zajedavskemu (parazitskemu) načinu življenja, med njimi sta Eulima bilineata in Odostomia turrita. Telesna zgradba je zaradi zajedavskega načina življenja poenostavljena, saj so lupina, plašč in noga zakrneli, prebavila, obtočila in živčevje pa zelo preprosti.
Školjke so poleg polžev druga najuspešnejša skupina mehkužcev, ki naseljujejo tako tropska kot zmerno topla in hladna morja. Večina školjk prebiva zakopana v morski ali sladkovodni sediment, številne vrste pa bivajo ob obalah oz. na območjih plimovanja. S tem so školjke varne pred plenilci, hkrati pa tudi pred močnimi tokovi, izsuševanjem in pregrevanjem ob oseki ter nihanjem slanosti zaradi dežja. Tako je pesek na morski obali lahko na videz »prazen«, vendar ga v resnici naseljuje ogromno število školjk in drugih nevretenčarjev. Druge školjke, kot so klapavice, vso življenje bivajo pritrjene na trdo podlago na istem mestu, kjer so se ustalile že kot mladi osebki. Izjema med školjkami so pokrovače, ki se lahko premikajo na kratke razdalje s hitrim odpiranjem in zapiranjem lupin, kar izkoriščajo denimo za beg pred plenilci, kot so morske zvezde.Školjke uspevajo tudi v skrajnih razmerah. Samo v Arktičnem oceanu prebiva okoli 140 vrst školjk, na Antarktiki pa školjka vrste Adamussium colbecki biva pod ledom. Vrsti Bathymodiolus thermophilus in Calyptogena magnifica bivata v skupinah okoli hidrotermalnih vrelcev v globokomorskih jarkih Tihega oceana. V škrgah se nahajajo simbiontske bakterije, ki oksidirajo vodikov sulfid (H2S), školjke pa absorbirajo hranila, ki jih te bakterije sintetizirajo.Nekaterim sladkovodnim školjkam ustrezajo le določeni pogoji (npr. Villosa arkansasensis), zaradi česar sodijo med oz. postajajo ogrožene vrste, medtem ko so druge postale invazivne vrste, ki povzročajo gospodarsko škodo in škodo v ekosistemu. Takšen primer je potujoča trikotničarka (Dreissena polymorpha), ki se je razširila iz jugovzhodne Rusije v Evropo in Severno Ameriko.Večina školjk je filtratorjev, ki se hranijo s precejanjem drobnih vodnih organizmov, kot je fitoplankton, in organskih delcev v vodi. Izjema so praškrgarke (Protobranchia), ki so filogenetsko starejša skupina školjk, prehranjujejo pa se s strganjem organskega drobirja iz morskega dna. Znanih je tudi nekaj plenilskih vrst, kot je Poromya granulata, školjke iz rodu Entovalva pa živijo v sožitju z morskimi kumarami v njihovem požiralniku.
Glavonožci prebivajo v vseh svetovnih oceanih. Vse vrste prenašajo samo morsko vodo, izjema je morda le ligenj vrste Lolliguncula brevis, ki prebiva tudi v estuarijih z manjšo slanostjo vode. Habitati se raztezajo preko skorajda vseh globin, od površinskih do globokomorskih predelov. Glavonožci so najbolj raznoliki blizu ekvatorja, proti polom pa se njihova raznolikost zmanjšuje.Sipe se večinoma zadržujejo pri morskem dnu v plitvejših tropskih in zmerno toplih morjih. Brodniki se zadržujejo v globinah do nekaj sto metrov, največ do 700 m, izogibajo pa se morjem s temperaturo vode preko 25 °C. Prebivajo na omejenem območju v jugozahodnem delu Pacifika od Samoe do Filipinov ter v Indijskem oceanu blizu Avstralije. Habitat lignjev se med vrstami dokaj razlikuje, veliko vrst živi predvsem v severnem delu Atlantika. V splošnem so lignji samotarski plenilci (razen mladih osebkov, ki se združujejo v skupine), ki bivajo v globinah pod 300 m. Večina hobotnic se zadržuje pri morskem dnu oz. pri koralnih grebenih, nekatere vrste pa so prosto plavajoče.Vsi glavonožci so plenilski, zaradi česar so pri prehranjevanju prevzele glavno vlogo lovke in čeljusti, strgača pa je le stranskega pomena. Večina glavonožcev ima dobro razvit vid, s katerim zaznajo plen. Ulovijo ga z lovkami ter potegnejo proti ustni odprtini, nato pa ga ugriznejo in vbrizgajo slino, ki ima deloma strupen, deloma prebavni učinek. Nekatere strupe sintetizirajo simbiotske alge.
Polži se zaradi počasnega premikanja ne morejo zanašati na beg pred plenilci, tako da jih pred njimi varuje bodisi kamuflažna barva bodisi trda hišica, v katero se skrijejo. Mnogi plenilci lahko hišice sicer zlahka predrejo oz. strejo. Kopenski polži imajo številne naravne plenilce, med drugim ptice, plazilce, sesalce, pajke in nekatere hrošče, kot so krešiči, kratkokrilci, kresnice, lažne kresnice in mrharji. Sladkovodni polži, katere plenijo predvsem ribe, se skrivajo v plitvih vodah ali pod debli oz. kamni, nekateri začasno za več ur splezajo iz vode. Morski polži imajo številnejše plenilce kot pa sladkovodni polži, med drugim glavonožce, morske zvezde in rake, kar je recimo razvidno in barvitejših hišic z bolj zapletenimi oblikami.Trda lupina in bolj ali manj okrogla oblika so učinkovita mehanska zaščita školjk proti mnogim plenilcem. Kljub temu so se nekateri plenilci specializirali za prehranjevanje s školjkami. Med ribami je znan plenilec krap, od ptic pa npr. evrazijska školjkarica, ki ima poseben kljun za odpiranje lupine, ter srebrni galeb, ki lupine zdrobi s spuščanjem kamnov z višine na školjko. Ostali plenilci školjk so še morska vidra in mrož med sesalci ter nekateri polži, raki, morske zvezde in hobotnice med nevretenčarji. Poseben primer predstavlja školjka vrste Limaria fragilis, ki plenilcem nastavlja lovkam podobne izrastke. Te vsebujejo neužitne snovi, poleg tega pa se odtrgana lovka še vedno zvija, kar lahko napadalca zmede, medtem ko školjka odplava stran.V nasprotju z davnino, kjer so glavonožci bili blizu vrha prehranjevalne verige, jih dandanes ogrožajo mnogi hitri plenilci z dobro razvitim vidom, kot so morski psi in morski sesalci, manjše glavonožce pa ogrožajo tudi njihovi večji sorodniki. Glavonožci imajo dobro razvita čutila, s katerimi lahko zaznajo npr. že minimalne spremembe tlaka v okolici in tako pravočasno opazijo plenilca ter se mu izognejo. Obrambni mehanizmi so opisani v sledečem poglavju.
V koži in slini mnogih morskih polžev se nahajajo neužitne in škodljive snovi (predvsem terpenoidi ter kisline, kot je žveplena kislina), ki delujejo odbijajoče na plenilce. Hobotnice, lignji in sipe, od morskih polžev pa morski zajčki (Aplysiomorpha), imajo posebne črnilne vrečke, iz katerih iztisnejo izloček, ki napadalca zmede. Pri glavonožcih je glavna sestavina melanin, iztisnjeno črnilo pa praktično ustvari dimno zaveso, kar napadalca zmede, glavonožec pa lahko hitro odplava stran. Oblak izločka lahko deluje tudi kot alarm za druge pripadnike iste vrste v bližini.
V nasprotju z glavonožci morski zajčki ne morejo hitro pobegniti pred plenilci, kar pomeni, da izloček deluje predvsem kot kemična zaščita, do določene mere pa podobna obarvanost kot telo polža dodatno zmede napadalca. Izloček proizvajata dve vrsti žlez: ena vrsta izloča temno vijoličen izloček, za sintezo katerega je potrebna prehrana z rdečimi algami, druga vrsta žlez pa izloča prozoren in lepljiv izloček. Celokupno izloček deluje večplastno in pri plenilcih sproži različne odzive. Pri nekaterih deluje tako, da plenilec dojema oblak izločka kot hrano, k čemer pripomorejo različne aminokisline (npr. oksidirani produkti lizina) in druge organske kisline (tavrin) ter nizka pH vrednost in lepljivost izločka, pri drugih pa deluje močno odbijajoče, zaradi česar npr. lovke morske vetrnice izpustijo polža.Z izjemo brodnikov imajo glavonožci v koži posebne pigmentne celice, imenovane kromatofore, s pomočjo katerih lahko hitro zamenjajo barvni vzorec. Sposobnost spreminjanja barve se močno razlikuje med predstavniki: pri vrstah, ki živijo bližje obali, so barvni vzorci bolj pestri in služijo zakrivanju pred plenilci ter signaliziranju, recimo pri parjenju, medtem ko so barvni vzorci pri vrstah, ki živijo na odprtem morju, bolj konzervativni in služijo predvsem zakrivanju.Mnogi mehkužci so sposobni bioluminiscence, tj. oddajanja lastne svetlobe preko določenih kemičnih procesov. Primeri bioluminiscenčnih vrst polžev so Hinea brasiliana ter pripadniki iz rodov Planaxis in Phylliroe, od školjk pa iz rodu Pholas. Dominantno vlogo pri bioluminiscenci imajo glavonožci; samo med lignji je znanih vsaj 70 vrst. Večina lignjev ima dva svetlobna organa (fotofora), ki se nahajata na trebušni (ventralni) strani telesa, dodatno so po koži razporejene bioluminiscenčne celice v raznih vzorcih. Tak vzorec zakrije lignja pred plenilci, ki se nahajajo pod njim, saj celice prilagajajo kontrast oddane svetlobe glede na svetlobo sončnih žarkov, ki prihajajo s površine morja, in s tem omogočijo optimalno zlitje z okoljem. Opisani mehanizem je torej posebna vrsta protisenčenja. Določeni lignji, kot je vampirski ligenj (Vampyroteuthis infernalis), izločajo mešanico luminiscenčnih kemičnih spojin ali bakterijskega mulja, podobno kakor uporabljajo drugi mehkužci črnilo za pobeg pred plenilci. Omenjeni ligenj ima na koncu lovk dodatne svetlobne organe, kar verjetno prav tako služi izogibanju plenilcem.
Razvoj mehkužcev iz skupnih prednikov in nadaljnji razvoj je med strokovnjaki sporna tema. Po eni teoriji so se mehkužci razvili iz anatomsko dokaj zapletenih prednikov z zunanjim ogrodjem oziroma lupino, ki jih je uspešno branila pred nevarnostjo, tako da se je zunanje ogrodje ohranilo pri skoraj vseh mehkužcih. Teorijo podpira najdba fosila mehkužca iz rodu Kulindroplax iz obdobja silurja, kar kaže na to, da so se preprostejši, črvom podobni brazdonožci brez lupine razvili iz anatomsko bolj zapletenih sorodnikov z zunanjo lupino.Enotnega mnenja o pojavu glavonožcev, polžev in školjk v obdobju kambrija (tj. pred 541-485,4 milijoni let) ni, kot je razvidno pri uvrščanju izumrlih rodov Kimberella in Wiwaxia.Pripadniki iz razreda Helcionelloida, ki so se prvič pojavili v zgodnjem kambriju, tj. pred okoli 540 milijoni let, na ozemlju današnje Sibirije in Kitajske, naj bi bili prvi mehkužci z lupino, podobno polžjim hišicam, po nekaterih teorijah tudi prvi polži. Za pripadnike iz rodu Volborthella, katerih fosile datirajo do 530 milijonov let, je bilo dolgo domnevano, da predstavljajo prednike glavonožcev, vendar je sedanja klasifikacija negotova, saj plašč ni izločal lupine, poleg tega pa notranjost lupine ni bila razdeljena na prekate, kot pri brodnikih. Tako za prvi rod glavonožcev velja Plectronoceras. Prvi glavonožci so se sicer premikali po morskem dnu in niso plavali kot sodobni glavonožci. Verjetno so bili plenilci, blizu vrha prehranjevalne verige. Vsi glavonožci z zunanjo lupino, kot so amoniti (z izjemo brodnikov), so izumrli med množičnim izumrtjem pred 65 milijoni leti (kredno-terciarno izumrtje).Fosili pripadnikov rodov Fordilla in Pojetaia iz zgodnjega kambrija naj bi predstavljali prve školjke. Sodobni tip školjk se je pojavil v obdobju ordovicija, pred 488–443 milijoni let. Red mehkužcev Hippuritoida je bil v obdobju krede pomemben del koralnih grebenov, vendar je izumrl med kredno-terciarnim izumrtjem.Širjenje ekoloških niš se je pri mehkužcih odvijalo postopoma: fosili sladkovodnih vrst segajo v obdobje devona, kopenski polži - pljučarji - pa so se pojavili v obdobju karbona.
Mehkužci, predvsem dagnje in klapavice, so bili pomemben vir hrane za človeka že od pojava anatomsko modernega človeka pred okoli 200.000 leti. Drugi pomembni mehkužci so še ostrige, pokrovače, morski polži, lignji in hobotnice. Kitajska je bila leta 2005 vodilna država z 80 % vsega globalnega ulova mehkužcev, kar je znašalo okoli 11 milijonov ton. V Evropi je bila vodilna država Francija. Leta 2010 je bilo vzrejenih 14,2 milijonov ton mehkužcev, kar je predstavljalo 23,6 % vseh vzrejenih morskih organizmov. V slovenskem morju so ribiči leta 2013 ujeli okoli 34 ton glavonožcev, rakov, školjk in polžev, kar je 14 % vsega morskega ulova, od tega so večino predstavljali glavonožci. V primerjavi z letom 2012 se je ulov omenjenih živali zmanjšal za več kot 30 %.Nekatere države imajo posebne zakonske določbe glede uvoza in ravnanja z mehkužci in drugo morsko hrano zaradi preprečevanja zastrupitev s hrano, saj se v organizmih lahko nakopičijo strupi iz okolja (npr. težke kovine).Glede na maso ulova se polži uvrščajo za školjkami. Primeri užitnih morskih polžev so latvice, morska ušesa, blatarke, breženke in morski zajčki. Od kopenskih polžev ponekod na posebnih farmah gojijo predvsem vrtne polže, kot je npr. veliki vrtni polž. Umetno gojenje školjk, predvsem klapavic in ostrig, je razvito predvsem v ZDA, Franciji in Italiji ter na Japonskem. Na Karibskem območju je pomembna velika školjka (Lobatus gigas).
Večina mehkužcev z lupino lahko tvori bisere, vendar so samo biseri nekaterih školjk in polžev zares dragoceni. Taki biseri imajo značilen biserovinast, iridescenčni lesk, idealni biser pa je običajno okrogle oblike, čeprav so znani t. i. baročni biseri nepravilnih oblik. Najkakovostnejše bisere tvorijo biserne ostrige vrst Pinctada margaritifera in P. mertensi, ki bivajo v tropskih in subtropskih morjih Tihega oceana.Biser nastane kot odziv na moteč predmet v notranjosti lupine, zaradi česar školjka izloča kalcijev karbonat v mineralni obliki kot aragonit ali kalcit, ki se nalaga v plasteh. Nastane lahko po naravni poti, ko majhen tujek ali zajedavec zaide v notranjost lupine, do česar v resnici dokaj redko pride. Nekdanji način pridobivanja biserov je tako zahteval odpiranje več sto bisernih ostrig za odkritje enega samega bisera, pri tem pa so ostrige poginile; zaradi tega so bili biseri nekdaj zelo dragi. Sodobni način gojenja biserov na posebnih farmah sloni na kirurški vstavitvi majhnega koščka tkiva plašča iz druge školjke (ki tako predstavlja tujek) v notranjost lupine biserne ostrige, za pravilno oblikovanje pa se kot jedro zraven vstavi še zrno, narejeno iz koščka lupine sladkovodne školjke. Po določenem času se ponovno opravi operacijo, pri kateri se vzgojeni biser odstrani in vstavi novi tujek, školjko pa se vrne v gojišče.Zaradi velikih potreb po omenjenih zrnih lupin in posledično prekomernega izkoriščanja sladkovodnih školjk so te že postale ogrožene v jugovzhodnem delu ZDA. Ponekod je industrija biserov tako pomembna, da se razmeroma veliko finančnih sredstev nameni za vzdrževanje zdravja školjk na farmah.Škrlatno oz. purpurno barvilo, ki ga izloča polž škrlatnik (Bolinus brandaris), je bilo zelo cenjeno v Bizantinskem cesarstvu. Z njim so barvali bizantinsko oz. cesarsko svilo, oblačila, spletene iz te svile, pa so smeli nositi samo visoki vladni uradniki. Poleg tega so se taka oblačila pogosto dajala kot darila v diplomatske namene. Po besedah grškega zgodovinopisca in govornika Teopompa se je količina barvila »vrednotila v srebru«. Pionirji pridobivanja barvila naj bi bili Feničani, po nekaterih podatkih pa Minojci na Kreti. Barvilo so sicer pridobivale tudi predkolumbovske mezoameriške kulture, pri obeh pa je bilo bolj cenjeno kot zlato.Morska svila je fina, redka in dragocena tkanina, ki jo izdelujejo iz dolgih niti, ki jih izločajo nekatere školjke, predvsem Pinna nobilis, da se pritrdijo na morsko dno. Prokopij iz Cezareje, ki je opisoval Perzijske vojne, je zapisal, da »je pet armenskih guvernerjev dobilo v dar plašč iz morske svile /.../ Tako so samo vladajoči razredi lahko nosili take plašče.«Lupine nekaterih polžev, školjk in glavonožcev so priljubljeni zbirateljski predmeti. Zbirateljska dejavnost izvira iz antičnih časov, vrhunec pa je dosegla v dobi velikih odkritij. Za viktorijanske hiše v sredini 19. stoletja so bile značilne zastekljene omare, v katerih so bile poleg različnih fosilov in mineralov razstavljene še eksotične lupine mehkužcev.
Lupine nekaterih mehkužcev, predvsem iz družine porcelank (kot je denarni kavrij, Monetaria moneta), so se v nekaterih predindustrijskih družbah na skorajda vseh celinah uporabljale kot plačilno sredstvo. Po drugi strani so nekatere lupine predstavljale statusni simbol na pomembnih dogodkih, kot so poroke in različni verski obredi.Mineralizirane lupine so kot fosili zelo dobro ohranjeni, zato v paleontologiji predstavljajo t. i. geološko uro. To pomeni, da se z veliko natančnostjo lahko datira plast zemeljske skorje, v kateri se fosil nahaja. V davnini so lupine uporabljali kot posode, glasbila in nakit, iz njih pa so tudi izdelovali različna orodja, kot so ribiški trnki, dleta, strgala in motike.Zaradi pritrjenega bivanja so školjke uporabne kot bioindikatorji sladke in morske vode. Onesnaženost vode se tako ocenjuje glede na populacijo školjk ter njihovo zgradbo, fiziologijo in vedenje ter vsebnost kemikalij v organizmu.V velikih akvarijih so priljubljene hobotnice, lignji in sipe. Zadnja leta so kot hišni ljubljenčki priljubljeni ahatniki, v akvarijih pa nekateri morski polži, kot so Strombus canarium, S. marginatus, Haliotis varia, Trochus in Astraea, saj poleg lepih lupin skrbijo za čistočo akvarija zaradi prehranjevanja z algami in zajedavci. Od ostalih mehkužcev so priljubljeni še polži iz rodu Turbo ter školjke iz rodu Tridacna.
Nekatere vrste mehkužcev, predvsem kopenski polži, so pomembni kmetijski škodljivci, ki povzročajo škodo na vrtninah, poljih in gozdovih, kot invazivni organizmi pa lahko povzročijo tudi veliko škodo v ekosistemu. Eden takih je ahatnik, ki se je razširil na mnoga območja v Aziji ter na mnoge otoke v Indijskem in Pacifiškem oceanu. Naglo širjenje in večanje škode so poskušali omejiti z naselitvijo plenilske vrste polža Euglandina rosea, kar je povzročilo še večjo škodo, saj se je izkazalo, da pleni le avtohtone vrste polžev, in ne invazivnega ahatnika. Drugi primer je novozelandski sladkovodni polž Potamopyrgus antipodarum, ki se množi izredno hitro, zato se na kvadratnem metru lahko nahaja tudi do pol milijona osebkov. Omenjeni polž je v Severni Ameriki zaradi hitrega množenja in posledičnega pomanjkanja hrane povzročil naglo zmanjšanje populacij avtohtonih vrst sladkovodnih polžev in žuželk, posledično pa tudi rib, ki se z njimi prehranjujejo. Svedrovke, družina črvom podobnih školjk z zakrnelo lupino, so znane po vrtanju lesa, potopljenega v vodo, kot so leseni piloti, pomoli in trupi ladij, zaradi česar lahko povzročijo veliko škodo.
Uživanje pokvarjenih školjk lahko privede do črevesnih okužb (npr. s salmonelo). Školjke, ki so živele v nečisti vodi, lahko zaradi kopičenja toksinov iz alg, s katerimi se prehranjujejo, povzročijo paralitično, nevrotoksično, diarealno, amnezijsko ali venerupinsko zastrupitev s školjkami. Značilnost vseh tipov zastrupitev je, da se pojavijo dokaj hitro, tj. v pol ure do 4 ur. Hujše zastrupitve se lahko končajo s smrtjo, predvsem pri paralitičnem tipu zaradi odpovedi dihalnih (respiratornih) mišic, pri amnezijskem zaradi poškodb možganov, pri venerupinskem pa zaradi odpovedi jeter.
Vse hobotnice imajo strupen ugriz, vendar so samo nekatere vrste nevarne človeku. Najbolj nevarne so modroobročkaste hobotnice, ki v glavnem živijo v morskih plitvinah ob Avstraliji. Navadno niso agresivne in napadejo samo, če so izzvane. Ob ogroženosti (npr. ob približanju osebe) se namreč modri obročki pričnejo svetiti in celo utripati, kar nemalokrat vzbudi radovednost in s tem željo po prijemanju »ljubke« živali. Sam ugriz je razmeroma neboleč in se ga lahko spregleda, vendar je strup močna mešanica nevrotoksinov (predvsem tetrodotoksina), ki že v pol ure lahko povzroči ohromitev dihalnih mišic in s tem smrt, ta nastopi v več kot 25 % primerov ugriza. V žlezah slinavkah ene modroobročkaste hobotnice se nahaja dovolj strupa za ohromitev 10–26 ljudi. Naslednji tropski vrsti hobotnic, ki sicer nista smrtonosni, sta Octopus apollyon, katere ugriz povzroči hudo lokalno vnetje, ki se kljub ustrezni zdravstveni oskrbi lahko celi več mesecev, ter O. rubescens, katere ugriz se celi več kot mesec dni ob neustrezni oskrbi, glavoboli in oslabelost pa lahko vztrajajo tudi do enega tedna navkljub zdravljenju.
Druga skupina nevarnih strupenih mehkužcev so stožčasti polži, ki so priljubljeni med zbiratelji zaradi lepih barvnih vzorcev na lupini. Omenjeni polži naseljujejo vsa tropska in zmerno topla morja, predvsem v območju Indijskega oceana in Pacifika, človeku nevarnih pa je 18 vrst, predvsem avstralski stožec (Conus geographus), pisani stožec (C. marmoreus), C. striatus in C. textile. Do ugriza navado pride, ko radovedna oseba prime hišico v roke ali pa jo vtakne v žep, misleč, da je hišica prazna. Podobno kot pri modroobročkastih hobotnicah je tudi tukaj najbolj nevarna posledica ugriza ohromitev dihalnih mišic. Toksini polžev, imenovani konotoksini, so zaradi natančnega in hitrega delovanja na točno določene receptorje predmet intenzivnih raziskav na področju nevrofiziologije, poleg tega je njihova sinteza razmeroma enostavna.Shistosomoza, znana tudi kot bilhariaza, je okužba s krvnim metljajem iz rodu Schistosoma, do katere pride po zaužitju določenih vrst sladkovodnih polžev, ki so vmesni gostitelji metljaja. Po nekaterih podatkih naj bi bila shistosomoza druga najbolj pogosta okužba z zajedavci v tropskih krajih, takoj za malarijo. Ocenjuje se, da je po celem svetu prizadetih okoli 200 milijonov ljudi, od tega polovica v Afriki. Ena od takih skupin sladkovodnih polžev so mlakarji, ki so poleg krvnih metljajev vmesni gostitelji za več deset drugih zajedavcev, med drugim za jetrnega metljaja; mlakarji poleg okužb pri ljudeh povzročajo veliko gospodarsko škodo zaradi okužb živine.Splošno prepričanje o orjaški zevi (Tridacna gigas), po katerem školjka ujame nogo človeka in je ne izpusti, dokler ta ne utone, je zgolj mit. Do sedaj ni bilo dokumentiranih primerov smrti zaradi orjaške zeve.
Morske pošasti v podobi glavonožcev sodijo med najbolj pogoste stereotipe o mehkužcih. T. i. Kraken, mitološka morska pošast, najpogosteje upodobljena kot orjaška hobotnica ali veleligenj, je omenjena v številnih fantastičnih delih, kot so roman Dvajset tisoč milj pod morjem pisatelja Julesa Verna ter pustolovski film Pirati s Karibov: Mrtvečeva skrinja, po nekaterih teorijah tudi v Bratovščini prstana, prvemu delu Tolkienove trilogije Gospodar prstanov. Švedski naravoslovec Carl Linné je pošast celo uvrstil v prvo izdajo Systema Naturae pod znanstvenim imenom Microcosmus marinus, v naslednjih izdajah pa jo je izločil in jo v delu Fauna Suecica (1745) omenil kot »posebno pošast, ki naj bi prebivala v morjih blizu Norveške, vendar je ni še nikoli videl«. V Lovecraftovih cthulhuovskih mitih je eno od osrednjih starodavnih božanstev Cthulhu, velikanska pošast s podobo križanca med človekom, hobotnico in zmajem, ki je izvor neprestane bojazni za človeštvo na podzavestni ravni. Izraz »hobotnica« je skozi čas postala olepševalni izraz (evfemizem) za vplivno kriminalno organizacijo.
V kulturi je polž nemalokrat stereotipno predstavljen kot majhno, počasno in nemočno bitje. Mnoge zgodnje kulture so imele negativen pogled na polža. Kljub temu so stari Grki verjeli, da je ob polževem plezanju po steblih žita prišel čas žetve, Azteki pa so ga častili kot podobo Luninega boga Tecciztecatla. V krščanstvu je polž zaradi počasnosti postal simbol lenobe, enega od sedmih smrtnih grehov. Po drugi strani so polži pomembni v japonski in melanezijski mitologiji ter v mitologiji nekaterih ljudstev, kot so Altajci in Burjati. V Sloveniji je polž, priklenjen na zlato verigo, znan simbol Višnje Gore.
V antiki so školjke, predvsem pokrovače, simbolizirale ženski princip. V grški mitologiji se je Afrodita (oz. Venera v rimski mitologiji), boginja ljubezni in lepote, rodila v školjki. Ena od slavnih uprizoritev je Botticellijevo delo Rojstvo Venere. Po drugi strani je pokrovača v keltskih obredih simbolizirala zahajajoče Sonce in potovanje k smrti.Velika pokrovača, imenovana tudi Jakobova kapica, je tradicionalni simbol Svetega Jakoba. V srednjem veku so kristjani, ki so romali h grobu apostola v mestu Santiago de Compostela, navadno nosili simbol velike pokrovače na obleki ali pokrivalu, poleg tega pa so s sabo nosili še lupino školjke, s katero so lahko prosili za miloščino.
Prva znana objava o najdbi mehkužcev na območju sedanje Slovenije je v potopisu Franca Ungerja iz leta 1838. Prvi ključ za določevanje mehkužcev je leta 1969 objavil Jože Bole. Dandanes na ozemlju Slovenije poznamo preko 300 vrst polžev in preko 20 vrst školjk. Raziskovanje mehkužcev v slovenskem morju je potekalo ločeno od raziskovanja kopenskih mehkužcev, predvsem pa v manjšem obsegu. Tako imamo zadovoljive podatke le za lupinaste mehkužce v Velkovrhovi zbirki mehkužcev, ki se nahaja v Prirodoslovnem muzeju in je obenem največja tovrstna zbirka v Sloveniji. Med drugim je razlog za razmeroma skromen obseg znanja o morskih mehkužcih ta, da je slovensko morje, tj. slovenski del Tržaškega zaliva, predstavljalo le majhen del morja večjih državnih tvorb, tj. Avstro-Ogrske in Jugoslavije, zaradi česar ni bilo posebnih interesov za raziskovanje mehkužcev v dotičnem delu. Do sedaj je znanih preko 400 vrst morskih mehkužcev, od tega okoli 140 vrst školjk.Na območju Slovenije je znanih 9 vrst oklopnikov, najpogostejši je olivni oklopnik (Chiton olivaceus), ki biva v priobalnem pasu. Med polži so zastopane tri skupine, in sicer predškrgarji, zaškrgarji ter pljučarji. Od slonovih zobčkov je znanih pet vrst, najpogostejši je oranžni slonov zobček (Dentalium inaequicostatum). Od sip sta znani navadna sipa (Sepia officinalis) in zala sipa (Sepia elegans), med tremi znanimi vrstami lignjev pa je najpogostejši užitni ligenj (Loligo vulgaris). Prav tako so znane tri vrste hobotnic, predvsem velika hobotnica (Octopus vulgaris) in moškatna hobotnica (Eledone moschata).
Latinsko znanstveno ime Mollusca izhaja iz besede mollis, kar pomeni »mehek«. Sam latinski izraz izhaja iz Aristotelovega poimenovanja sip, in sicer τα μαλακά: »mehke stvari«.
Obsežna slikovna baza lupin mehkužcev na Rotterdam Natural History Museum (angleško)

Mehmed II. (osmansko turško محمد ثانى‎, Meḥmed-i sānī; sodobno turško II. Mehmet), bolj znan kot Mehmed Osvajalec (turško Fatih Sultan Mehmet), je bil sultan Osmanskega cesarstva, ki je vladal od avgusta 1444 do septembra 1446 in ponovno od februarja 1451 do maja 1481, * 30. marec 1432, † 3. maj 1481.
Med prvim vladanjem je v bitki pri Varni porazil ogrsko križarsko vojsko Jánosa Hunyadija, ki je vdrla na osmansko ozemlje in prelomila Szegedski mirovni sporazum. Po drugem prihodu na prestol leta 1451 je okrepil osmansko vojno mornarico in se začel pripravljati za napad na Konstantinopel. Pri 21 letih ga je osvojil, s čimer se je končalo Bizantinsko cesarstvo. Razglasil se je za cezarja Rimskega cesarstva (turško Qayser-i Rûm), vendar je njegov položaj priznala samo Vzhodna pravoslavna cerkev.
Po osvojitvi Konstantinopla je začel osvajati Anatolijo in jugovzhodno Evropo vse do Bosne na zahodu. Doma je izpeljal veliko političnih in socialnih reform, spodbujal znanost in umetnost ter proti koncu svoje vladavine z obsežnimi obnovami spremenil Istanbul v prestolnico cesarstva. V sodobni Turčiji in ponekod drugje v islamskem svetu ga imajo za heroja. Po njem se imenujejo istanbulska mestna četrt Fatih, Most sultana Mehmeda in mošeja Fatih.
Mehmed II. je bil rojen v Edirnu, takratni prestolnici Osmanskega cesarstva. Njegov oče je bil sultan Murat II., mati pa Hüma Valide Hatun, rojena v mestu Devrekani v severni Anatoliji.
Ko je bil star enajst let, so ga po osmanskih običajih tistega časa poslali v Amasjo v severni Anatoliji, da bi tam vladal in si nabral izkušnje. Oče je z njim poslal tudi več učiteljev. Islamska izobrazba je imela velik vpliv na Mehmedovo miselnost in okrepila njegova islamska prepričanja. Zlasti velik vpliv sta imela njegov mentor Molla Gürani in islamski učenjak in mistik Akşemseddin, ki ga je od rane mladosti prepričeval, da bi z osvojitvijo Konstantinopla izpolnil svojo največjo islamsko dolžnost in hkrati dosegel propad Bizantinskega cesarstva. 
Ko je Murat II. avgusta 1444 sklenil mir s Karamanidi v jugovzhodni Anatoliji, je prepustil prestol svojemu dvanajstletnemu sinu Mehmedu II.
Mehmed II. je med svojim prvim vladanjem v bitki pri Varni porazil križarsko vojsko pod poveljstvom Jánosa Hunyadija, ki je prelomil Szegedski mirovni sporazum, sklenjen 15. avgusta 1444, in vdrl na osmansko ozemlje. Papežev predstavnik kardinal Julian Cesarini je namreč prepričal ogrskega kralja, da prekršitev mirovnega sporazuma z muslimani ne bi bilo izdajstvo. Mehmed II. je po napadu očetu ponudil odstop, Murat II. pa ga je zavrnil. Jezen na očeta, ki se je po upokojitvi posvetil mirnemu življenju v jugozahodni Anatoliji, mu je napisal: 
"Če si sultan, pridi in poveljuj svoji vojski. Če sem sultan jaz, ti ukazujem, da prideš in poveljuješ moji vojski."Murat se je po prejemu sinovega pisma vrnil domov in kot poveljnik osmanske vojske v bitki pri Varni premagal križarje.
Murata II. je na vrnitev na prestol leta 1446 prisilil veliki vezir Çandarlı Halil Paša, ki ni bil prizanesljiv do Mehmedovega vladanja. Trdil je, da ima na sultana prevelik vpliv njegov osebni učitelj (lala) Akşemseddin, ki je bil hkrati Çandarlıjev rival.
Ko je Mehmed II. drugič nasledil osmanski prestol, se je zaobljubil, da bo okrepil osmansko vojno mornarico in izvedel priprave za napad na Konstantinopel. Na azijski strani Bosporske ožine je že njegov stari oče Bajazid I. zgradil trdnjavo Anadolu Hisarı. Mehmed II. je nasproti njej na evropski strani ožine zgradil še večjo trdnjavo Rumeli Hisarı in vzpostavil popoln nadzor nad plovbo skozi ožino. Po zaključku gradenj je obe trdnjavi opremil s topovi velikega dometa in začel od ladij pobirati takso. Beneško ladjo, ki ni nameravala plačati takse in se ni ozirala na opozorila, so potopili z enim samim strelom. Preživele mornarje so obglavili, kapitana pa nataknili na kol in ga kot človeško strašilo obesili za opozorilo drugim kapitanom, ki so pluli skozi ožino.Med prvim obleganjem Konstantinopla (674–678) je umrl Abu Ajub al-Ansari, spremljevalec in zastavonoša preroka Mohameda. Ko se je vojska Mehmeda II. približevala Konstantinoplu, je Akşemseddin odkril njegov grob. Po osvojitvi Konstantinopla je Mehmed II. na njegovem grobu zgradil mošejo sultana Ajuba.Leta 1453 je začel Mehmed oblegati Konstantinopel. Njegova vojska je imela 80.000–200.000 vojakov, topništvo z več kot 70 težkimi poljskimi topovi in mornarico s 320 ladjami. Ladje so bile večinoma transportne in skladiščne ladje. Mesto je bilo obkoljeno na kopnem in na morju. Ladje so bile v obliki polmeseca razporejene od ene do druge obale Bosporja in preprečevale kakršno koli pomoč Konstantinoplu z morja. Na začetku aprila se je obleganje začelo. Mestno obzidje je sprva vzdržalo napade Osmanov, četudi so ga obstreljevali z ogromno bombardo, ki jo je zasnoval inženir Orban iz Brașova v Transilvaniji. Ogromen top je bil podoben Dardanelskemu topu. Vhod v zaliv Zlati rog je zapirala dvižna veriga, napeta preko vhoda v zaliv, in dvajset velikih vojnih ladij.
22. aprila so Osmani svoje lahke ladje prenesli po kopnem mimo genovske kolonije Galata na severno obalo Zlatega roga. Ko so malo manj kot dva kilometra dolgo pot utrdili z lesom, so iz Bosporja v Zlati rog prepeljali še osemdeset galej. Bizantinci so morali svojo vojsko razporediti po mnogo daljšem obzidju. Približno mesec kasneje je Konstantinopel 29. maja 1453 po 75 dnevih obleganja padel. Mehmed II. je po zmagi prestolnico svojega cesarstva preselil iz Edirne v Konstantinopel.
Ko je sultan stopil v ruševine cesarske palače Bukoleon, ki so jo Osmani in Perzijci imenovali Palača cesarjev in je bila zgrajena verjetno več kot tisoč let pred tem, je zrecitiral slavne Saadijeve verze:
sova kliče na pomoč v Afrasijabovem gradu.Po osvojitvi Konstantinopla, ki je bil od leta 330 prestolnica Rimskega cesarstva, se je razglasil za cezarja, se pravi rimskega cesarja (turško Qayser-i Rûm). Njegov sodobnik Jurij Trapezundski in Vzhodna pravoslavna cerkev sta njegov naslov priznala, katoliška cerkev in večina zahodne Evrope, če ne cela, pa ne. Mehmed je v zameno za priznanje za ekumenskega patriarha Konstantinopla – Novega Rima imenoval Genadija Sholastika, neomajnega nasprotnika Zahoda. Etnarh (turško milletbaši) je s svojim statusom in pravico do imetja leta 1454 postal za sultanom drugi največji zemljiški posestnik v Osmanskem cesarstvu. Mehmed II. je imel nekaj rodbinskih vezi tudi z bizantinsko cesarsko družino. Ena od žena njegovega prednika Orhana I. je bila bizantinska princesa, zato se je Mehmed II. štel za potomca Ivana Celepesa Komnena. Mehmed ni bil edini vladar, ki je zase zahteval cesarski naslov. Drugi je bil Friderik III. Habsburški, cesar Svetega rimskega cesarstva. Friderik je svoje prednike sledil do Karla Velikega, ki je dobil naslov rimskega cesarja od papeža Leona III. leta 800.
Bizantinski cesar Konstantin XI. Paleolog je umrl brez dediča. Če Konstantinopla ne bi osvojili Osmani, bi ga verjetno nasledil eden od sinov njegovega odstavljenega starejšega brata. Bratovi otroci so po padcu Konstantinopla postali Mehmedovi dvorjani. Najstarejši sin se je preimenoval v Has Murata, postal sultanov izbranec in bejlerbej (guverner-general) Balkana. Mlajši sin se je preimenoval v Mesih Pašo ter postal admiral osmanskega ladjevja in sanžakbeg (guverner) province Galipoli. Pod Mehmedovim sinom Bajazidom II. je bil dvakrat veliki vezir.Po padcu Konstantinopla je Mehmed leta 1460 osvojil Morejski despotat na Peloponezu in leta 1461 Trapezundsko cesarstvo v severovzhodni Anatoliji. Osmansko cesarstvo je s tem osvojilo še zadnja dva ostanka Bizantinskega cesarstva. Osvojitev Konstantinopla je prinesla Osmanskemu cesarstvu veliko slavo in prestiž. Nekaj zgodovinskih zapisov kaže, da je Mehmed deset let po osvojitvi obiskal antično Trojo in se bahal, da je z zmago nad Grki (Bizantinci) premagal tudi Trojance.
Mehmedov prvi vojni pohod po osvojitvi Konstantinopla je bil usmerjen proti Srbiji, ki je bila od poraza v bitki na Kosovskem polju osmanska vazalna država. Ena od žena Murata II. je bila Mara Branković iz srbske vladarske družine, zato si je Mehmed II. lastil pravico do delov srbskega ozemlja. Srbski despot Đurađ Branković je malo pred osvojitvijo Konstantinopla sklenil zavezništvo z Ogri in prenehal plačevati letni davek Osmanskemu cesarstvu. Leta 1454 je zato iz Edirne proti Srbiji krenila velika turška vojska in začela oblegati Smederevo in Novo Brdo, takratno središče rudarstva in metalurgije. Turki in Ogri so se vojskovali do leta 1456.
Osmanska vojska je prodrla vse do Beograda, ki ga je branil János Hunyadi, vendar ga v bitki 14. julija 1456 ni uspela osvojiti. Začelo se je obdobje relativnega miru, ki je trajalo do leta 1521, ko je Beograd osvojil Mehmedov pravnuk Sulejman Veličastni.
Mehmed II. se je leta 1456 vrnil v Edirne, Đurađ Branković pa je osvojil nekaj izgubljenega srbskega ozemlja. Še pred koncem tistega leta je 79 let star Branković umrl. Srbija je po njegovi smrti ostala neodvisna samo še dve leti, potem pa je po nesporazumih med Brankovićevo vdovo in tremi še živimi sinovi njihovo ozemlje priključilo Osmansko cesarstvo. Najmlajši sin Lazar je zastrupil svojo mater in izgnal oba brata ter kmalu zatem umrl. Spori so se nadaljevali, dokler ni prestola zasedel najstarejši brat Stefan Branković, vendar je bil že marca 1459 odstavljen. Srbi so svoj prestol ponudili Stjepanu Tomaševiću, kasnejšemu kralju Bosne, kar je Mehmeda II. tako razkačilo, da je v Srbijo poslal svojo vojsko in junija 1459 osvojil Smederevo. Srbski despotat se je končal.
Morejski despotat je na severu mejil na osmansko Grčijo. Despotat je napadel že Murat II. in uničil Heksamilion – bizantinski obrambni zid na Korintski ožini. Mehmed II. je ukazal napad na Moreo malo pred zaključnim obleganjem Konstantinopla. Despota Demetrij in Tomaž Paleolog, brata zadnjega bizantinskega cesarja, nista branilcem poslala nobene pomoči. Njuna brezbrižnost je sprožila albansko-grški upor proti njima in brata sta za pomoč pri zatiranju upora prosila Osmane. Številni vplivni morejski Grki in Albanci so že med uporom sklenili zasebni mirovni sporazum z Mehmedom II. Despota sta po še nekaj letih nekompetentnega vladanja prenehala Mehmedu plačevati letni davek in organizirala upor proti Osmanskemu cesarstvu. Mehmed II. je zato maja 1460 vdrl v Moreo in aretiral Demetrija Paleologa, Tomaž pa je pobegnil. Osmani so do konca poletja podjarmili skoraj vsa mesta na Peloponezu.
Nekaj ozemelj je ohranilo svojo neodvisnost. Med njimi je bila tudi Monemvazija na majhnem otoku pred vzhodno obalo Peloponeza, v kateri so še nekaj časa vladali katalonski gusarji. Ko so jih prebivalci izgnali, so dobili proti koncu leta 1460 Tomaževo soglasje, da se uklonijo rimskemu papežu in pridejo pod njegovo zaščito. Na polotoku Mani na skrajnem jugu Peloponeza se je prebivalstvo upiralo pod okriljem šibke zveze lokalnih plemen. Polotok je zatem prišel pod oblast Beneške republike. Čisto zadnje neodvisno ozemlje je bilo mesto Salmeniko na severozahodu Peloponeza. Vodil ga je vojaški poveljnik Graica Paleolog, stacioniran na gradu Salmeniko. Ko se je mesto nazadnje vdalo, so Graica, njegovi vojaki in nekaj meščanov vzdržali do julija 1461, potem pa so pobegnili in se prebili do beneškega ozemlja.
Trabzonski cesarji so sklepali zavezništva z dinastičnimi porokami z različnimi muslimanskimi vladarji. Cesar Ivan IV. Mega Komnen je svojo hčerko poročil s sinom svojega svaka Uzun Hasana, kana Ak Kojunluja. V zameno je dobil njegovo obljubo, da bo branil Trabzon. Obljube za podporo je dobil tudi od turških begov Sinopa in Karamanije ter kralja in princev Gruzije. Osmane sta zanimala ali osvojitev Trabzona ali plačevanje letnega tributa. Trabzon je poskušal z morja osvojiti že Murat II. leta 1442. Visoki valovi so onemogočili izkrcanje vojske in napad je spodletel. Medtem ko je Mehmed II. oblegal Beograd, je Trabzon napadel guverner Amasje in bil poražen, a mu je kljub temu uspelo zajeti mnogo ujetnikov in od Trabzona izvleči visok davek. 
Po smrti Ivana IV. leta 1459 je na prestol prišel njegov brat David in spletkaril po evropskih dvorih za pomoč proti Osmanom. Pripovedoval jim je o divjih osmanskih načrtih, vključno z osvojitvijo Jeruzalema. Ko je Mehmed II. za to izvedel, ga niso razdražile samo njegove spletke, temveč predvsem zahteva po ukinitvi davka, ki ga je vsilil njegovemu pokojnemu bratu.
Mehmed II. se je na provokacije odzval leta 1461. Iz Burse je poslal proti Trabzonu veliko kopensko vojsko, ki naj bi skupaj z vojno mornarico najprej osvojila Sinop. Vojski je poveljeval Mehmedov brat Ahmed (Rdeči). Z osvojitvijo Sinopa se je uradno končala vladavina lokalne dinastije Isfendijaridov. Mehmed je za guvernerja Kastamonuja in Sinopa imenoval brata Ahmeda, vendar je imenovanje še isto leto preklical. 
Po osvojitvi Sinopeja je začel oblegati Trabzon. Mesto je vzdržalo nekaj mesecev, potem pa se je David 15. avgusta 1461 vdal.
Osmani so že na začetku 15. stoletja poskušali podjarmiti Vlaško in na njen prestol posaditi svojega kandidata, vendar so vsi poskusi spodleteli. Na Vlaško so gledali kot na tamponsko ozemlje med svojim in Ogrskim kraljestvom in se zaradi rednega plačevanje letnega tributa niso vtikali v njene notranje zadeve. Ogri in Osmani kot dve največji sili na Balkanu so se stalno trudili, da bi Vlaška postala njihov vazal. Da bi Vlaška ne prišla pod ogrsko oblast, so Osmani osvobodili Vlada III. Drakulo, ki je bil z bratom Radujem štiri leta Muratov ujetnik. Vlad je po osvoboditvi dobil vlaški prestol, vendar je bilo njegovo vladanje kratkotrajno, ker je Hunyadi napadel Vlaško in na prestol vrnil svojega kandidata Vladislava II. iz klana Dănești.
Vlad III. Drakula je pobegnil v Moldavijo pod zaščito svojega strica Bogdana II. Oktobra 1451 je bil Bogdan umorjen in Vlad je pobegnil na Ogrsko. Njegovo poznavanje osmanskih razmer in notranjega delovanja Osmanskega cesarstva ter njegovo sovraštvo do Osmanov in novega sultana Mehmeda II. je na Hunyadija naredilo močan vtis. Nameraval ga je imenovati za svojega svetovalca, kar je Vlad zavrnil.
Leta 1456, se pravi tri leta po osvojitvi Konstantinopla, so Osmani napadli Ogrsko in začeli oblegati Beograd. Hunyadi se je na obleganje odzval s protinapadom na Srbijo. Njegov vdor v Srbijo je prisilil Osmane, da se umaknejo izpred Beograda, Vlad III. pa je medtem s svojim kontingentom vdrl v Vlaško, jo osvojil in ubil vsiljivca Vladislava II.  
Leta 1459 je Mehmed II. poslal k Vladu delegacijo z zahtevo, da poravna neplačan davek, ki je znašal 10.000 dukatov in 500 rekrutov za osmansko vojsko. Vlad je zahtevo zavrnil in odposlance ubil. Pod pretvezo, da se pred Alahom odkrivajo, pred njim pa ne, jim je z žeblji pribil turbane na glavo.
Sultan je medtem poslal v Nikopol bega Hamza Pašo, da bi sklenil mir in, če bi bilo potrebno, eliminiral Vlada III. Vlad III. mu je postavil zasedo, obkolil delegacijo in skoraj vse ujetnike nataknil na kol. Na najvišjega je nataknil Hamza Pašo.Pozimi 1462 je Vlad prodrl preko Donave in opustošil celo severno Bolgarijo med Srbijo in Črnim morjem. Preoblečen v tuškega spahijo in poveljujoč v turščini je brez težav prišel v več turških taborov, potem pa pobil ali ujel veliko turških vojakov. V pismu ogrskemu kralju Matiji Korvinu je napisal:
Pobil sem vse kmete, moške in ženske, stare in mlade od Oblučice in Novega sela, kjer se Donava izliva v morje, do Rahove blizu Čilije in spodnja mesta, kot sta Samovit in Gigen. Ubili smo 23.884 Turkov, da tistih, ki smo jih zažgali v hišah, in Turkov, katerim so naši vojaki odsekali glavo, sploh ne štejem ... Tako, vaše veličanstvo, zdaj veste, da sem prelomil mir, sklenjen z njim [Mehmedom II.].Mehmed II. je prekinil obleganje Korinta in se odpravil na kazenski pohod proti Vladu III. Vlad je ponoči nepričakovano napadel Mehmedov tabor in mu zadal velike izgube. Vlad je domnevno nameraval osebno ubiti sultana.Ko je vojska Mehmeda II. in Raduja Postavnega prišla do Târgovișta, je naletela na množico Turkov, nataknjenih na kole okoli celega mesta. Mehmed se je zaradi groznega prizora nameraval umakniti, poveljniki pa so ga prepričali, naj ostane.
Vladova politika čvrstega odpora proti Osmanom ni imela širše podpore. Bojarji (lokalna aristokracija) so ga izdali in podprli rivalsko knežjo rodbino Dăneşti. Vladov najboljši prijatelj in zaveznik Štefan III. Moldavski, ki mu je obljubil pomoč, ga je namesto tega napadel in poskušal dobiti nazaj svojo izgubljeno trdnjavo Čilija. Vlad III. se je umaknil v gore. Mehmed II. je osvojil vlaško prestolnico Târgoviște in se nato umaknil. Za vladarja Vlaške je imenoval Raduja Postavnega. Turahanoğlu Ömer Bej, ki je pregnal 6000 Vlahov in pred Mehmeda II. položil 2000 njihovih glav, je za nagrado za zvesto službo dobil svoj stari položaj guvernerja Tesalije. Vlad je pobegnil na Ogrsko, kjer so ga pod lažno obtožbo za izdajo svojega vazalnega gospoda Matije Korvina aretirali.
Despot Srbije Lazar Branković je leta 1458 umrl. Med njegovimi dediči se je začela državljanska vojna, ki se je končala z osmansko zasedbo Srbije leta 1459. Sin bosanskega kralja Stjepan Tomašević je poskušal dobiti Srbijo pod svojo oblast, vendar mu je osmanska vojska to preprečila. Tomašević je pobegnil v Bosno pod zaščito svojega očeta. Po nekaj izgubljenih bitkah je Bosna postala tributarno kraljestvo Osmanskega cesarstva.
10. julija 1461 je bosanski kralj Stjepan Tomaš umrl. Na prestolu ga je nasledil Stjepan Tomašević, ki je leta 1461 sklenil zavezništvo z Ogrskim kraljestvom in pred neizbežno invazijo Turkov zaprosil za pomoč papeža Pija II. Leta 1463 je po sporu zaradi neplačila letnega tributa poklical na pomoč še Benečane. Na pomoč ni prišel nihče. Leta 1463 je sultan Mehmed II. v Bosno povedel svojo vojsko. Kraljevo mesto Bobovac je kmalu padlo. Stjepan Tomašević se je umaknil v Jajce in nato v Ključ. Mehmed je zelo hitro zasedel Bosno, usmrtil Stjepana Tomaševića in njegovega strica Radivoja. Bosna je uradno padla leta 1463 in postala najzahodnejša provinca Osmanskega cesarstva.
Po pisanju bizantinskega zgodovinarja Mihaela Kritobula so se sovražnosti začele potem, ko je albanski suženj osmanskega poveljnika Aten pobegnil v beneško trdnjavo Koroni s 100.000 srebrnimi asperji gospodarjevega premoženja in se spreobrnil v krščanstvo. Beneške oblasti so osmansko zahtevo po njegovi izročitvi zavrnile. Sužnjev prebeg je postal pretveza za napad osmanskega poveljnika osrednje Grčije Turahanoğlu Ömer Beja na strateško pomembno beneško trdnjavo Lepant (Nafpaktos). Po osvojitvi Lepanta je guverner Peloponeza Isa Beg 3. aprila 1463 s prevaro osvojil še beneško mesto Argos.Beneška republika in Ogrsko kraljestvo sta v odgovor sprožila dve dolgi ofenzivi proti Osmanom. Beneška vojska pod poveljstvom generalnega pomorskega kapitana Alvisea Loredana se je izkrcala na Peloponezu, medtem ko je Matija Korvin napadel Bosno. Papež Pij II. je začel zbirati vojsko v Ankoni in upal, da ji bo lahko sam poveljeval. Pogajanja o zavezništvu so se začela tudi z drugimi osmanski rivali, med katerimi so bili tudi Karamanidi, Uzun Hasan, ki je vladal na Bližnjem vzhodu, in Krimski kanat.V začetku avgusta so Benečani ponovno zasedli Argos in utrdili Korintsko ožino, tako da so obnovili zid Heksamilion in ga opremili s številnimi topovi. Začeli so oblegati trdnjavo Akrokorint, ki je obvladovala severozahodni Peloponez. Stalno so se spopadali z branitelji in z Ömer Bejevo vojsko, dokler niso 20. oktobra doživeli težkega poraza, bili prisiljeni končati obleganje ter se vrniti na Heksamilion in Nauplijo (Nafplion). V Bosni je Matija Korvin osvojil več kot šestdeset utrjenih mest in po treh mesecih obleganja 16. decembra osvobodil Jajce.Osmanska reakcija je bila hitra in odločna. Mehmed II. je proti Benečanom poslal vojsko pod poveljstvom velikega vezirja Mahmud Paše Anđelovića. Za spopad z beneškim ladjevjem, zasidranim pred vhodom v Dardanele, je ukazal zgraditi ladjedelnico Kadirga Limani v Zlatem rogu in dve trdnjavi, Kilidulbahr na zahodni strani Dardanel nasproti turškega mesta Çanakkale in Sultaniye v samem mestu, ki naj bi nadzirali ožino. Pohod na Peloponez se je začel z osmansko zmago. Sledilo je podrtje Heksamiliona in prodiranje na Peloponez. Po padcu Argosa in nekaj drugih trdnjav so preostale beneške oblasti prisegle zvestobo Osmanskemu cesarstvu.
Mehmed II., ki je s svojo vojsko prihajal na pomoč Mahmud Paši, je po poročilu o vezirjevih uspehih takoj krenil proti Bosni. Sultanov poskus julija in avgusta 1464, da bi ponovno osvojil Jajce, je spodletel, ker so se morali Osmani naglo umaknili pred prihajajočo Korvinovo vojsko. Nova osmanska vojska pod poveljstvom Mahmud Paše je prisilila ogrsko vojsko k umiku, Jajca pa ji še nekaj let ni uspelo osvojiti. Smrt papeža Pija II. 14. avgusta 1464 je pomenila konec križarskega pohoda iz Ankone.Beneška republika je medtem za poveljnika novega vojnega pohoda leta 1464 imenovala Sigismonda Malatesto. Njegova vojska je napadla osmanske trdnjave in od avgusta do oktobra neuspešno oblegala Mistro na južnem Peloponezu. Med sprtima stranema so se zatem dogajali manjši spopadi. Benečani so bili zaradi pomanjkanja moštva in financ v veliki meri omejeni na svoja utrjena oporišča, medtem ko je Ömer Bejeva vojska pustošila po podeželju.
V Egeji so Benečani spomladi 1464 poskušali zasesti Lesbos in šest tednov oblegali prestolnico Mitileno. Po prihodu osmanske vojske pod poveljstvom Mahmud Paše so se morali umakniti. Propadel je tudi njihov drugi poskus osvojitve otoka. Beneško ladjevje je preostanek leta preživelo v brezplodnem razkazovanju moči pred Dardanelami. Na začetku leta 1465 je Mehmed II. poslal v beneški senat svoje pogajalce, ki so jih so nezaupljivi Benečani zavrnili.Aprila 1466 so se beneške vojne dejavnosti pod poveljstvom Vettoreja Cappella ponovno okrepile. Njegovo ladjevje je osvojilo severnoegejske otoke Ibmros, Tasos in Samotraka ter zaplulo v Saronski zaliv med Atiko in Argolido. 12. julija se je Capello izkrcal v Pireju in se odpravil na pohod proti Atenam, glavnemu osmanskemu oporišču v Atiki. Poskus, da bi osvojil Akropolo, je spodletel in njegova vojska se je morala umakniti v Patras, glavno mesto Peloponeza in sedež osmanskega bega. Patras je medtem že oblegala združena grška in beneška vojska. Še pred Capellovim prihodom in tik pred tem, da bi mesto padlo, je na bojišče nepričakovano prišla Ömer Bejeva vojska 12.000 konjenikov in pregnala oblegovalce. Šeststo Benečanov in sto Grkov je Ömer Bej odpeljal v ujetništvo, poveljnik Barbarigo je bil usmrčen. Cappello, ki je na prizorišče prišel nekaj dni kasneje, je napadel Osmane in doživel težak poraz. Demoraliziran se je z ostanki vojske vrnil v Negroponte, kjer je zbolel in 13. marca 1467 umrl. Mehmed II. je leta 1470 osebno oblegal Negroponte, porazil beneško ladjevje, ki je prihajalo na pomoč oblegancem, in nazadnje osvojil mesto.
Spomladi 1466 je Mehmed II. odšel na pohod proti Albancem, ki so se pod Skenderbegovim vodstvom dolgo upirali Osmanom in imeli stalno podporo Beneške republike. Tudi ta pohod proti Albancem ni bil uspešen. 
Pozimi je izbruhnila vsakoletna kuga in oslabila odpor domačinov. Skenderbeg je v beneški trdnjavi Lissus (Lezhë) umrl zaradi malarije, s čimer se je končalo spretno beneško izkoriščanje albanskih velikašev v svojo korist. Po Skenderbegovi smrti se je leta 1474 nekaj severnoalbanskih garnizij pod beneškim poveljstvom, med katerimi so bile najpomembnejše Žabljak Crnojevića, Drishti, Lezha in Skadar, še vedno upiralo Osmanom. Mehmedova vojska, ki naj bi osvojila Skadar, je bila ponovno neuspešna. Sultan je leta 1478–1479 osebno poveljeval obleganju Skadra. Albanci in Benečani so se uspešno upirali njegovim napadom in obdržali mesto do sklenitve Konstantinopelskega mirovnega sporazuma leta 1479, v katerem je bila vdaja Skadra pogoj za končanje vojne.
Sklenitev mirovnega sporazuma je bila posledica dejstva, da je Osmansko cesarstvo doseglo predmestja Beneške republike. Mirovni sporazum je Benetkam dovoljeval obdržati Ulcinj, Antivan in Drač, cesarstvu pa so morali prepustiti Skadar, ki je bil že nekaj mesecev v osmanski blokadi, in druga ozemlja ob jadranski obali ter grška otoka Negroponte (Evbeja) in Lemnos. Razen tega so morali plačati še 100.000 dukatov povračila za izgube in pristati na plačilo 100.000 dukatov letne takse za trgovinske privilegije na Črnem morju. Posledica sporazuma je bil zelo oslabljen položaj Beneške republike v Levantu.
V poseldžuškem obdobju so se v drugi polovici srednjega veka v Anatoliji začele ustanavljati seldžuške kneževine, znane s skupnim imenom Anatolski bejliki. Središče Karamanidov, največje sile v Anatoliji, je bilo sprva v sedanjih turških provincah Karaman in Konya. Proti koncu 14. stoletja so začeli v večini Anatolije prevladovati Osmani, ki so zmanjšali karamanski vpliv in prestiž.
V zadnjih letih vladanja Ibrahima II. Karamanskega so se začeli za prestol spopadati njegovi sinovi. Njegov izbrani naslednik je bil domnevno Išak Karamanski, guverner Silifke, za karamanskega bega v Konyi pa se je razglasil njegov mlajši brat Pir Ahmed. Ibrahim je pobegnil v manjše mesto na zahodu bejlika, kjer je leta 1464 umrl. Išaku je s pomočjo Uzun Hasana, sultana Ak Kojunluja (Bela ovca Turkmenov), uspelo zasesti uzurpirani prestol, vendar je vladal malo časa, ker je odstavljeni Pir Ahmed zaprosil za pomoč Mehmeda II. in mu obljubil nekaj ozemlja, ki mu ga Išak ni nameraval odstopiti. Pir Ahmed je z Mehmedovo pomočjo porazil Išaka v bitki pri Dagpazarju in Išak moral biti do neznanega datuma zadovoljen samo s Silifko. Pir Ahmed je izpolnil svojo obljubo in del bejlika prepustil Osmanom, vendar je obžaloval izgubo. Med osmanskim pohodom na zahod je ponovno zasedel svoje nekdanje ozemlje. Mehmed II. je po vrnitvi s pohoda leta 1464 zasedel Karaman in Konyo in prisilil Pir Ahmeda na beg na vzhod. Nekaj let kasneje je vezir (kasneje veliki vezir) Gedik Ahmed Paša osvojil še obalni del bejlika.Pir Ahmed in njegov brat Kasim sta pobegnila na Uzun Hasanovo ozemlje in mu dala priložnost, da se vmeša v dogajanja. Leta 1472 je napadel in opustošil velik del Anatolije, s čimer je izzval Mehmeda II. in doživel v bitki pri Otlukbeliju leta 1473 popoln poraz. Pred tem je Pir Ahmed s pomočjo Ak Kojunluja ponovno osvojil Karaman, vendar ga ni obdržal za dolgo, ker je Mehmed II. pri Beyşekirju porazil tudi njegovo vojsko. Pir Ahmed je moral ponovno pobegniti. Poskušal je nadaljevati vojno z Osmanskim cesarstvom, ko je izvedel, da je Gedik Ahmed Paša odpeljal njegovo družino v Istanbul, pa je odnehal. Demoraliziran je pobegnil v Ak Kojunlu, kjer je dobil fevd (timar) v Bayburtu. Umrl je leta 1474.Združevanje anatolskih bejlikov je več kot petdeset let pred Mehmedom II. kot prvi zaključil sultan Bajazid I., po katastrofalni bitki pri Ankari leta 1402 pa so se začeli bejliki ponovno ustanavljati in združitev je razpadla. Mehmedu II. je ponovna vzpostavitev oblasti nad temi turškimi državami omogočilo še globlje prodiranje v Evropo.
Druga pomembna politična entiteta je bil Ak Kojunlu – Bela ovca Turkmenov, ki je pod vodstvom Uzun Hasana dosegla veliko moč. Mehmed II. je zaradi trdnih političnih povezav Turkmenov s krščanskimi silami, na primer Trapezundskim cesarstvom in Beneško republiko, in Karamanidi, v Ak Kojunluju videl stalno grožnjo njegovemu cesarstvu.
Peter III. Aron je leta 1475 pristal na plačevanje letnega tributa Osmanskemu cesarstvu v višini 2.000 zlatih dukatov v zameno za varnost na južni meji in postal prvi moldavski knez, ki je izpolnil osmanske zahteve. Njegov naslednik Štefan Veliki je zavrnil osmansko suverenost in sprožil niz krvavih vojn. V svoj vplivni krog je poskušal pritegniti Vlaško in podprl svojo kandidaturo za vlaški prestol. Temu so sledili stalni spopadi med različnimi vlaškimi vladarji, ki so imeli podporo Ogrov, Osmani in Štefanom Velikim. 
Osmanska vojska pod poveljstvom rumelijskega guvernerja Hadim Paše je nameravala kaznovati Štefana Velikega zaradi vmešavanja v vlaške notranje zadeve, vendar je v bitki pri Vaslui doživela težak poraz. Štefan je zmago opisal kot "dotlej največjo zmago križa proti islamu". Izgube na osmanski strani so po beneških in poljskih zapisih presegle 40.000 mož. Mara Branković (Mara Hatun), mlajša vdova Murata II., je beneškemu odposlancu zaupala, da je bil osmanski poraz največji v dotedanji osmanski zgodovini. Papež Sikst IV. je Štefana nagradil z naslovoma "athleta Christi" (Kristusov zmagovalec) in "verus christianae fidei athleta" (pravi branilec krščanske vere). Mehmed II. je junija 1476 ponovno napadel Moldavijo. V napad je poslal tudi skupine Tatarov iz Krimskega Kanata, ki je malo pred tem postal osmanski zaveznik. Romunski viri trdijo, da so njihove napade odbili, drugi viri pa trdijo, da so se združili z osmansko vojsko, okupirali Besarabijo, osvojili Akkerman in vzpostavili nadzor nad južnim izlivom Donave. Štefan se je s politiko požgane zemlje poskušal izogniti odprti bitki z osmansko vojsko.Štefan se je kljub temu moral spopasti z osmansko vojsko. Moldavci so glavnino nasprotnikove vojske zvabili v gozd in ga zažgali, kar je povzročilo nekaj žrtev. Drug opis bitke pravi, da so s stalnim streljanjem z ročnimi topovi odbili nekaj osmanskih napadov. Napadajoči janičarji niso uspeli prebiti fronte, ampak so se razkropili po celi bojni črti. Odločilen poraz je Moldavcem zadal Mehmed II. s svojo osebno stražo, ki je uspel zbrati razkropljene janičarje in obrniti tok bitke. Janičarji so nato prodrli v gozd in se z branilci spopadli mož na moža.
Bitka se je končala s prepričljivo zmago Osmanov in zelo velikimi izgubami na obeh straneh. Kasnejše kronike so pisale, da je bilo celo bojišče posuto s človeškimi kostmi. Prizor je bil verjetno vir romunskega krajevnega imena Valea Albă in turškega Akdere, ki pomenita Bela dolina.
Štefan Veliki se je umaknil na severozahod Moldavije ali celo v Poljsko kraljestvo in začel zbirati novo vojsko. Osmani niso zmogli osvojiti nobene večje moldavske trdnjave (Suceava, Neamț, Hotin). Zaradi tega in stalnih napadov majhnih moldavskih vojaških enot so se začeli kmalu soočati s pomanjkanjem in lakoto, stanje pa je še poslabšala epidemija kuge. Osmanska vojska se je vrnila na svoje ozemlje. Štefan in Moldavija nista nikoli več ogrožala Osmanskega cesarstva.
Albanski odpor proti Osmanom je vodil Gjergj Kastrioti Skenderbeg (turško İskender Bej), albanski plemič in bivši član osmanske vladajoče elite. Skenderbeg je leta 1444 združil albanske kneževine v Leško zvezo in odbijal napade Osmanov, ki jim je leta 1466 in 1467 poveljeval sam Mehmed II. Po Skenderbegovi smrti leta 1468 Albanci niso našli primernega voditelja in Mehmed II. je leta 1478 osvojil Krujo in nato celo Albanijo.
Spomladi 1466 je Mehmed II. z veliko vojsko napadel Albanijo in Skenderbega, ki se je že dolgo upiral Osmanom in večkrat iskal pomoč v Italiji. Izbruh osmansko-beneške vojne je Albancem ponudil enkratno priložnost, da ponovno dosežejo svojo neodvisnost. Za Benečane so bili Albanci koristen ščit, ki je branil njihovi posesti Drač in Skadar. Glavni dosežek Mehmedovega pohoda je bila obnovitev rimskega kastra Elbasan, ki so ga domnevno obnovili v 25 dneh. Strateško postavljena trdnjava v nižavju v bližini konca stare Viae Egnantiae je prerezala Albanijo na dva dela in izolirala Skenderbegova oporišča v severnem višavju od beneških posesti na jugu. Po Mehmedovem umiku je odšel Skenderbeg pozimi v Italijo iskat zdravniško pomoč. Po vrnitvi zgodaj leta 1467 je njegova vojska porazila Balaban Pašo in začela oblegati Krujo. Napadla je tudi Elbasan, vendar ga ni uspela osvojiti. Mehmed se je na napade odzval z novim pohodom proti Albaniji. Napadel je albanske utrdbe, nekaj enot pa je blokiralo beneške posesti. Tudi ta pohod ni bil uspešen, ker Mehmedu ni uspelo osvojiti Kruje in podjarmiti Albancev. 
Pozimi je izbruhnila vsakoletna epidemija kuge, ki je oslabila moč branilcev, Skenderbeg sam pa je umrl zaradi malarije. Beneška trdnjava Lezhë je izgubila albanske branilce, Albanci sami pa so brez primernega voditelja naslednjih nekaj desetletjih postopoma izgubili svojo samostojnost.
Mehmed II. je po Skenderbegovi smrti leta 1478–1479 osebno vodil obleganje Skadra. Osmanski letopisec Aşıkpaşazade (1400–1481) je zapisal: "Osvajanja sultana Mehmeda je kronala osvojitev Skadra." Benečani in Skadarci so se upirali oblegovalcem do podpisa Konstantinopelskega mirovnega sporazuma leta 1479, potem pa so se vdali, ker bila vdaja eden od pogojev za prekinitev osmansko-beneške vojne.
Na polotoku Krimu je bilo od srednjega veka naseljenih več turških plemen, znanih pod skupnim imenom Krimski Tatari. Po Timurjevem uničenju Zlate horde v zgodnjem 15. stoletju so Krimski Tatari pod vodstvom Džingiskanovega potomca Hadžija I. Geraja ustanovili neodvisen Krimski kanat.
Krimski Tatari so obvladovali stepe od Kubana na vzhodu do Dnestra na zahodu, niso pa obvladovali genovskih trgovskih mest, imenovanih Gazaria (Genovske kolonije), ki so bile v njihovi posesti od leta 1357. Po padcu Konstantinopla so bile njihove komunikacije prekinjene, Krimski Tatari pa so za njihovo osvojitev poklicali na pomoč Osmansko cesarstvo. Gedik Ahmed Paša je leta 1475 napadel genovske kolonije in osvojil Feodozijo in druga trgovska središča pod njeno oblastjo. Po osvojitvi mest je sultan zadržal v ujetništvu tatarskega kana Menglija I. Geraja, dokler ni priznal osmanske suverenosti nad Krimskim kanatom in pristal na položaj tributarnega kneza Osmanskega cesarstva. Cesarstvo je kljub temu neposredno obvladovalo samo črnomorsko obalo kanata, medtem ko je bila notranjost praktično neodvisna.
Osmanska vojska pod poveljstvom Gedik Ahmed Paše je leta 1480 napadla Italijo in osvojila Otranto. Zaradi pomanjkanja hrane se je Gedik Ahmed Paša z večino vojske vrnil v Albanijo in v Otrantu pustil 800 pešakov in 500 konjenikov. Spomladi se je nameraval vrniti. Ker je od padca Konstantinopla minilo komaj 28 let, so se v Rimu ustrašili, da bo tudi njih doletela enaka usoda. Papež in rimsko prebivalstvo so načrtovali umik iz mesta, papež Sikst IV. pa je leta 1481 kljub temu ponovno pozval na križarski pohod proti Osmanom. Na njegov poziv se je odzvalo nekaj italijanskim mestnih držav, Ogrsko kraljestvo in Francija. Beneška republika se nanj ni odzvala, ker je imela z Osmanskim cesarstvom sklenjen drag mirovni sporazum iz leta 1479. 
Neapeljski kralj Ferdinand I. je leta 1481 zbral vojsko, kateri naj bi poveljeval njegov sin Alfonz II. Neapeljski. Kontingent vojske je prispeval tudi ogrski kralj Matija Korvin. Obleganje Otranta se je začelo 1. maja 1481. Po smrti Mehmeda II. 3. maja istega leta, so se v cesarstvu začeli spori za nasledstvo, ki so morda preprečili, da bi v Otranto poslali vojaške okrepitve. Turška zasedba Otranta se je zato končala s pogajanji s krščansko vojsko, ki je dovolila osmanski vojakom umik v Albanijo.
Mehmed II. je v osvojeni Konstantinopel vstopil skozi mestna vrata, zdaj znana kot Topkapska vrata, in takoj odjezdil do Hagije Sofije, kjer je ukazal, da se mora krščanska stolnica zaščititi. K sebi je poklical imama, da mu zrecitira muslimansko zapoved: "Ni boga razen Alaha in Mohamed je Alahov glasnik". Stolnico je na spoštljiv način pretvoril v islamsko mošejo in s tem utrdil islamsko oblast v mestu.
Mehmedova prva in glavna skrb je bila obnova mestnih obrambnih objektov in ponovna naselitev. Gradbena dela so se začela takoj po osvojitvi in vključevala obnovo obzidja, gradnjo citadele in nove cesarske palače. Da bi spodbudil vrnitev Grkov in Genovežanov, ki so pobegnili iz trgovske četrti Galata, jim je vrnil hiše in zagotovil varnost. Po celem cesarstvu je razglasil, da se mora v Konstantinopel do septembra priseliti pet tisoč muslimanskih, krščanskih in judovskih družin. Iz celega cesarstva so začeli v mesto pošiljati vojne ujetnike in izgnance, ki so jih turško imenovali sürgün, grško pa σουργούνιδες [sourgounides] – priseljenci.Mehmed je 6. januarja 1454 obnovil Ekumenski pravoslavni patriarhat, judovski Veliki rabinat (Ḥakham Başi) in prestižni Konstantinopelski armenski patriarhat, ki so postali del miletskega sistema. Razen tega je ustanovil in spodbujal vezirje, da tudi oni ustanovijo številne islamske ustanove in trgovska podjetja. Veliki vezir Rum Mehmed Paša, na primer, je zgradil mošejo s svojim imenom. Iz tega jedra se je začela prestolnica hitro razvijati. Po popisu iz leta 1478 sta imela Konstantinopel in bližnja Galata 16.324 gospodinjstev, 3.927 trgovin in približno 80.000 prebivalcev. Med meščani je bilo približno 60 % muslimanov, 20 % kristjanov in 10 % Judov.Mehmed je do svoje smrti prizadevno obnavljal mesto in ga spremenil v prestolnico svojega cesarstva. Njegov sodobnik, osmanski zgodovinar Neşri, je zapisal, da je "Sultan Mehmed ustvaril cel Istanbul". Petdeset let kasneje je Konstantinopel ponovno postal največje mesto v Evropi.
Dve stoletji kasneje je dobro znan svetovni potnik Evliya Çelebi objavil seznam skupin, ki jih je naselil v mesto, in njihovo poreklo. Veliko istanbulskih četrti, na primer Aksaray in Çarşamba, še vedno nosi imena pokrajin, iz katerih so se priselili njihovi prebivalci. Mnogo meščanov je pobegnilo iz mesta, veliko pa jih je umrlo v epidemijah kuge, zato je Mehmed II. leta 1459 dovolil deportiranim Grkom, da se vrnejo v mesto. Njegovi ukrepi očitno niso bili preveč uspešni, ker je francoski popotnik Pierre Gilles sredi 16. stoletja zapisal, da grško prebivalstvo v Konstantinoplu ne pozna nobene bizantinske cerkve, ki ne bi bila preurejena v mošejo ali opuščena. To kaže, da je bila islamizacija prebivalstva popolna.
Mehmed II. je objavil knjigo, za katero je trdil, da je zbirka političnih doktrin bizantinskih cesarjev, ki so vladali pred njim. Na svojem dvoru je zbral italijanske umetnike in humaniste in grške učenjake in dovolil Grški pravoslavni cerkvi normalno delovanje. Patriarhu Genadiju je ukazal, da prevede krščansko doktrino v turščino in iz Benetk poklical Gentileja Bellinija, da naslika njegov portret in beneške freske, ki so se izgubile. V svoji palači je ustanovil knjižnico, v kateri so bila tudi dela grških, perzijskih in latinskih avtorjev. Na dvor je povabil tudi muslimanske učenjake in astronome, med njimi Ali Kuščija, in umetnike, ustanovil univerzo, gradil mošeje, plovne kanale in palačo Topkapı in s ploščicami obložen Çinili köşk. Okoli velike mošeje, ki jo je sam gradil, je zgradil osem medres, ki so skoraj stoletje obdržale sloves najvišje izobraževalne ustanove islamskih znanosti v cesarstvu.
Svojim podložnikom je dovolil dokaj visoko raven verske svobode pod pogojem, da se podrejajo njegovi oblasti. Po osvojitvi Bosne leta 1463 je bosanskim frančiškanom izdal Milodraško adhinamo, s katero jim je dovolil svobodno gibanje po cesarstvu, maševanje v njihovih cerkvah in samostanih in prakticiranje vere brez neuradnega in uradnega preganjanja, žaljenja in motenja. Njegova stalna vojska se je rekrutirala iz krvnega davka (devşirme), ki je krščanskim družinam jemal mladoletne prvorojence in jih vzgajal na cesarskem dvoru. Manj sposobne, vendar fizično močne mladeniče so poslali v vojsko ali sultanovo osebno stražo – janičarje.
V Konstantinoplu je ustanovil millet ali avtonomno versko skupnost in za verskega vodjo mestnih pravoslavnih kristjanov imenoval bivšega patriarha Genadija II. Sholarija. Njegovo avtoriteto je nato razširil na vse osmanske pravoslavne kristjane. Iz njegove pristojnosti je izključil genovske in beneške četrti v mestu in vse muslimanske in judovske vernike. Takšen sistem mu je omogočal posreden nadzor nad krščanskimi podložniki in jim hkrati dajal občutek relativne samostojnosti tudi potem, ko je Konstantinopel preoblikoval v osmansko prestolnico.
Mehmed II. je svojo moč utrdil z ustanovitvijo svojega cesarskega dvora – divana, z uradniki, ki so bili zvesti samo njemu in so mu dopuščali veliko avtonomijo in avtoriteto. V divanih njegovih predhodnikov so bili člani aristokratskih družin, katerih interesi so se pogosto razlikovali od sultanovih. Mehmed je cesarstvo odmaknil od gazijske miselnosti, ki je poudarjala stara izročila in postopke upravljanja, in ga pomaknil proti centralizirani upravi, sestavljeni večinoma iz uradnikov, ki so prišli v cesarstvo kot krvni davek. Verske učenjake na medresah je pretvoril v sebi zveste iz državne blagajne plačane uslužbence. Centralizacijo je omogočil in formaliziral z novo zakonodajo (kanunname), objavljeno v letih 1477–1481, v kateri so bili prvič našteti glavni člani osmanske vlade, njihove vloge in odgovornosti, plače, protokol in kazni in njihove medsebojne povezave in povezave s sultanom.Ko je Mehmed organiziral in uzakonil osmansko uradništvo in centralno upravo, se je posvetil imenovanju uradnikov, ki bi mu pomagati uresničiti načrte. Njegov prvi veliki vezir (nekakšen ministrski predsednik) je bil Zagan Paša, po rodu Grk ali Srb, ki je prišel v cesarstvo kot krvni davek in ni bil aristokrat. Na enak način je prišel v cesarstvo tudi njegov naslednik Mahmud Paša Anđelović. Mehmed je bil prvi sultan, ki je mogel kodificirati in izvajati kanunname samo na podlagi svoje avtoritete. Ob tem je treba poudariti, da se je kanunname razhajal s prejšnjim izročilom in sodno prakso. Spremembe so pomenile izjemen dosežek v cesarstvu, ki je zelo počasi sprejemalo in se prilagajalo spremembam. Vse to so mu omogočili lojalni vezirji in drugi uradniki, na katere je prenesel več pooblastil kot prejšnji sultani. Zelo velika pooblastila pri izvajanju nove politike so imeli zlasti veliki vezirji.Okoli cesarske palače Topkapi je sezidal obzidje in jo zaprl pred javnostjo. Postal je prvi sultan, nedostopen za javnost in celo nižje uradnike. Njegovi vezirji so bili tudi poveljniki cesarske vojske in sprejemali tuje delegacije, kar je bilo pomembno zlasti med sultanovimi pogostimi vojnimi pohodi.
Po pisanju Mehmedovega sodobnika, bizantinskega zgodovinarja Laonika Halkokondila, je imel Mehmed II. za ljubimca vlaškega princa Raduja cel Frumosa. Neposreden rezultat te ljubezenske zveze je bil Radujev nadimek "cel Frumos" – Lepi. Po porazu Radujevega brata, vlaškega vojvode Vlada III. Drakule, je Mehmed leta 1463 za njegovega naslednika imenoval Raduja, kar kaže na njuno tesno zvezo. Halkokinid piše: "Ker mu je bil fant (Radu) všeč, ga je [Mehmed] povabil na zabavo, dvignil čašo in ga pohotno povabil v svojo spalnico. Fant je bil presenečen nad cesarjevim vabilom in obstal pred njim in ni popustil cesarjevemu hrepenenju". Ko ga je Mehmed na silo poljubil, ga je fant zabodel in pobegnil. Kasneje sta se spravila "in on je bil ponovno njegov izbranec".Za Mehmeda je bilo tudi rečeno, da je poslal evnuha v hišo bivšega bizantinskega državnika Luke Notarasa z zahtevo, da mu za sultanovo zabavo izroči svojega štirinajst let starega sina. Ker je Notaras zahtevo zavrnil, so na Mehmedov ukaz obglavili Notatasa, njegovega sina in zeta. Njihove glave "so položili pred cesarja na banketno mizo". Poročilo, da so obglavili vse Notarasove sinove, je najverjetneje napačno. Večina zgodovinskih besedil z opisom usmrtitev ne omenja, da je bil najmlajši Notarasov sin Jakob poslan v Mehmedov harem, verjetno kot katamit. Jakobu, edinemu preživelemu moškemu članu družine Notaras, je leta 1460 uspelo pobegniti v Italijo, kjer se je pridružil svojim sestram Ani, Teodori in Eufrozini.
Sittišah Hatun (1449), hčerka Sulejman Beja, šestega vladarja Dulkadirskega bejluka
Hatice Hatun (1451–1453), hčerka Zagan PašeOtrociBajazid II., sin Gulbahar Hatun
Ko je Mehmed II. pri 21 letih osvojil Konstantinopel, je tekoče govoril več jezikov: turško, srbsko, arabsko, perzijsko, grško in latinsko.V tistem času je zbral uleme, muslimanske učenjake, da so v njegovi prisotnosti razpravljali o teoloških vprašanjih. Med njegovim vladanjem so matematika, astronomija in islamska teologija dosegli najvišjo raven v osmanski zgodovini. V njegov družabni krog so spadali številni humanisti in modreci, med njimi Ciriaco de' Pizzicolli iz Ankone, Benedetto Dei iz Firenc in Mihael Kritobul z Imbrosa, ki omenja Mehmeda kot filhelena zaradi njegovega zanimanja za grške starine in relikte. Številne atenske zgradbe, med njim Partenon in drugi spomeniki, se na njegov ukaz niso porušili. Razen tega je bil Mehmed tudi pesnik, ki je pisal pod psevdonimom "Avni" (pomočnik) in zapustil klasično dvorno poezijo.
Leta 1481 je bil Mehmed II. na pohodu in ob prihodu v Maltepe zbolel. Sultan je bil ravno na začetku niza novih pohodov za osvojitev Rodosa in južne Italije, po mnenju drugih zgodovinarjev pa je na zahtevo kalifata načrtoval uničenje Mameluškega sultanata v Egiptu. Po nekaj dneh je 3. maja 1481 umrl, star 49 let. Pokopali so ga v turbeju na kompleksu mošeje Fatih v Istanbulu. Zgodovinar Colin Heywood trdi, da "nekaj prepričljivih dokazov kaže, da je bil zastrupljen, morda na ukaz njegovega najstarejšega sina in naslednika Bajazida." Novica o Mehmedovi smrti je v Evropi povzročila veliko veselje. Zvonili so cerkveni zvonovi in prirejala številna praznovanja. V Benetkah so novice razglasili z "La Grande Aquila è morta!" ('Veliki orel je mrtev!").
Mehmed II. je po osvojitvi Konstantinopla v mestu ustanovil veliko mošej in verskih šol, kakršna je na primer külliye mošeje Fatih. Bil je prvi sultan, ki je mnogo pred Sulejmanom Veličastnim kodificiral osmansko kriminalno in ustavno pravo, in zato dobil pečat avtokratskega vladarja.
V enaintrideset let dolgi vladavini je v številnih vojnah razširil Osmansko cesarstvo na Konstantinopel, turške bejlike in druga ozemlja v Anatoliji, Bosno, Srbski despotat in Albanijo. Za njim je ostal velik ugled tako v islamskem kot krščanskem svetu. Zgodovinar Franz Babinger trdi, da ga je krščanski svet in del njegovih podložnikov imel za krvoločnega tirana. Po njem se imenuje istanbulski most Fatih Sultan Mehmet preko Bosporske ožine, zgrajen leta 1988. Upodobljen je tudi na turškem bankovcu za 1000 lir, ki je bil v obtoku v letih 1986–1992.
Mehmed je naslovna oseba Rossinijeve opere Maometto II. iz leta 1820. Libretist Cesare della Valle ga je predstavil kot neustrašnega in velikodušnega voditelja, celo med neuspešnim osvajanjem Negroponteja.
Sultan Mehmed II. je glavna oseba filma Osvojitev Konstantinopla turškega režiserja Samija Ayanoğluja (1951).
Devrim Evin igra Mehmeda II. v turškem filmu Fetih 1453 (2012). Kot otroka ga igra Ege Uslu.
Kenan İmirzalıoğlu igra Mehmeda II. v napovedani turški nanizanki Mehmed Bir Cihan Fatihi (2018) (v prostem prevodu Obrnite se neposredno na Mehmeda).
