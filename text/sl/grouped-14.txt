
Karel veliki ali Karel I.(francosko Charles Ier  (le Grand) ali Charlemagne, iz latinskega Carolus Magnus), je bil kralj Frankov (768-814) in cesar (800-814), * 2. april 742/747/748, † 28. januar 814, Aachen.Karel je bil najstarejši sin Pipina Malega, ustanovitelja Karolinške rodbine, in Betrade Laonske. Na frankovski prestol je prišel po očetovi smrti leta 768. Leta  774 je postal kralj Italije in leta 800 cesar z zvenečim naslovom imperator romanorum. Bil je prvi cesar po padcu Rimskega cesarstva pred tremi stoletji, ki ga je priznavala Zahodna Evropa. Med svojo vladavino je združil večino Zahodne Evrope, s čimer je Frankovsko cesarstvo doseglo svoj največji obseg, in hkrati položil temelje sodobne Francije in Nemčije. 
Na začetku je vladal kot sovladar z bratom Karlmanom I., po Karlmanovi nenadni smrti pa je postal nesporen vladar Frankovskega cesarstva. Do papežev je vodil enako politiko kot pred njim oče. Postal je njihov zaščitnik, uničil moč Langobardov v severni Italiji in vodil pohod proti muslimanom na Iberskem polotoku. Na vzhodu se je vojskoval s Sasi in jih začel pod grožnjo smrtne kazni pokristjanjevati, kar je privedlo do dogodkov, kakršen je bil pokol v Verdenu. Višek moči je dosegel leta 800, ko ga je papež Leon III. na Božični dan v stari baziliki sv. Petra kronal za cesarja Rimljanov, to je za naslednika vladarjev Rimskega imperija. V svojem kraljestvu je sicer še naprej vladal brez papeževega sodelovanja, a papeževo priznanje mu je v očeh sodobnikov dalo božansko legitimnost.Karla Velikega so imenovali tudi oče Evrope (pater Europae), ker je prvi po propadu Rimskega cesarstva združil večino Zahodne Evrope. Njegova vladavina je spodbudila karolinško renesanso, obdobje odločnih kulturnih in intelektualnih dejavnosti v Zahodni cerkvi. Vsi cesarji Svetega rimskega cesarstva, do zadnjega cesarja Franca II., tako v francoskih kot nemških monarhijah, so imeli svoja kraljestva za nasledstvene države Karlovega cesarstva. Pravoslavna cerkev nanj gleda bolj polemično, predvsem zaradi podpore naukom rimskokatoliške cerkve in papeževega priznanja Karla in ne Irene Atenske za zakonitega naslednika Vzhodnega rimskega cesarstva. Spori v Cerkvi so bili prvi znaki razkola med Konstantinoplom in Rimom, ki se je končal z Veliko shizmo leta 1054.Karel je umrl leta 814. Kot cesar je vladal samo trinajst let. Pokopan je v svoji prestolnici Aachen v sedanji Nemčiji. Nasledil ga je sin Ludvik Pobožni.
V 6. stoletju so bili zahodni Franki že pokristjanjeni. Njihova država, v kateri so vladali Merovingi, je bilo najmočnejše kraljestvo, ki je nastalo po propadu Zahodnega rimskega cesarstva. Po bitki pri Tertryju med Avstrazijo na eni strani in Nevstrijo in Burgundijo na drugi je merovinška država izgubila nekdanjo moč. Njene vladarje so začeli naslavljati z rois fainéants – brezdelni kralji. Skoraj vse vladne pristojnosti so prevzeli njihovi dvorni majordomi.Leta 687 je avstrazijski majordom Pipin Herstalski z zmago v bitki pri Tertryju prekinil razprtije med različnimi kralji in njihovimi majordomi in postal izključni guverner celega Frankovskega kraljestva. Pipin je bil vnuk dveh najpomembnejših osebnosti Avstrazijskega kraljestva: svetega Arnulfa Metzskega in Pipina I. Landenskega. Pipina Herstalskega je nasledil njegov nezakonski sin Karel, kasneje znan kot Karel Martel.
Po letu 737 je Karel Martel vladal Frankom brez kralja, vendar je odklonil, da bi ga naslavljali s kraljem. Leta 741 sta ga nasledila sinova Karlman in Pipin Mali, oče Karla Velikega. Leta 743 sta brata sklenila obrzdati separatizem na obrobju kraljestva in na prestol posadila zadnjega merovinškega kralja Hilderika III.. Karlman se je leta 746 odpovedal svojemu položaju in vstopil v Cerkev kot menih, Pipin pa je vprašanje frankovskega prestola prenesel papežu Zahariji z vprašanjem, ali je smiselno, da kralj nima nobene kraljevske moči. Papež se je 749. odločil, da je najbolje, da se Pipin, ki je imel vsa pooblastila in položaj majordoma, imenuje za kralja, vendar se s tem ne sme porušiti obstoječa hierarhija. Papeževo mnenje je v bistvu pomenilo Pipinovo imenovanje za pravega kralja.
Pipina so na zboru Frankov leta 750 izvolili za kralja in ga po maziljenju lokalnega škofa uradno povzdignili na kraljevski položaj. Papež je Hilderika III. razglasil za nepravega kralja in mu ukazal, naj se umakne v samostan. Merovinško dinastijo je zamenjala Karolinška, ki je dobila ime po Pipinovem očetu Karlu Martelu. 
Leta 753 je papež Štefan II. pobegnil iz Italije v Francijo in zaprosil Pipina za pomoč pri uveljavljanju pravic, ki jih je imel kot naslednik svetega Petra. Njegovo prošnjo je podprl Karlov brat Karlman. Papež mu je v zameno lahko obljubil samo slovesno potrditev kraljevega položaja in priznanje njegovih mladih sinov Karla in Karlmana za naslednika velikega Frankovskega kraljestva. Leta 754 je Pipin prejel papežev poziv, naj pride v Italijo. Kralj je prišel z vojsko in premagal Langobarde.Frankovsko cesarstvo se je pod Karolingi razširilo na skoraj vso zahodno Evropo. Njegova kasnejša delitev je postavila temelje sodobne Francije in Nemčije. Verska, politična in umetnostna dogajanja, ki so se porajala v centralno nameščeni Franciji, so dala odločilen pečat celi Evropi.
Najbolj verjeten datum Karlovega rojstva je rekonstruiran iz več virov. Leto 742 je izračunano iz podatka v Einhardovi Vita Karoli Magni, da je Karel umrl januarja 814 star 72 let, kar datira poroko njegovih staršev v leto 744. Po Annales Petaviani je bila poroka leta 747, kar je bolj verjetno. Annales Petaviani  se sicer od Einharda in nekaterih drugih virov razlikuje samo v starosti 70 in ne 72 let. Dan  2. april je določen iz koledarja Lorschke opatije.Leta 747 bi se poročni dan ujemal z Veliko nočjo. Takšno naključje bi bilo zelo verjetno omenjeno v kakšnem letopisu, vendar ni. Če se je Velika noč štela za začetek koledarskega leta, bi se 2. april 747  po sodobnem računanju ujemal z 2. aprilom 748 in ne bi bil na Veliko noč. Kot najbolj verjeten datum Karlovega rojstva zato prevladuje 2. april 742, ki temelji na podatku, da je bil Karel ob smrti sedemdesetletnik. Datum bi lahko pomenil, da je bil Karel rojen kot predzakonski otrok, česar Einhard ne omenja.
Natančen kraj Karlovega rojstva ni znan. Zgodovinarji domnevajo, da bi to lahko bila Aachen v sedanji Nemčiji ali Herstal (Liège) v sedanji Belgiji. Obe mesti sta v regiji, iz katere izvirajo tako Merovingi kot Karolingi. Poleg njiju zgodovinarji omenjajo tudi Düren, Gauting, Mürlenbach,  Quierzy in Prüm. Za nobeno ni nobenega trdnega dokaza.
Karel Veliki je bil najstarejši sin Pipina Malega in Bertrade Laonske, hčerke Kariberta Laonskega in Bertrade Kölnske. Viri omenjajo tudi Karlmana, Gizelo in tri otroke, Pipina, Krotaisa in Adelaisa, ki so umrli že v ranem otroštvu. O Karlovem rojstvu in otroštvu ni prav nobenega podatka.
Najvišja funkcionarja v frankovski družbi sta bila dvorni upravitelj  - majordom (iz latinskega maior domus) in eden ali več kraljev (rex, reges). Obe funkciji sta bili voljeni, vendar rednih volitev ni bilo. Zanju je veljalo načelo ad quos summa imperii pertinebat – kdor opravlja najvišje državne funkcije. O imenovanju je očitno lahko odločal tudi papež, odločitev pa je morala potrditi skupščina, ki se je zbrala enkrat letno.Pipin Mali je bil pred izvolitvijo za kralja leta 750 majordom, katerega položaj je bil tako rekoč deden (velut hereditario fungebatur). Einard o tem pravi, da je položaj običajno pomenil »čast, ki jo je nekomu izkazalo ljudstvo«, vendar sta ga Pipin Mali in njegov brat Karlman kar podedovala po svojem očetu Karlu Martelu. V njunem dedovanju je tudi nekaj dvoumnosti, ker sta en položaj delila dva naslednika, vsak na svojem ozemlju. Ko se je Karlman odločil, da odstopi in odide med benediktince v samostan Monte Cassino, je o njegovem deležu odločal papež. Papež je majordomsko dostojanstvo pretvoril v kraljevsko in ga prenesel na Pipina, ki ga je zato lahko z vso pravico prenesel na svoje naslednike.Papeževe odločive niso sprejeli vsi člani družine. Karlman se je hotel samo začasno odpovedati svojemu deležu, ker ga je nameraval po smrti prenesti na svojega sina Drogona, papeževa odločitev pa je Drogona kot dediča izločila v korist njegovega bratranca Karla. Karlman se je z orožjem uprl odločitvi. Pridružil se mu je Pipinov in Karlmanov polbrat Grifon, ki je od Karla Martela sicer dobil svoj delež, vendar so mu ga zaradi oboroženega poskusa, da bi uveljavil pravico do svojega deleža, med hišnim zaporom odvzeli v korist njegovih polbratov. Leta 753 so se spori končali, ker je Grifon padel v boju v bitki pri Saint-Jean-de-Maurienneu, Drogona pa so ujeli in vrgli v ječo.Po Pipinovi smrti 24. septembra 768 sta kraljestvo po božji volji (divino nutu)  podedovala njegova sinova Karl in Karlman. Franki so jima na generalni skupščini (generali conventu) podelili naslov kralja, vendar z enakopravno delitvijo oblasti v celem kraljestvu (totum regni corpus ex aequo partirentur).
V Einhardovem letopisu  so dogodki opisani malo drugače. Pipin naj ne bi umrl v Parizu, ampak v Saint-Denisu pri Parizu. V kralja sta bila povišana (elevati sunt in regnum) dva velikaša  (domini): Karel 9. oktobra v Noyonu, Karlman pa neznanega datma v Soissonsu. Če je bil Karel rojen leta 742, je bil takrat star šestindvajset let, Karlman pa sedemnajst. Karel je bil do takrat že nekaj let očetova desna roka in bi zato lahko imel nekaj vojaških izkušenj. 
Zapisi kažejo, da ni šlo za dve nasledstvi, ki bi dali dva kralja z dvema kraljestvoma, ampak eno nasledstvo enega kraljestva z dvema enakopravnima kraljema – Karlom in njegovim bratom Karlmanom. Kraljema so bile dodeljena različna ozemlja. Karl je nasledil zunanje dele kraljestva, ki jih je posedoval Pipin kot majordom, se pravi Nevstrijo, zahodno Akvitanijo in severne dele Avstrazije, Karlman pa notranje dele kraljestva, se pravi južno Avstrazijo, Septimanijo, vzhodno Akvitanijo, Burgundijo, Provanso in Švabsko, ki je mejila na Italijo. Prenos jurisdikcije na drugega brata, če bi eden od njiju umrl, ni bil nikoli dokončno odločen na skupščini Frankov. Enako vprašanje se je ponavljalo tudi več naslednjih desetletij, dokler niso Karlovi vnuki ustanovili svojih ločenih suverenih kraljestev.
Nasledstvo v državah, v katerih je pred tem veljalo rimsko pravo, ni pomenilo samo prenosa lastnine in privilegijev, ampak tudi z nasledstvom povezanih hipotek in obveznosti. Pipin je pred svojo smrtjo že začel proces ustvarjanja cesarstva, ki je bil težka naloga. Russel ima o tem takšno mnenje:
»Ustanovitev cesarstva s priključitvijo majhnih držav je bila v tistih časih dokaj lahka naloga, obdržati takšno državo kot celoto pa je bila izjemno težka. Vsaka mala država je imela svojega malega suverena, ki ga je zanimalo predvsem spletkarjenje, ropanje in vojskovanje.«
Akvitanija je bila v predrimskem obdobju, tako kot Hispanija, naseljena z različno govorečimi ljudstvi, vključno s Kelti, potem pa se je romanizirala in govorila izključno latinske jezike. Med Akvitanijo in Hispanijo so bili naseljeni Euskalduni ali Euskaldunak, kot so sami sebe imenovali Gaskonjci oziroma Baski. Iz krajevnih imen je razvidno, da je bila večina Baskov naseljena v zahodnih Pirenejih, do gornjega toka Ebra v sedanji Španiji na jugu in do reke Garone v sedanji Franciji na severu.  Rimljanom ni nikoli uspelo dokončno podjarmiti Baskov, v delih Gaskonje, ki so jih podjarmili, pa so za svoje legije novačili vojake, znane po vojaških veščinah. Meja med Gaskonjo in Akvitanijo je bil Toulouse. 
Okoli leta 660 se je vojvodina Gaskonja združila z vojvodino Akvitanijo v enotno kraljestvo pod Feliksom Akvitanskim, ki je vladal iz Toulousa. V Gaskonji je kot njegov sovladar vladal osemindvajsetletni baskovski kralj Lup (Otsoa) I.. Kraljestvo je bilo suvereno in neodvisno. Gaskonja se je sicer odrekla vlogi igralca v evropski politiki, vendar je smatrala dogovore, ki jih je Feliks Akvitanski sklepal s šibkimi Merovingi, za nične. Po Feliksovi smrti leta 670 je skupna last kraljestev v celoti pripadla Lupu. Ker Baski niso imeli posebne zakonodaje o nasledstvu, ampak je zanj veljalo načelo prvorojenstva, je Lup dejansko ustanovil dedno dinastijo baskovskih kraljev, ki je vladala tudi v Akvitaniji.
Latinske kronike ob koncu vizigotske Hispanije so zapustile samo pomanjkljive podatke, vrzeli c pripovedovanju in neusklajena protislovja. Muslimanski viri, na primer Ta'rikh iftitah al-Andalus (Tarikovo osvajanje Al Andaluza), ki ga je napisal Ibn al-Kutija  (v prevodu Sin Gotinje), dajejo bolj skladne podatke in omenjajo, da je bila vnukinja zadnjega kralja vizigotske Hispanije poročena z Mavrom. Ibn al-Kutija, ki je imel še eno, precej daljše ime, se je do neke mere morda opiral na družinsko ustno izročilo.
Po Ibn al-Kutiji je zadnji vizigotski kralj združene Hispanije umrl, ko so bili njegovi trije sinovi Almund, Romulo in Ardabast še mladoletni. Njihova mati je kot regentka vladala v Toledu, poveljnik njene vojske Roderik pa se je uprl in osvojil Córdobo. Od ponujenih možnih rešitev krize je izbral sovlado nad delom ozemlja, ki je sicer pripadal zakonitim naslednikom. Dokaze o delitvi dajejo geografska porazdelitev kovancev z imeni vladarjev in seznami kraljev. Agilovo kraljestvo je zagotovo obsegalo severovzhodni del Iberskega polotoka, Roderikovo pa zahodni, predvsem Portugalsko. Roderik je vladal sedem let in pol, medtem ko je Agila (Aquila) vladal tri leta in pol. Če sta se obe vladavini končali z vdorom Saracenov, je Roderik torej zavladal nekaj let pred Agilo. 
Mavri so po osvojitvi Iberskega polotoka prečkali Pireneje samo zato, da bi z zasedbo Ardove Septimanije kljubovali baskovski dinastiji v Akvitaniji, ki je bila vedno zaveznica Gotov. Odo Veliki Akvitanski je v prvi bitki pri Toulouseu leta 721 zmagal. Mavrska vojska se je nato začela počasi zbirati v Septimaniji. Leta 732 je pod poveljstvom Abd al-Rahmana abd Alah al-Gafikija vdrla v Gaskonjo in v bitki ob Garoni Oda porazila. Zasedla je Bordeaux in napredovala proti Toursu. Odo ni imel dovolj moči, da bi jih ustavil, zato je za pomoč prosil svojega tradicionalnega sovražnika, frankovskega majordoma Karla Martela. Martel se je po bliskovitem pohodu, po katerem so kasneje zasloveli Franki, pojavil pred Mavri med Toursom in Poitiersom, jih odločilno premagal in ubil al-Gafikija. Mavri so kasneje še dvakrat napadli in bili obakrat poraženi. Prvič ob reki Berre v bližini Narbonnea leta 737  in drugič v Daufineji leta 740. Cena, ki jo je moral plačati Odo, je bila vključitev Akvitanije v Frankovsko kraljestvo, vendar se je Akvitanija dolgo upirala tako Otonu kot njegovim naslednikom.
Odov naslednik, akvitanski vojvoda in toulouški grof Hunald, se je po smrti svojega sina povezal s svobodno Lombardijo. Zveza se je zapletla, ker je Odo dvoumno zapustil svoje kraljestvo obema sinovoma, Hunaldu in Hatu. Hato, ki je bil naklonjen Frankom, je zato bratu napovedal vojno za celo očetovo zapuščino. V vojni je zmagal Hunald, ki je oslepil poraženega brata in ga vrgel v ječo, potem pa je bil zaradi slabe vesti tako prizadet, da odstopil in odšel v samostan. Nasledil ga je sin Vajfar, ki je potrdil zavezništvo z Langobardi. Svojo odločitev je utemeljil s spoštovanjem do očetove odločitve in trditvijo, da so po Martelovi smrti vsi sporazumi z njim nični. Ker je po Martelovi smrti Akvitanija uradno pripadla Pipinu Malemu, je torej njegov mladi sin Karel Vajfarja ujel in usmrtil.V frankovski armadi je bil tudi kontingent Bavarcev vojvode Tasila III. Bavarskega iz rodbine Agilofingov. Martelov sin Grifon, ki se je po pobegu iz samostana zatekel k stricu Odilu Bavarskemu, se je po stričevi smrti leta 648 razglasil za bavarskega vojvodo. Pipin Mali ga je takoj odstavil in na njegovo mesto imenoval Tasila, ki je bil še otrok, sam pa se je postavil za njegovega skrbnika. Lojalnost Agilolfingov do Frankovskega kraljestva je bila vedno vprašljiva, zato je Pipin od Tasila izsilil več priseg zvestobe. Tasilo je kljub temu dobil podporo langobardskega kralja Deziderija in se poročil z njegovo hčerko Liutbirgo. Leta 763 je v četrtem frankovskem pohodu v Akvitanijo v kritičnem trenutku samovoljno zapustil Pipinovo vojsko in se s svojimi Bavarci vrnil domov. Po vrnitvi je izven Pipinovega dosega zavrnil kakršno koli lojalnost do Frankovskega kraljestva. Pipin ni imel priložnosti, da bi se na to odzval, ker je nekaj tednov po Vajfarjevi usmrtitvi tudi sam umrl. 
Pipinova naslednika Karel in Karlman sta se morala na samem začetku vladavine leta 769 soočiti z uporom Akvitancev in Baskov na mejnem ozemlju med njunima kraljestvoma. Leto pred tem je Pipin po deset let trajajoči vojni končno porazil in usmrtil akvitanskega vojvodo Vajfarja, potem pa je njegov naslednik Hunald, ki verjetno ni bil vojvoda Hunald Akvitanski, s svojimi Akvitanci prodrl na sever vse do Angoulêmea. Karel se je srečal z bratom Karlmanom, vendar slednji v vojni ni nameraval sodelovati in se je s svojo vojsko vrnil v Burgundijo. Karel je s svojo vojsko krenil proti Bordeauxu in se v Fronsacu utrdil. Hunald je bil prisiljen pobegniti na dvor vojvode Lupa II. Gaskonjskega. Lup ga je v strahu pred Karlom v zameno za mir izročil Frankom, Karel pa ga je poslal v samostan. Po vdaji gaskonjskih plemičev sta bili Gaskonja in Akvitanija dokončno pokorjeni.
Brata sta z materino pomočjo vzdrževala mlačne stike, dokler ni Karel leta 770 podpisal pogodbe z vojvodo Tasilom III. Bavarskim in se poročil z langobardsko princeso Deziderato, hčerko kralja Deziderija, s čimer je sklenil obroč svojih zaveznikov okoli Karlmanovega kraljestva. Papež Štefan III. je sprva nasprotoval poroki z Deziderato, ker se je bal frankovsko-langobardske zveze, vendar se je kmalu izkazalo, da je bil njegov strah odveč.
Manj kot leto po poroki je Karel Veliki odslovil Deziderato in se poročil s trinajstletno Švabinjo Hildegardo. Deziderata se je vrnila na očetov dvor v Pavio. Besni Deziderij se je zdaj z veseljem povezal s Karlmanom, da bi skupaj premagala Karla. Karlman je še pred izbruhom sovražnosti 5. decembra 771 umrl, na videz naravne smrti. Karlmanova vdova Gerberga je s svojima sinovoma pobegnila na očetov dvor v Lombardiji.
Papež Hadrijan I. je ob prihodu na papeški prestol leta 772 skladno z obljubo Deziderija Langobardskega zahteval vrnitev nekaj mest v Ravenskem eksarhatu. Deziderij je namesto izpolnitve obljube osvojil še nekaj drugih mest (Ravena, Forlì, Forlimpopoli, Classe, Caesarea) in s tem izhodišče za napad na Rim. V jeseni je papež poslal svoje odposlance h Karlu Velikemu z zahtevo, naj nadaljuje politiko svojega očeta Pipina Malega. H Karlu je tudi Deziderij poslal delegacijo, ki je papeževo stališče zavračala. Obe delegaciji sta se s Karlom sestali v Thionvilleu. Karel je stopil na papeževo stran in potrdil njegove zahteve, Deziderij pa je prisegel, da jih ne bo nikoli izpolnil. Karel in njegov stric Bernard sta leta 773 prekoračila Alpe, pregnala Langobarde do Pavie in jih začela oblegati. Karel je za nekaj časa zapustil oblegovalce, da bi obračunal z Deziderijevim sinom Adalgisom, ki je zbral vojsko v Veroni. Mladega princa je gnal do jadranske obale, od koder je pobegnil v Konstantinopel, prosit za pomoč cesarja Konstantina V., ki se je ravno vojskoval z Bolgari.Obleganje je trajalo do pomladi 774, ko je Karel obiskal papeža v Rimu. Potrdil je očetove podelitve ozemelj. Nekateri letopisci so kasneje napačno trdili, da je k ozemljen dodal tudi Toskano, Emilijo in Korziko. Papež ga je v zameno imenoval za patricija. Po obisku se je Karel vrnil v Pavio, kjer so bili Langobardi tik pred vdajo. V zameno za življenja so se zgodaj poleti nazadnje vdali in odprli mestna vrata. Deziderij je moral oditi v samostan Corbie. Njegov sin Adalgis je umrl v Konstantinoplu kot patricij. Karel se je okronal z Železno krono, simbolom langobardske oblasti, in prisilil langobardske velikaše, da so se mu v Pavii poklonili. Temu se je uprl samo beneventski vojvoda Arehis II. in razglasil svojo neodvisnost. Karel je kot kralj Langobardov postal vladar večine Apeninskega polotoka. V Pavii je pustil vojaško garnizijo in nekaj frankovskih grofov in še isto leto zapustil Italijo.
Italija je ostala nestabilna. Leta 776 sta se uprla vojvoda Hrodgaut Friulski in Hildeprand Spoletski. Karel je iz Saške prihitel v Italijo in v bitki porazil in ubil friulskega vojvodo. Spoletski vojvoda je podpisal mirovno pogodbo in severna Italija je bila zdaj v celoti v Karlovih rokah.
Leta 787 je Karel Veliki usmeril svojo pozornost proti neodvisni Vojvodini Benevento, v kateri je vladal vojvoda Arehis II. Beneventski. Oblegal je Salerno in prisilil Arehisa v vazalski odnos. Po Arehisovi smrti leta 792 je njegov sin Grimoald III. ponovno razglasil beneventsko neodvisnost. Karlova vojska ga je večkrat napadla. Karel sam se ni nikoli več vrnil v južno Italijo, Grimoald pa ni bil nikoli prisiljen sprejeti frankovske suverenosti.
V prvem relativno dolgem obdobju miru od leta 780 do 782 je Karel začel imenovati svoje sinove na vplivne položaje v kraljestvu, kar so običajno počeli tudi njegovi predhodniki. Leta 781 je v kralja povzdignil svoja najmlajša sinova, katera je nato kronal papež. Starejši od obeh, Karlman, je postal kralj Italije in od očeta prevzel Železno krono, s katero je bil Karel kronan leta 774. Na slovesnosti se je iz Karlmana preimenoval v Pipina.  Mlajši brat Ludvik je postal kralj Akvitanije. Karel je obema ukazal, naj v svojih kraljestvih spoštujeta krajevne običaje in imenoval regenta, ki sta ju nadzirala. Resnična oblast je seveda ostala v Karlovih rokah, čeprav je iskreno želel, da ga nekega dne nasledita. Karel ni trpel nobene nepokorščine svojih sinov. Svojega najstarejšega, morda nezakonskega, sina Pipina Grbastega, ki se je pridružil upornikom, je leta 792 za kazen poslal v samostan v Prümu. 
Karel je bil odločen, da morajo biti njegovi otroci, tudi hčerke, izobraženi, saj so mu njegovi starši že zelo zgodaj vcepili pomembnost učenja. Otroci so se učili tudi veščin v skladu z njihovim aristokratskskim položajem, med katere je za sinove spadalo jahanje in rokovanje z orožjem, za hčerke pa vezenje, predenje in tkanje.Ko so sinovi dovolj odrasli, so se v očetovem imenu udeležili več vojn. Karel se je vojskoval predvsem z Bretonci, s katerimi je mejil, in ki so se mu najmanj dvakrat uprli. Njihove upore so zlahka zatrli. Večkrat se je vojskoval tudi s Sasi. Leta 805 in 806 je bil poslan v Böhmerwald (sedanja Češka), kjer se je vojskoval s slovanskimi plemeni, predniki sodobnih Čehov. Slovane je podjarmil, opustošil dolino Labe in jih prisilil v plačevanje davkov. 
Pipin je bil zadolžen za Avare in meje Beneventa, vendar se je na severu vojskoval tudi s Slovani. Po Karlovem kronanju za cesarja, ki je povzročilo spore z Bizantinskim cesarstvom, in po beneškem uporu je bil nedvomno pripravljen tudi na vojno z njimi. 
Ludvik je bil zadolžen za Špansko marko in se je vsaj enkrat vojskoval tudi v južni Italiji proti vojvodu Beneventa. Leta 797 je po obsežnem obleganju osvojil Barcelono. 
Karlov odnos do hčera je bil predmet mnogih razprav. Zadrževal jih je doma in onemogočal njihove cerkvene poroke, morda zato, da bi preprečil nastanek stranskih družinskih vej, ki bi ogrozile glavno družinsko linijo. To bi lahko bil primer s Tasilom Bavarski. Karel je dopuščal izvenzakonske zveze svojih hčera in celo nagrajeval njihove partnerje in kot dragocenost čuval svoje nezakonske vnuke. Prav tako očitno ni hotel verjeti zgodbam o njihovem divjem obnašanju. Po Karlovi smrti je Ludvik Pobožni pregnal preživele sestre z dvora v samostane, ki jih je ustanovil njegov oče. Vsaj ena med njimi, Berta, je imela priznano razmerje, če ne poroke, s Karlovim dvorjanom Angilbertom.
Uničujoča Pipinova vojna v Akvitaniji se je sicer ugodno končala za Franke, vendar je dokazala, da je frankovska oblast južno od Loare šibka in nezanesljiva. Po porazu in smrti Vajfarja Akvitanskega leta 768 se je Akvitanija ponovno uklonila frankovski nadoblasti, vendar je že naslednje leto izbruhnil nov upor pod vodstvom Hunalda II., ki je bil morda Vajfarjev sin. Po porazu se je Hunald zatekel k svojemu zavezniku, vojvodi Lupu II. Gaskonjskemu, Lup pa ga je, verjetno zaradi strahu pred Karlom Velikim, predal Frankom. Karlu je hkrati obljubil zvestobo, s čimer je, zgleda, potrdil mir v Gaskonji južno od Garone.
Karel Veliki je v strahu pred novimi upori poskušal zmanjšati Lupovo moč z imenovanjem nekega Seguina za grofa Bordeauxa leta 778. Grofe frankovskega porekla je postavil tudi drugod na obmejnem ozemlju (Toulouse, Grofija Fézensac). Njegova odločitev je močno spodkopala avtoriteto gaskonjskega vojvode. Zgleda, da je zato iz kljubovanja odločilno prispeval ali celo načrtoval bitko na pirenejskem prelazu Roncevaux, ki jo Franki zaradi težkega poraza imenujejo »baskovska izdaja«. Poraz na Roncevauxu leta 778 je potrdil Karlovo prepričanje, da mora vladati neposredno z ustanovitvijo Akvitanskega kraljestva, ki bo temeljilo na frankovski birokraciji, razdelitvi zemlje kolonistom in dodelitvi zemlje Cerkvi, njegovi zaveznici. Za prvega akvitanskega kralja je imenoval sina Ludvika.
Nove politične ureditve Gaskonje lokalni mogotci niso sprejeli radovoljno. Leta 778 je Adalrik potolkel in ujel karolinškega toulouškega grofa Horsona. Kasneje ga je sicer izpustil, vendar je dogodek Karla tako raztogotil, da je Horsona odstavil in na njegovo mesto imenoval Viljema Oranjskega. Viljem je napadel Baske in jih po izgonu Adalrika leta 790 porazil.
V letih med 781. (v grofijah Pallars in Ribagorça) in 806. (v Pamploni, ki je bila pod frankovskim vplivom) je Karel Veliki iz svoja baze v Toulouseu uspel vzpostaviti frankovsko oblast nad Pireneji, tako da je najprej podjarmil pokrajine jugovzhodno od Toulousa (790) in nato ustanovil vazalne grofije južno od Pirenejev. Na Iberskem polotoku je ustanovil Hispansko marko (Marca Hispanica). Leta 794 se v Álavi prvič omenja kot frankovski vazal baskovski mogotec Belasko (arabsko al-Galaški, Galec), Pamplona pa je ostala pod kordovsko oblastjo do leta 806. Belasko in grofije v Hispanski marki so postale pomembna odskočna deska za napad na Al Andaluz. Pohod na Barcelono leta 801 sta vodila grof Viljem Toulouški in Ludvik Pobožni. Karlu je do leta 812 uspelo razširiti karolinško oblast okoli vseh Pirenejev, čeprav so se v tem času dogajali upori, na primer v Pamploni, strmoglavljenje grofa v Aragoniji, odstavitev vojvode Seguina Bordojskega, upor Baskov in manjši upori v vojvodini Gaskonji, ki so si sledili do njegove smrti.
Po podatkih muslimanskega zgodovinarja Ibn al-Athirja je paderbornska skupščina sprejela predstavnike muslimanskih vladarjev Zaragoze, Girona, Barcelone in Huesca, katerih posesti so bile na robu ozemlja kordovskega umajadskega emirja Abd Al Rahmana I.. Njihovi gospodarji so bili pripravljeni pokloniti se velikemu frankovskemu kralju in so mu ponudili vojaško pomoč. Karel je v ponudbi videl priložnost za širitev krščanstva in svoje oblasti in se odločil za pohod na Iberski polotok. 
Leta 778 je nevstrijska armada prečkala zahodne Pireneje, združena avstrazijska, langobardska in burgundska vojska pa vzhodne Pireneje. Armadi sta se združili pri Zaragozi, kjer sta se Karlu Velikemu poklonila muslimanska vladarja Sulejman Al Arabi in Kasmin Ibn Jusuf, Zaragoza pa se ni vdala. Karel se je za tem spopadel v najtrši bitki v svoji karieri, v kateri so imeli muslimani premoč in so ga prisilili k umiku. Odločil se je, da se vrne domov, ker ni zaupal Baskom, ki jih je razdražil z osvojitvijo Pamplone. Na umiku sta njegova zaščitnica in tren na pirenejskem prelazu Roncesvalles padla v baskovsko zasedo in bila popolnoma uničena. V bitki, ki je bila bolj spopad kot prava bitka, je padlo mnogo pomembnih osebnosti, med njimi senešal Egihard, palačni grof Anzelm in guverner Bretonske marke Roland, naslovni junak Pesmi o Rolandu (La Chanson de Roland).
Karel Veliki je z osvojitvijo Italije prišel v stik s Saraceni, ki so bili v tistem času vladarji Sredozemlja. S Saraceni v Italiji se je ukvarjal Karlov sin Pipin, sam pa je neznano kdaj osvojil Korziko in Sardinijo in leta 799 Balearske otoke. Baleari so bili pogost cilj saracenskih piratov, dokler jih ni grof Genove in Toskane Bonifacij do konca Karlove vladavine pregnal v njihova pristanišča. Karel je imel stike s kalifovim dvorom v Bagdadu. Leta 797 ali morda 801 mu je bagdadski kalif Harun Al Rašid podaril azijskega slona z imenom Abul Abas in uro.
V Hispaniji so se spopadi z Mavri vztrajno nadaljevali celo drugo polovico Karlove vladavine. Za hispansko mejo je bil zadolžen njegov sin Ludvik. Njegovi možje so leta 785 zavzeli Girono in razširili svojo oblast na katalonsko obalo. Ozemlje je ostalo pod frankovsko oblastjo do podpisa Corbeilske pogodbe leta 1258. Muslimanski vladarji na severovzhodu Al Andaluza so se stalno upirali oblastem v Córdobi in za pomoč pogosto prosili Franke. Frankovsko ozemlje se je zato počasi širilo na jug, dokler se niso leta 795 mesta Girona, Cardona, Ausona in Urgell združila s Špansko marko znotraj stare vojvodine Septimanije. 
Leta 797 se je guverner Barcelone, največjega mesta v regiji, uprl oblastem v Córdobi in po zlomu upora mesto predal Frankom. Mavri so jo že leta 799 ponovno osvojili, potem pa jo je s celo svojo armado napadel vojvoda Ludvik Akvitanski in jo dve leti oblegal, dokler ni leta 801 kapitulirala. Franki so nadaljevali svoj pritisk proti jugu. Leta 809 so osvojili Tarragono in leta 811 Tortoso. Z zadnjo zmago so dosegli izliv Ebra in si odprli pot v Valencijo in prisili emirja Al Hakima, da je leta 813 priznal njihove osvojitve.
Karel Veliki se je med svojo vladavino skoraj neprekinjeno vojskoval.  V bitkah je bil pogosto na čelu elitnih enot svoje telesne straže (scara) z legendarnim mečem Joyeuse v roki. V saških vojnah, ki so trajale trideset let in osemnajst bitk, je podjarmil Saško in nadaljeval prisilno pokristjanjevanje prebivalstva. 
Germanski Sasi so se delili na štiri skupine v štirih regijah. Avstraziji najbližja je bila Vestfalija, najbolj oddaljena pa Ostfalija. Med njima je bilo kraljestvo Engrija, severno od njih pa na začetku polotoka Jutland Nordalbingija.
Karel je na prvem pohodu leta 773 podjarmil Engrijce in podrl steber Irminsul pri Paderbornu, ki je imel pomembno vlogo v življenju Sasov in germanskem poganstvu. Pohod na Saško je za nekaj časa prekinil Karlov prvi pohod v Italijo. Leta 775 se je vrnil, prodrl skozi Vestfalijo in osvojil trdnjavo Sigiburg. Zatem je skozi Engrijo, kjer je ponovno porazil Sase, vdrl v Ostfalijo in pokristjanil njenega vladarja Hesija. Skozi Vestfalijo se je vrnil v domovino in za seboj pustil vojaška oporišča v Sigisburgu in Erensburgu, ki sta bila pomembni saški utrdbi. Pod Karlovo oblastjo je bila zdaj cela Saška, razen Nordalbingije, saški upori pa se kljub temu niso končali.
Po pohodu v Italijo, na katerem je nameraval podjarmiti vojvodi Furlanije in Spoleta, se je leta 776 na hitro vrnil na Saško, ker so uporniki uničili njegove utrdbe v Erensburgu. Sasi so se morali ponovno ukloniti, njihovemu vladarju Vidukindu pa je uspelo pobegniti na Dansko, od koder je bila njegova žena. Karel je zgradil nov tabor v Karlstadtu. Leta 777 je sklical državno skupščino v Paderbornu, na katerem je nameraval Saško v celoti vključil v svoje kraljestvo. Mnogo Sasov je prestopilo v katoliško vero. 
Spomladi 779. je ponovno napadel Saško in ponovno osvojil Ostfalijo, Engrijo in Vestfalijo. Na skupščini pri Lippeju je ozemlje razdelil na misijonska okrožja in leta 780 tudi sam prisostvoval več masovnim krstom. Saška se je umirila, zato se je vrnil v Italijo. Obdobje miru je trajalo do leta 782.
Leta 782 se je zaradi uporov vrnil na Saško, vzpostavil novo zakonodajo in imenoval grofe, med katerimi so bili tako Franki kot Sasi. Kar se vere tiče, so bili zakoni drakonski. Zakon Capitulatio de partibus Saxoniae, na primer, je predpisoval smrtno kazen za vse poganske Sase, ki so odklonili prestop v katoliško vero. Zakon je sprožil nov val uporov. Karel se je nanje odzval z usmrtitvijo 4.500 Sasov v Verdenu v Spodnji Saški, ki je postala znana kot pokol v Verdenu. Usmrtitev je sprožila tri leta trajajočo krvavo vojno (783-785), v kateri so bili dokončno podjarmljeni tudi Frizijci, velik del njihovega ladjevja pa je bil požgan. Vojna se je končala z Vidukindovim krstom.
Sledilo je sedemletno obdobje miru, ki se je končalo leta 792 z uporom Vestfalcev. Naslednje leto so se jim pridružili Ostfalci in Nordfalci. Upor so Franki zatrli leta 794. Leta 796 je sledil upor Engrijcev, katerega je Karel Veliki s pomočjo krščanskih Sasov in Slovanov hitro zatrl. Zadnji upor svobodomiselnega saškega prebivalstva je bil leta 804, se pravi več kot trideset let po prvem Karlovem pohodu proti njim. Tokrat so bili dokončno podjarmljeni tudi najbolj uporni Nordalbingi. Einhard o tem piše:
Vojna, ki je trajala tako mnogo let, se je končala z njihovim pristankom na pogoje, ki jih je ponudil kralj. Zahteval je opustitev njihovih starih verskih običajev in čaščenja hudiča, sprejem zakramentov krščanskega nauka in vere in združitev s Franki v eno ljudstvo.
Karel Veliki je leta 774 dokončno porazil Langobardsko kraljestvo, prevzel njegovo krono in priključil njegovo ozemlje k svojemu. Papeško državo je vzel pod frankovsko zaščito.   Leta 774 je osvojil tudi vojvodino Spoleto južno od Rima in vojvodino Bavarsko v celoti vključil v svojo državo. Bavarska je kljub temu med slovanskimi ljudstvi še naprej ustanavljanja tributarne marke, zaščitena ozemlja, ki so v zameno za zaščito plačevala davek. Edina sila, ki se je na vzhodu lahko kosala s Franki, so bili Avari, vendar je Karlu uspelo osvojiti obsežna slovanska ozemlja, vključno s Češko, Moravsko, Avstrijo, Slovenijo in Hrvaško.Leta 789 je obrnil svojo pozornost na Bavarsko in Tasila zaradi domnevnega preloma prisege razglasil za neprimernega vladarja. Obtožbe so bile pretirane, Tasilo pa je bil kljub temu odstavljen in izgnan v samostan Jumièges. Leta 794 so na sinodi v Frankfurtu njemu in njegovi rodbini (Agilolfingi) odvzeli vse pravice do Bavarske in jo razdelili na frankovske grofije, tako kot pred tem Saško.
Leta 788 so se na ozemlju sedanje Madžarske naselile horde poganskih azijskih Avarov, Einhard jih imenuje Huni, in napadale Furlanijo in Bavarsko. Karel Veliki je bil do leta 790 preveč zaposlen z drugimi zadevami, potem pa se je odpravil ob Donavi na vzhod in opustošil avarsko ozemlje okoli Győra. Langobardska vojska pod Pipinovim poveljstvom je istočasno vdrla v dolino Drave in opustošila Panonsko nižino. Pohod bi se še nadaljeval, če se ne bi leta 792 po sedmih letih miru ponovno uprli Sasi.
Karel se je naslednji dve leti s pomočjo Slovanov ponovno vojskoval s Sasi, Pipin in vojvoda Erik Furlanski pa sta še naprej napadala avarske utrdbe. Njihovo glavno utrdbo sta osvojila kar dvakrat. Vojni plen sta poslala Karlu Velikemu v Aachen, kjer ga razdelil med svoje pristaše in celo tuje vladarje, vključno s kraljem Ofom Mercijskim. Avarski tuduni so kmalu izgubili voljo do vojskovanja in v Aachenu privolili na položaj vazalov in sprejeli krščanstvo. Karel je njihovo vdajo sprejel in jim za vladarja (kagana) poslal pokristjanjenega Avara Abrahama. Abraham je uspešno krotil svoje ljudstvo, dokler niso začeli ostankov avarske države leta 800 napadati Bolgari kana Kruma. 
Leta 803 ja Karel v Panonijo poslal veliko bavarsko vojsko, ki je porazila napadalce, in ukinil Avarsko konfederacijo. Novembra istega leta je odšel v Regensburg, kjer so ga avarski poglavarji priznali za svojega vladarja. Leta 805 je v Aachen prišel pokristjanjen avarski kagan prosit za dovoljenje, da se njegovo ljudstvo naseli jugovzhodno od Dunaja. Ozemlje onkraj Donave (Transdanubija) je postalo in ostalo del Frankovskega kraljestva do prihoda Madžarov leta 899-900.
Karel je pričakoval tudi priznanje svojih novih sosedov Slovanov, zato je leta 789 z avstrazijsko-saško vojsko vdrl preko Labe na ozemlje poganskih Obodritov. Slovani pod Vicinovim vodstvom so se nazadnje uklonili. Karel je zatem sprejel tudi vdajo Dragovitovih Veletov. Od njih je zahteval veliko talcev in dovoljenje, da na njihova ozemlja pošlje misijonarje. Z vojsko se je nato odpravil proti Baltiku, kjer je brez sile dobil obilo plena, in se nato obrnil proti Renu. Pokorjeni Slovani so postali njegovi zvesti zavezniki. Ko so leta 795 Sasi ponovno prelomili mirovni dogovor, so jih kot Karlovi zavezniki napadli Obodriti in Veleti. Vicin je v bitki padel. Karel je njegovo smrt maščeval z opustošenjem ostfalskega ozemlja ob Labi. Njegov naslednik Dražko je s svojimi možmi premagal Nordalbinge in njihove voditelje predal Karlu Velikemu. Obodriti so ostali lojalni do Karlove smrti in se kasneje vojskovali tudi proti Dancem.
V 6. stoletju so bila plemena v Vzhodnih Alpah zelo kompleksne polietnične tvorbe; povezovala so jih skupna tradicijska jedra in običaji, ki so jih plemena vzela za svoje in jih priznavala. Takšno je bilo tudi pleme Karantancev, ki je bilo nedvomno slovansko, saj neznani avtor Konverzije piše, da so bili Sclavi qui dicuntur Quarantani (Slovani, ki se imenujejo Karantanci). Sestavljeno je bilo iz dveh skupin Slovanov, ki so se konec 6. stoletja naselili v prostor Vzhodnih Alp s severa in z juga, ter Hrvatov, Dudlebov in domačih romaniziranih staroselcev, o čemer pričajo številna krajevna imena. Med njimi so bili morda tudi avarski, bolgarski in germanski drobci.Kneževina Karantancev (658–828) je bila najstarejša zgodnjesrednjeveška plemenska tvorba, ki se je izoblikovala v vzhodnoalpskem prostoru. Karantancev se ne more preprosto izenačiti s Slovani, ki so se konec 6. stoletja naselili v Vzhodne Alpe. Višjo stopnjo politične organiziranosti je predstavljala marca Vinedorum - krajina Vinedov oziroma Slovanov pod knezom Valukom v drugi četrtini 7. stoletja.Okrog leta 740 so Karantanijo zelo ogrožali Avari, zato je knez Borut nujno potreboval pomoč. Na furlanske Langobarde ni mogel računati, ker so Slovani iz Kanalske doline ravno v tistem času po več kot sto letih nehali plačevati poseben davek langobardskemu vojvodi Ratchisu, v Čedad pa se je, morda prav zaradi slovanske nevarnosti, malo pred tem umaknil tudi škof iz izpostavljenega mesta Iulium Carnicum (Zuglio v Karniji). Razen tega so poganski Slovani okoli leta 730  opustošili tudi Maksimiljanovo samostansko celico v bavarskem Bischofshofnu. Borut je kljub temu za pomoč zaprosil bavarskega vojvodo Odila. Karantanci so s pomočjo Bavarcev premagali Avare, vendar so morali hkrati priznati bavarsko nadoblast. Za njihovo zvestobo so jamčili talci, med njimi Borutov sin Gorazd in nečak Hotimir, ki so jih odpeljali na Bavarsko.Po Borutovi smrti se je leta 749 z dovoljenjem Frankov v Karantanijo vrnil Gorazd in postal knez, vendar je že čez tri leta umrl. Nasledil ga je njegov bratranec Hotimir. Med njegovo vladavino se je začelo pokristjanjevanje Karantancev in več njihovih uporov proti cerkvenim ustanovam, ki jih je dokončno prekinil vojaški poseg bavarskega vojvode Tasila III. leta 772. Karantanski knez je postal Valtunk.
Franki so se s podreditvijo in priključitvijo langobardske države leta 774 prvič neposredno srečali z Avari.  Meja med njimi ni bila ozka črta, ampak širok pas nikogaršnjega ozemlja, in je verjetno potekala po razvodju med Savo in Sočo in obširnih gozdovih, ki so tvorili veliko pregrado med Ljubljansko kotlino in Krasom.Karel Veliki je dvanajst let zatem (788)  odstavil še zadnjega bavarskega vojvodo Tasila III. in s tem pod svojo neposredno oblast poleg Bavarcev dobil tudi njim podrejene Karantance.
Od spodnjeavstrijske Donave na severu do Furlanije na jugu so se začeli prvi frankovski spopadi z Avari in frankovske zmage. Obe področji sta bili strateški izhodišči za veliko frankovsko ofenzivo leta 791, s katero se je začela vojna, v kateri so nameravali Franki zdrobiti moč Avarov. Glavnina frankovske vojske pod osebnim poveljstvom Karla Velikega je ob Donavi prodrla vse do Rabe. Pohoda se je udeležil tudi Vojnomir, kot se zdi načelnik Slovanov živečih na območju današnje osrednje Slovenije. Po zmagi nad Avari so Franki zasedli celo severno Dalmacijo, Slavonijo in Panonijo.Gospostvo nad ostalo Dalmacijo je nameraval razširiti frankovski poveljnik Erik Furlanski. Po poročilih sodobnih avtorjev je bil ubit v zasedi pri Trsatu.Slovane zahodno od Avarskega kaganata, zlasti Karantance in Karniolce, so podjarmili Langobardi in Bavarci, vendar jih niso nikoli v celoti vključili v frankovsko državo.
Leta 799 so novoizvoljenega papeža Leona III. napadli njegovi politični nasprotniki in ga hoteli telesno onesposobiti. Leonu je uspelo pobegniti h Karlu Velikemu v Paderborn in ga prositi za posredovanje v Rimu in ponovno vzpostavitev njegove oblasti. Karel se je po nasvetu učenjaka Alkuina Yorškega novembra 800 odpravil v Rim in 1. decembra sklical cerkveni zbor, kjer je bilo odločeno, da nobena posvetna oblast ne more soditi papeža. Čeprav to ni pomenilo, da je Leon nedolžen, je bila zarota proti njemu nesprejemljiva in obtožbe nične. Leon je 23. decembra opravil prisego nedolžnosti in pri božični maši 25. decembra pred oltarjem klečečega Karla v baziliki sv. Petra kronal za imperatorja Rimljanov (Imperator Romanorum). To imenovanje je pomenilo, da ima Karel oblast nad vsem bivšim Rimskim cesarstvom, zahodnim in vzhodnim. Papež je na ta način zanikal legitimnost bizantinske cesarice Irene, ki je bila polnomočna vladarica Vzhodnega Rimskega cesarstva, a je evropska srednjeveška miselnost ni upoštevala, v kolikor ženska.
»Ko je Odoaker prisilil k odstopu cesarja Romula Avgustula, s tem ni razpustil Zahodnega rimskega cesarstva kot posebne države, ampak ga je združil oziroma zlil z Vzhodnim rimskim cesarstvom, ki je bilo od takrat en sam in nedeljiv Rimski imperij. Tako sta menila tudi papež Leon in Karel Veliki, zato kronanje Karla Velikega za cesarja po njunem mnenju ni pomenilo niti ločitve Vzhoda in Zahoda niti upora proti vladajočemu suverenu, ampak zakonito zapolnitev prostora odstavljenega cesarja Konstantina VI.. Karel Veliki torej ni postal naslednik Romula Avgustula, ampak Konstantina VI..«Karlovo kronanje za cesarja, ki so ga poskušali prikazati kot nadaljevanje neprekinjene linije cesarjev od Avgusta do Konstantina VI., je povzročilo nastanek dveh ločenih cesarstev, ki sta bili pogosto sovražni, in dveh ločenih zahtevkov po cesarski oblasti. V naslednjih stoletjih sta imela cesarja Vzhoda in Zahoda pogosto zahteve po oblasti nad obema cesarstvoma kot celoto.
Zgodovinarji že več stoletij razpravljajo, ali je Karel vedel za papeževo namero, da ga bo kronal za cesarja, in zakaj je naslov sprejel.
Einhard  pravi, da Karel Veliki ni vedel, da ga namerava papež kronati za cesarja, in trdi, da tega sploh ni želel: 
»... sprva je imel (do kronanja) takšen odpor, da je izjavil, da tistega dne, ko je bil kronan, ne bi vstopil v cerkev, čeprav je bil velik praznik, če bi vedel za papežev načrt.«Številni sodobni znanstveniki trdijo, da je Karel vedel za kronanje, saj zagotovo ni mogel spregledati z dragulji okrašene krone, ki ga je čakala na oltarju, ko je prišel k molitvi. Trditev podpirajo tudi sodobni viri, ti temeljijo na natančnih analizah dogodkov.Roger Collins poudarja, da je imelo Karlovo sprejetje cesarskega naslova predvsem romantično in zgodovinsko ozadje in da je bila želja po oživitvi Rimskega cesarstva zelo malo verjetna. Na prelomu 9. stoletja so tako Franki kot katoliška cerkev na klasično nasledstvo Rimskega cesarstva gledali z nezaupanjem. Franki so bili ponosni, da so se »borili (proti Rimskemu cesarstvu) in s svojih ramen odvrgli njegov težak jarem«, in na »znanja, pridobljena pri krstu, odeta z zlatom in dragim kamenjem teles svetih mučencev, ki so jih Rimljani ubili z ognjem, mečem in divjimi živalmi« kot je zapisal Pipin Mali  v svojem zakoniku leta 763 ali 764.Novi naslov je s seboj prinesel tudi tveganje, da bi novi cesar »lahko naredil drastične spremembe v tradicionalnem slogu in postopkih vladanja« ali »usmeril vso svojo pozornost predvsem na Italijo oziroma Sredozemlje«, kar bi lahko ogrozilo frankovski primat.Za papeža in Karla Velikega je Rimsko, se pravi Bizantinsko cesarstvo, v tistem času še vedno pomenilo veliko politično silo in posedovalo znaten del Italije, čigar meje niso bile prav daleč od Rima. Njegova prestolnica je bil Konstantinopel, nekdanji Bizanc, prebivalci in vladarji pa Grki. Cesarstvo je bilo helensko, vendar trenutno brez cesarja. Karel si je torej pravice rimskega cesarja v Konstantinoplu prilastil, in to predvsem na osnovi naslednje papeževe sodbe:
»Kdo lahko sodi (papežu)? Z drugimi besedami, kdo je kvalificiran, da sodi o Kristusovem namestniku? V normalnih okoliščinah bi na to vprašanje lahko odgovoril samo cesar v Konstantinoplu, vendar njegovo mesto sedaj zaseda Irena, zloglasna cesarica, ki je dala oslepiti in umoriti svojega lastnega sina.«Za Leona in Karla je bilo to pravzaprav nepomembno. Zanju je bilo dovolj že to, da je bila ženska. Po salijski tradiciji ženska ni bila sposobna vladati in je bila zato izločena iz vsakega odločanja. Za Zahodno Evropo je bil rimski prestol prazen, Irenina zahteva po njem pa nepotreben dokaz, kako daleč je tako imenovani Rimski imperij propadel.
Za papeža v tistem času torej »ni bilo nobenega živega cesarja«. Henri Pirrene temu ugovarja in pravi, da »kronanje v nobenem smislu ni bilo razloženo z dejstvom, da v Konstantinoplu vlada ženska«, vendar bi bilo tako mišljenje v skladu s takratno miselnostjo in s salijsko kulturo. Papež je torej na nenavaden način ustvaril novega cesarja. To je bila politična poteza, ki je na eni strani odškodovala Karla Velikega za posredovanje pri rimski aristokraciji, po drugi strani pa je odgovorila na stare probleme krščanskih liturgij. Papeštvo je bilo že od leta 727 v sporu z Ireninimi predniki zaradi številnih zadev, predvsem zaradi ikonoklazma – uničevanja krščanskih svetih podob. Treba je tudi upoštevati, da je bila posvetna oblast Bizantinskega cesarstva v srednji Italiji po letu 750 popolnoma odpravljena.
Papež si je s podelitvijo cesarske krone Karlu Velikemu hkrati brez zakonske osnove »prilastil pravico do imenovanja cesarja Rimljanov, ustvaril cesarsko krono kot svoje osebno darilo in si odobril prikrito premoč nad cesarjem, katerega je ustvaril. Ker so bili Bizantinci v vseh pogledih – političnem, vojaškem in doktrinarnem, za ta položaj povsem neprimerni, je moral izbrati zahodnjaka, ki je bil s svojo modrostjo, državništvom in velikostjo svojih posesti, najmanj za glavo višji od svojih sodobnikov«. 
S Karlovim kronanjem je torej Rimski imperij s Karlom kot cesarjem ostal nedeljiv, dokler je zanj skrbel (vsaj) eden od njiju – Leon ali Karel, čeprav je bilo kronanje do neke mere sporno in nezakonito in so ga spodbijali v Konstantinoplu.Kako realno sta Karel in/ali papež ocenjevala, da bo Konstantinopel kdaj sprejel kralja Frankov za svojega cesarja, je težko reči. Alcuin v svojih pismih z upanjem govori o krščanskem imperiju (Imperium Christianum), v katerem bi, tako kot v Rimskem cesarstvu, prebivalce združevalo enotno rimsko državljanstvo in enotna krščanska vera. Imperium Christianum je na več kasnejših cerkvenih zborih po celi Evropi dobil tudi podporo oglejskega patriarha Pavlina.
Iz zapisov bizantinskega letopisca Teofana je razvidno, da je Karel takoj po kronanju poskušal prevzeti tudi bizantinski prestol, da je v Konstantinopel poslal svoje predstavnike s ponudbo za svojo poroko s cesarico Ireno Atensko in da je se je Irena nanjo dokaj ljubeznivo odzvala.
Ob tem je pomembno razlikovati med univerzalističnim in lokalističnim pojmovanje cesarstva, ki sta bila med zgodovinarji pogost predmet prerekanj. Po prvem je bilo cesarstvo univerzalna monarhija, zveza držav s celega sveta, »ki sublimno presega vse majhne razlike, cesar pa je upravičen do poslušnosti krščanstva«. Po drugi cesar ni imel ambicij do svetovne prevlade. Njegova politika je bila omejena na enak način kot politika drugih vladarjev, ko je sprejel bolj daljnosežne ukrepe, pa jih je seveda moral braniti pred napadi papeža ali bizantinskega cesarja. 
V skladu s tem pogledom je nastanek cesarstva mogoče razložiti s posebnimi lokalnimi okoliščinami in ne s kakšnimi daljnoosežnimi teorijami.Po mnenju Wernerja Ohnsorgea so v Bizantinskem cesarstvu germanske kneze dolgo časa imeli za duhovne sinove Bizantincev. Mnenje, ki je bilo v 5. stoletju za Franke morda sprejemljivo, je v 8. stoletju veljalo za provokacijo in nesramnost. Karel je prišel do spoznanja, da veliki rimski cesar, ki je zase zahteval vrhovni položaj v svetovni hierarhiji, v resnici ni bil večji kot Karel sam, se pravi kralj kot drugi kralji, katere so od leta 629 naslavljali z basileus (kralj). Ohnsorge je odkril, da je bil na Karlovem uradnem pečatu, ki ga je uporabljal od leta 772 do 813, napis Christe, protege Carolum regem (Kristus, varuj Karla, kralja Frankov), se pravi, da ga po kronanju za cesarja ni zamenjal s posebnim cesarskim pečatom. To pomeni, da se je Karel imel predvsem za kralja Frankov in želel samo veličino frankovskega ljudstva. In ne nazadnje Ohnsorge poudarja, da je Karel spomladi 813 v Aachnu kronal svojega najmlajšega in edinega še živečega sina Ludvika za cesarja brez papeževega ugovora in samo s soglasjem Frankov. Način imenovanja ni bil več rimski, ampak frankovsko-krščanski, kar dokazuje tako neodvisnost od Rima kot frankovsko razumevanje cesarstva, ki se je razlikovalo od rimskega.
Karel je izkoristil nastale okoliščine in prevzel vlogo obnovitelja Rimskega cesarstva, ki je pod bizantinsko oblastjo očitno povsem razpadlo. Po letu 801 se je v uradnih dokumentih začel naslavljati s Karolus serenissimus Augustus a Deo coronatus magnus pacificus imperator Romanum gubernans imperium (Karel, najsvetlejši avgust, kronan od boga, velik, miroljubljen cesar, vladar Rimskega cesarstva) ali bolj neposredno Imperator Romanorum  (cesar Rimljanov).
Naslov cesarja je ostal v Karolinški rodbini še dolgo po Karlovi smrti, vendar so delitev ozemlja in vojne za vrhovno oblast v frankovski državi njegovo moč zelo oslabile in omejile. Papeštvo samo ni nikoli niti pozabilo naslova niti se odreklo pravici do njegovega podeljevanja. Ko v Karlovi rodbini ni bilo več nobenega močnega naslednika, so začeli papeži naslov podeljevati tistim italijanskim mogotcem, ki so jim nudili najboljšo zaščito pred lokalnimi ovražniki. Takšna politika je privedla do mrtvila, ki je trajalo od leta 924 do 962. Tega leta je bil za cesarja kronan Oton I., ki se je imel za naslednika Karla Velikega. Cesarstvo se je kot Sveto rimsko cesarstvo in nasledstvo Karla Velikega obdržalo skoraj tisoč let.
Ikonoklazem bizantinske Izavrijske dinastije so Franki odobravali. Drugi nicejski koncil med vladavino cesarice Irene je ponovno dovolil čaščenje ikon. Tega cerkvenega koncila Karel Veliki ni priznal, ker nanj niso bili povabljeni frankovski predstavniki, čeprav je vladal v več kot treh provincah starega Rimskega cesarstva in imel enak položaj kot bizantinski cesar. Medtem, ko je papež podprl ponovno uvedbo čaščenja ikon, se je sam politično oddaljil od Bizanca. Zagotovo je želel povečati vpliv papeštva, spoštovanje do njihovega odrešitelja Karla Velikega in rešiti ustavna vprašanja, ki so najbolj mučila evropske pravnike v času, ko Rim ni bil v rokah cesarja. Karlov sprejem cesarskega naslova v očeh Frankov in Italijanov ni bila uzurpacija položaja, čeprav so ga kot takega videli v Konstantinoplu. Proti njemu sta protestirala tako Irena kot njen naslednik Nikifor I., vendar brez večjega uspeha. 
Bizantinci so v Italiji še vedno posedovali znatna ozemlja: Benetke, oziroma tisto, kar je ostalo od Ravenskega eksarhata, Reggio v Kalabriji, Brindisi v Apuliji in Neapelj (Ducatus Neapolitanus). Ta ozemlja so ostala izven frankovske oblasti vse do leta 804, ko so Benečani zaradi notranjih sporov prenesli svoje fevdne dolžnosti na Železno krono Pipinovega sina Pipina. Pax Nicephori se je končal. Nikifor je s svojim ladjevjem opustošil zahodno jadransko obalo in sprožil vojno med Bizantinci in Franki. Vojna je trajala do leta 810, ko je probizantinska struja v Benetkah vrnila mesto bizantinskemu cesarju, cesarja pa sta sklenila mir. Karel Veliki je dobil Istro in leta 812 priznanje cesarskega položaja od cesarja Mihaela I. Rangaba, čeprav morda ne kot cesarja Rimljanov.
Po osvojitvi Nordalbingije se je frankovska meja pomaknila do Skandinavije. Poganski Danci, naseljeni na polotoku Jutland, so od saškega poglavarja Vidukinda in njegovih zaveznikov, ki so se med Karlovimi pohodi proti poganskim Sasom pogosto zatekli k njim, slišali mnogo zgodb o nevarnih Frankih in besu njihovega krščanskega kralja, ki bi ga lahko usmeril tudi proti poganskim Dancem. 
Danski kralj Godfred je leta 808 na zemeljski ožini med Dansko in Schleswigom zgradil mogočen, trideset kilometrov dolg zemljen okop  Danevirke, ki je zadnjič služil v dansko-pruski vojni leta 1864. Okop je uspešno ščitil Dansko pred Franki in dal Godfredu priložnost, da je s piratskimi napadi pustošil po Friziji in Flandriji. Danci so podjarmili frankovske zaveznike Velese in se vojskovali z Arboriti. 
Godfred se je med napadom na Frizijo šalil, da bo obiskal Aachen, vendar je bil pred tem umorjen. Morilec je bil ali frankovski plačanec ali eden od njegovih mož. Godfreda je nasledil nečak Heming, ki je leta 811 v Heiligenu s Karlom Velikim podpisal mirovno pogodbo.
Karel je leta 813 na dvor poklical Ludvika Pobožnega, kralja Akvitanije in edinega še živega sina, ga lastnoročno kronal za socesarja in poslal nazaj v Akvitanijo. Jesen je preživel na lovu in se 1. novembra vrnil v Aachen. Januarja je dobil vnetje poprsnice in v globoki depresiji zlasti številnih neizpolnjenih načrtov 21. januarja obležal. Eindard o tem pravi:
Umrl je 28. januarja, osmi dan potem, ko je obležal, ob deveti uri zjutraj, potem ko je prejel sveto obhajilo. Umrl je v dvainsedemsetem letu življenja in sedeminštiridesetem letu svoje vladavine.Pokopali so ga še isti dan v aachenski stolnici, čeprav zaradi hladnega vremena in narave njegove bolezni to ni bilo potrebno. Najstarejšo ohranjeno žalostinko, Planctus de obitu Karoli, je spisal menih is opatije Bobbio, ki je bila pod Karlovo zaščito. Oton Lomelski, aachenski dvorni grof med vladavino Otona III., pravi, da je cesar odprl Karlov grob. Karel je sedel na prestolu, nosil krono in držal žezlo. Njegovo telo je bilo skoraj nepoškodovano. Leta 1165 je grob ponovno odprl cesar Friderik I. in cesarjevo telo položil v sarkofag pod tlemi stolnice. Leta 1215 je cesar Friderik II. Karlove posmrtne ostanke prenesel v skrinjico iz zlata in srebra. 
Karlova smrt je močno prizadela veliko njegovih podložnikov, zlasti tiste iz literarnega kroga, ki ga je obkrožal na aachenskem dvoru. Neznani menih iz opatije Bobbio je o tem zapisal:
Od dežel, kjer sonce vzhaja, do zahodnih obal, ljudje jokajo in tarnajo... Franki, Rimljani, vsi kristjani, so odeti v črnino in v velikih skrbeh... mladi in stari, slavni plemiči, vsi obžalujejo izgubo svojega cesarja... svet objokuje Karlovo smrt... o, Kristus, ki vladaš nebeški vojski, podeli mu miren kraj v svojem kraljestvu.Karla je nasledil edini še živi sin Ludvik, kronan preteklega leta. Karlov imperij kot celota je trajal samo še naslednjo generacijo. Po Ludvikovi smrti je bil, skladno z običaji, razdeljen med njegove sinove Lotarja, Pipina in Ludvika, ki so postavili temelje sodobne Nemčije in Francije.Aachen kot kraj pogreba organizira Nagrado Karla Velikega, kjer nagrajuje povezovalce evropskega prostora že preko 60 let.
Karel Veliki je izpeljal več pomembnih reform: denarno, upravno, vojaško, kulturno in cerkveno in bil vodilna osebnost v tako imenovani karolinški renesansi.
Za Karlovo vojsko je dolgo veljalo prepričanje, da je njena premoč temeljila na revoluciji v težki konjenici, ki jo je v 730. letih uvedel Karel Martel. To ni moglo biti povsem res, ker so streme, ki je omogočalo napad s težko konjeniško sulico, v Frankovskem kraljestvu uvedli šele v poznem 8. stoletju. Karlovi vojaški uspehi so temeljili predvsem na novostih v oblegovalnih tehnologijah in izvrstni logistiki.V Karlovem obdobju je frankovska vojska uporabljala veliko konj, ki so omogočali hitre premike vojske na velike razdalje, kar je bilo v tako velikem cesarstvu še kako pomembno.
Karel Veliki je imel pomembno vlogo pri določanju gospodarske prihodnosti takratne Evrope. Nadaljeval je očetove reforme in ukinil denarni sistem, ki je temeljil na zlatem suju, in skupaj z anglosaškim kraljem Ofom Mercijskim uvedel novega, ki ga je začrtal Pipin. Opustitev zlate podlage je imela več pragmatičnih razlogov, zlasti pomanjkanja zlata. 
Pomanjkanje zlata je bilo neposredna posledica sklenitve miru z Bizantinskim cesarstvom, s katerim sta Benetke in Sicilija pripadli Bizantinskemu cesarstvu, z njima pa so Franki izgubili tudi njihove trgovske povezave z Afriko. Standardizacija in harmonizacija zapletenega sistema valut, katerega je Karel nasledil ob prihodu na oblast, je zelo poenostavila blagovno menjavo.
Karel je uvedel nov denarni standard, karolinško livro (livre carolinienne, iz latinskega libra, funt), ki je temeljila na funtu srebra, vrednem 20 sujev (iz latinskega solidus, sold) oziroma 240 deniejev (iz latinskega denarius, denarij). Karolinška livra je bila predvsem obračunska vrednost in se ni nikoli kovala. V Karlovem obdobju so bili v obtoku edino denieji.
Karel Veliki je v neurejeni zbirki zakonov in predpisov Capitulare de villis (vel curtis imperii), objavljeni leta 802, postavil načela računovodstva, po katerih so morali vsi lokalni vladarji dokumentirati vse svoje dohodke in izdatke.
Na začetku vladavine je taktično dovolil Judom, da so monopolizirali posojanje denarja, potem pa jim je zaradi cerkvenih zakonov in verskega prepričanja večine podložnikov s Kapitularijem za Jude (Capitula de Judaeis) leta 814 posojanje denarja za obresti prepovedal. Sklep je bil v popolnem nasprotju z njegovo prejšnjo politiko.Karel je poleg številnih makroekonomskih reform uvedel tudi veliko mikroekonomskih, na primer neposreden nadzor nad cenami in davki za določeno blago in usluge.
Kapitularij za Jude ni poosebljal Karlovih splošnih gospodarskih odnosov in njegove drže do Judov, niti tiste na začetku vladavine niti tiste, ki se zazvila kasneje. Njegov osebni zdravnik, na primer, je bil Jud. Najmanj en Jud, Izak, je bil njegov osebni odposlanec pri muslimaskem kalifu v Bagdadu. Iz Karlove korespondence je razvidno, da je zaradi gospodarskih razlogov s svojo napredno politiko na splošno vabil Jude, da se naselijo v njegovem kraljestvu.Karel je svoj sistem uvedel v večjem delu evropske celine, njegove standarde pa so brez prisile uvedli tudi v večjem delu Anglije. Po njegovi smrti je sistem kovanja denarja v celinskem delu Evrope razpadel. V Evropi so začeli in približno do leta 1100 uporabljali zelo kakovostne angleške kovance.
Za del Karlovih vojaških, upravnih in vladarskih usehov je zaslužna njegova občudovanja vredna želja po učenju in izobraževanju. Obdobje njegove vladavine se zaradi razcveta učenosti, književnosti, umetnosti in arhitekture pogosto imenuje karolinška renesansa. Karel je imel stike tudi z drugimi kulturami in učenostmi, zlasti z mavrsko Španijo, anglosaško Anglijo in langobardsko Italijo. V tem času se je v Franciji zelo povečalo število samostanskih šol in skriptorijev. 
Večino ohranjenih del, pisanih v klasični latinščini, so prepisali in ohranili karolinški učenjaki. Za Karla Velikega so delali učenjaki iz cele Evrope: Anglosas Alkuin iz Yorka, Vizigot Teodulf, verjetno iz Septimanije, Pavel Diakon iz Lombardije, rojen verjetno v Čedadu, Italijana Perer iz Pise in Pavlin iz Ogleja in Franki Angilbert, Angilram, Einhard in Valdo iz Reichenaua. 
Na dvoru je spodbujal svobodne umetnosti in zahteval, da morajo biti njegovi otroci in vnuki dobro izobraženi. Učil se je tudi sam, v času, ko se tudi tisti vladarji, ki so promovirali izobraževanje, sami niso izobraževali. Med njegovimi učitelji so bili Peter iz Pise za slovnico, Alcuin za retoriko, dialektiko (logiko) in astronomijo, zanimalo ga je zlasti gibanje zvezd, in Einhard za aritmetiko.Einhard pravi, da je bila Karlova največja pomanjkljivost, da ni znal pisati. Ko se je na stara leta poskušal naučiti pisanja, je to delal v prostem času v postelji. Pisal je po knjigah in voščenih tablicah in jih skrival pod blazino. Njegov trud je bil prepozen in precej neuspešen. Vprašljivo je bilo tudi njegovo branje, ki ga niti Einhard niti drugi viri sploh ne omenjajo.Okoli leta 800 je razširil hostel v Muristanu v Jeruzalemu in mu dodal knjižnico, osebno pa tam zagotovo ni bil.
Za razliko od svojega očeta Pipina in strica Karlmana je Karel razširil program cerkvenih reform. Poglobitev duhovnega življenja je imel za osrednji element javnega reda in kraljevega vladanja. Njegove reforme so bile osredotočene na krepitev moči cerkvenih struktur, izboljšanje strokovnega znanja in moralnosti klerikov, poenotenje bogoslužja, izboljšanje osnovnih načel vere in morale in preganjanje poganstva. Svoje pristojnosti je z države razširil tudi na cerkev. Lahko je discipliniral duhovnike, nadziral cerkveno premoženje in opredeljeval cerkveno doktrino. Kljub ostri zakonodaji in uvedenim spremembam je dosegel veliko podporo duhovništva, ki je želelo poglobiti pobožnost in moralo svojih vernikov.Leta 809/810 je v Aachnu sklical cerkveni koncil, ki je potrdil enotno prepričanje v katoliški cerkvi, da Sveti duh izhaja iz Očeta in Sina (ex Patre Filioque)  in ne samo iz Očeta, kar je sprejel ekumenski koncil v Konstantinoplu leta 381. Papež Leon III.  je sklep odobril in potrdil. Svoje nestrinjanje s sklepi koncila v Konstantinoplu je izkazal z izpisom izvirnega besedila v grškem in latinskem jeziku na dva težka ščita, ki visita v baziliki sv. Petra v Rimu.
Med Karlovo vladavino sta se rimska poluniciala in njena kurziva, iz katerih so se razvile različne evropske minuskule, začeli kombinirati z elementi iz otoških pisav, ki so bile v rabi zlasti v irskih in angleških samostanih. Karolinška minuskula je nastala delno tudi pod pokroviteljstvom Karla Velikega. Glavni vpliv nanjo je imel verjetno Alkuin iz Yorka, ki je vodil dvorno šolo in skriptorij v Aachenu. 
Revolucionarnost karolinških reform je verjetno pretirana, saj so se spremembe začele že pred Alkiunovim prihodom v Aachen. Karolinška minuskula se je začela širiti iz Aachena in kasneje iz zelo vplivnega skriptorija v Toursu, kamor se je Alkuin umaknil po upokojitvi.
Karel Veliki je uvedel več reform državne uprave, vendar je obdržal tudi številne stare običaje, na primer delitev kraljestva (divisio regnorum)  med svoje sinove.
Karolinški kralji so uvljavljali pravico do vladanja in poveljevanja. Bili so vrhovni razsodniki, zakonodajalci, poveljniki vojske in zaščitniki cerkve in revnih. Karlova državna uprava je bila poskus organiziranja kraljestva, cerkve in plemstva, ki ga je obkrožalo, vendar je bila v veliki meri odvisna od učinkovitosti, lojalnosti in podpore podložnikov.
Leta 806 je Karel prvič predvidel tradicionalno delitev cesarstva po svoji smrti. Karlu Mlajšemu je dodelil Avstrazijo, Nevstrijo, Saško, Burgundijo in Turingijo. Pipinu je dal Italijo, Bavarsko in Švabsko, Ludviku pa Akvitanijo, Špansko marko in Provanso. Cesarskega naslova ob tem ni omenjal, kar kaže, da ga je v tistem izjemnem obdobju imel za častnega in nepomembnega v dednih poslih. 
Takšna delitev cesarstva bi morda delovala, vendar ni bila nikoli preskušena, ker je leta 810 je umrl Pipin, leto kasneje pa še Karel Mlajši. Karel Veliki je ponovno pretehtal svojo odločitev in leta 813 kronal najmlajšega sina Ludvika za socesarja in sokralja Frankov. Podelil mu je polovico cesarstva, drugo polovico pa bi nasledil po Karlovi smrti. Edini del, ki mu ga ni obljubil, je bila Italija, ki jo je zapustil Pipinovenu nezakonskemu sinu Bernardu.
V Karlovih časih se je francosko narečje že precej oddaljilo od latinščine. Trditev dokazuje ena od uredb cerkvenega koncila v Toursu leta 813, ki zahteva, da župniki pridigajo bodisi v romanskem (rusticam Romanam linguam)  ali germanskem (theotiscam) narečju namesto v latinščini. Cilj predpisa je bil narediti pridige razumljive preprostemu romansko ali germansko govorečemu prebivalstvu. Materni jezik Karla Velikega je bilo najverjetneje rensko frankonsko narečje stare visoke nemščine.Poleg domačega jezika je govoril tudi latinsko in razumel nekaj grškega. Einhard o tem piše, da je Grecam vero melius intellegere quam pronuntiare poterat, kar pomeni, da je grščino razumel bolje, kot jo je govoril.Večinoma izmišljeni Psevdo-Turpinov opis Karlovega pohoda na Iberski polotok, napisan približno tri stoletja po Karlovi smrti, je navdahnil legendo, da je govoril tudi arabsko.
Karlov videz je dobro opisal njegov družabnik Einhard, ki je po Karlovi smrti napisal njegov življenjepis Vita Karoli Magni (Življenje Karla Velikega). V dvaindvajsetem poglavju pravi:
Bil je krepko grajen, močan in precej postaven, čeprav ne izjemno, ker je njegova višina sedem krat večja od dolžine njegovega stopala. Imel je okroglo glavo, velike in živahne oči, nekoliko večji nos kot običajno, bele, a še vedno privlačne lase, jasen in veder izraz in kratek in debel vrat. Užival je v dobrem zdravju, razen vročice, ki ga je prizadela v zadnjih letih življenja. Proti koncu življenja je za seboj vlekel eno nogo, vendar je tudi takrat trdovratno počel, kar je hotel in ni poslušal nasvetov osovraženih zdravnikov, ki so ga hoteli prepričati, naj neha jesti pečeno meso, ki ga je običajno jedel, ampak naj bo zadovoljen s kuhanim.Einhardov opis potrjujejo sodobne raziskave. Leta 1861 so odprli njegov grob in z rekonstrukcijo njegovega okostja ocenili, da je bil visok približno 195 cm. Iz rentgenskih in CT raziskav njegove golenice opravljenih leta 2010 so pa ocenili, da je bil visok 184 cm. Po višini je spadal med odstotek najvišjih moških svojega časa, ki so bili v povprečju visoki 169 cm. Širina golenice kaže, da je bil vitek in ne robusten mož.
Nosil je tradicionalna, se pravi frankovska oblačila: platneno srajco in platnene hlače, čeznje pa tuniko, obrobljeno s svilenimi resami. Spodnje okončine so mu pokrivale hlačnice, povezane z jermeni, stopala pa čevlji. Ramena in prsi mu je ščitil tesno prilegajoč se plašč iz vidrinih ali kunjih kož.Nosil je modro ogrinjalo in vedno tudi meč z zlatim ali srebrnim ročajem. Na banketih in diplomatskih sprejemih je nosil meče, razkošno okrašene z dragimi kamni.Kljub temu, da je bil postaven, je preziral tuja oblačila in si ni dovolil, da bi jih nosil. Izjemoma je v Rimu dvakrat oblekel rimsko tuniko, hlamis in čevlje, prvič na papeževo zahtevo in drugič, da bi razveselil Hadrijanovega naslednika Leona.Ob slavnostnih priložnostih in ko je bilo potrebno, je nosil izvezena in z dragulji okrašena oblačila in čevlje. Na ogrinjalu je imel zlato zaponko, na glavi pa velik diadem. Takšno oblačenje je preziral in se je raje oblačil kot preprosti ljudje.
Karel Veliki je imel z osmimi od deset znanih žena ali priležnic osemnajst otrok, vendar samo štiri zakonite vnuke -  štiri sinove svojega četrtega sina Ludvika. Vnuk Bernard Langobardski, sin Karlovega tretjega sina Pipina Langobardskega, je bil nezakonski, vendar je bil vključen v nasledstveno linijo. Med Karlove naslednike spadajo tudi Habsburžani in Plantageneti.
Okoli leta 768 je imel razmerje s Himiltrudo, katero nekateri opisujejo kot priležnico, drugi pa kot zakonsko ženo ali Fridelehe.  Po poroki s Deziderato jo je odslovil. Z njo je imel sina 
Pipina Grbastega (okoli 769-811).Leta 770 se je poročil z Deziderato Langobardsko, hčerko kralja Deziderija Langobardskega, in že naslednje leto zakon razdrl. 
Druga Karlova zakonska žena je bila Hildegarda Vinzguvska (757/758-783), s katero se je poročil okoli leta 771. Z njo je imel devet otrok:
Karla Mlajšega (okoli 772-4. december 811), vojvodo Majne in od 25. decembra 800 kralja Frankov.
Karlmana, ki se je kasneje preimenoval v Pipina (april 773-8. julij 810), kralja Italije.
Adalhajdo (774), rojeno med vojnim pohodom v Italijo. Po rojstvu so jo poslali domov, vendar je pred prihodom v Lyon umrla.
Ludvika (778–20. junij 840), Lotarjevega dvojčka, od leta 781 kralja Akvitanije, leta 813 kronanega za socesarja in leta 814 za cesarja Frankov.
Lotarja, (778–6. februar 779/780), Ludvikovega dvojčka, ki je že v otroštvu umrl.
Hildegardo (782–783).Okoli leta 773 je imel prvo znano konkubino Gersuindo, s katero je imel hčerko 
Adaltrudo (rojeno 774).Okoli leta 774 je imel drugo znano konkubino Madelgardo, s katero je imel hčerko 
Ruodhajdo (775–810), opatinjo samostana Faremoutiers.Okoli leta 784 se je poročil s tretjo ženo Fastrado, ki je leta 794 umrla. Z njo je imel hčerki 
Hiltrudo (787).Okoli leta 794 se je poročil s četrto ženo Luizgardo, s katero ni imel otrok.
Huga (802–844), nadkanclerja cesarstva.Okoli leta 804 je imel peto znano priležnico Etelindo, s katero je imel sina
Leta 1165 je protipapež Pashal III. razglasil Karla Velikega za svetnika, s čimer je poskušal dobiti naklonjenost cesarja Friderika I. Barbarosse. Sveti sedež njegove kanonizacije nikoli ni priznal in na tretjem lateranskem koncilu leta 1179 razveljavil vse Pashalove odločitve. Njegovega imena ni na seznamu osemindvajset Karlov, ki jih kot svetnike priznava katoliška cerkev. Njegova beatifikacija se kljub temu praznuje 28. januarja.
The Early Middle Ages, 284-1000: Charlemagne. YaleCourses on YouTube, Yale University.
Charlemagne: Biographies and general studies. Encyclopædia Britannica, zadnja izdaja.
Barbero, Alessandro (2004). Charlemagne: Father of a Continent. Berkeley: University of California Press. ISBN 0-520-23943-1. 
Becher, Matthias (2003). Charlemagne. New Haven: Yale University Press. ISBN 0-300-09796-4. 
Collins, Roger (2004). Visigothic Spain, 409–711. History of Spain. Malden, MA; Oxford: Blackwell Pub. 
Douglass, William A; Bilbao, Jon (2005). Amerikanuak: Basques in the New World. The Basque series. Reno; Las Vegas: University of Nevada Press. 
Einhard, putative (741–829). Annales Regni Francorum (Annales Laurissenses Maiores). Medieval Latin (The Latin Library). 
Einhard (1999) [1880].  Halsall, Paul, ur. The Life of Charlemagne. trans. Samuel Epes Turner. New York: Harper & Brothers; Medieval Sourcebook, Fordham University. 
Ganshof, F. L. (1971). The Carolingians and the Frankish Monarchy: Studies in Carolingian History. trans. Janet Sondheimer. Ithaca, N.Y.: Cornell University Press. ISBN 0-8014-0635-8. 
James, David; Ibn al-Qūṭiyya (2009). Early Islamic Spain: The History of Ibn al-Qūṭiyya: a study of the unique Arabic manuscript in the Bibliothèque Nationale de France, Paris, with a translation, notes and comments. London and New York: Routledge. 
Lewers Langston, Aileen; Buck, Jr., J. Orton, ur. (1974). Pedigrees of Some of the Emperor Charlemagne's Descendants. Baltimore: Genealogical Pub. Co. 
McKitterick, R. (2008). Charlemagne: The Formation of a European Identity. Cambridge, UK: Cambridge University Press. 
Molina Figueras, Joan (2004). "Arnau de Montrodon y la catedral de San Carlomagno: sobre la imagen y el culto al emperador carolingio en Gerona". Anuario de Estudios Medievales (španščina) 34 (1): 417–454. doi:10.3989/aem.2004.v34.i1.190. 
Painter, Sidney (1953). A History of the Middle Ages, 284-1500. New York: Knopf. 
Pirenne, Henri (2001) [1937 posthumous]. Mohammed and Charlemagne (Dover izd.). Mineola, N.Y.: Dover Publications. 
Riché, Pierre (1993). The Carolingians: A Family Who Forged Europe. Middle Ages Series. Philadelphia: University of Pennsylvania Press. ISBN 0-8122-1342-4. 
Russell, Charles Edward (1930). Charlemagne, first of the moderns. Boston and New York: Houghton Mifflin Co. 
Santosuosso, Antonio (2004). Barbarians, Marauders, and Infidels: The Ways of Medieval Warfare. Boulder, Colo.: Westview Press. ISBN 0-8133-9153-9. 
Scholz, Bernhard Walter; Barbara Rogers (1970). Carolingian Chronicles: Royal Frankish Annals and Nithard's Histories. Ann Arbor: University of Michigan Press. ISBN 0-472-08790-8.  Comprises the Annales regni Francorum and The History of the Sons of Louis the Pious
Sypeck, Jeff (2006). Becoming Charlemagne: Europe, Baghdad, and The Empires of A.D. 800. New York: Ecco/HarperCollins. ISBN 0-06-079706-1. 
Tierney, Brian (1964). The Crisis of Church and State 1050–1300. Toronto: University of Toronto Press. ISBN 0-8020-6701-8. 
Wilson, Derek (2005). Charlemagne: The Great Adventure. London: Hutchinson. ISBN 0-09-179461-7.
Kazenski karton se uporablja v mnogih športih kot način opozarjanja, grajanja ali kaznovanja igralcev, trenerjev ali drugih članov moštva. Kazenske kartone najpogosteje delijo športni sodniki, ki s tem pokažejo, da je igralec napravil prekršek. Sodnik naj bi karton dvignil nad svojo glavo in pri tem z roko kazal na igralca, kateremu je karton namenjen. 
Pomen vsakega kazenskega kartona se razlikuje od športa do športa. Barva in/ali oblika kartona sta tisti, ki določata resnost prekrška in stopnjo kazni. Najpogostejša kazenska kartona sta rumeni karton, ki se ga največkrat podeli kot opozorilo igralcu ali kot začasno izključitev, ter rdeči karton, ki se ga največkrat podeli za resen prekršek in pomeni takojšnjo prepoved nadaljevanja igre.
Idejo uporabe brezjezikovnih pobarvanih kartonov za namen komunikacije med igralcem in sodnikom je prvi predstavil britanski nogometni sodnik Ken Aston. Astona so imenovali v Sodniški odbor Fife in je bil tako odgovoren za celotno sodniško delo na Svetovnem nogometnem prvenstvu 1966, ki je potekalo v Angliji. V četrtfinalu sta se na stadionu Wembley med sabo pomerili izbrani vrsti Anglije in Argentine. Po tekmi se je v medijih pojavljalo, da je sodnik Rudolf Kreitlein med tekmo ustno opozoril Bobbyja in Jacka Charltona. Ker je bilo nejasno, kaj to opozorilo sploh pomeni, je po tekmi angleški selektor Alf Ramsey na Fifo naslovil prošnjo po razjasnitvi situacije. Ta incident je dal Astonu misliti in začel se je ukvarjati s tem, kako prikazati sodniško odločitev, da bo jasna tako igralcem kot tudi gledalcem. Prišel je do zaključka, da je najenostavnejša rešitev vpeljava barvne sheme kot pri semaforjih (rumena - opozorilo, rdeča - ustavi). Barvna shema se je pokazala tudi kot zelo priročna rešitev, saj so s tem zaobšli vse jezikovne prepreke in obenem do potankosti pojasnili, če je bil nek igralec zgolj opozorjen ali tudi izključen. Barvne kartone (rumeni karton - opozorilo, rdeči karton - izključitev) so tako prvič v zgodovini uporabili na Svetovnem nogometnem prvenstvu 1970 v Mehiki. Odtlej se je uporaba kazenskih kartonov širila in leta 1992 postala stalna praksa na vseh nivojih nogometnih tekmovanj. Sistem kazenskih kartonov so prevzeli tudi drugi športi, sicer vsak malenkostno po svoje, tako da se sistem kartonov ujema s pravili v posamezni športni panogi.
Rumeni karton je prisoten v številnih športih. Njegov pomen je od športa do športa drugačen, a vendar se ga največkrat podeli kot opozorilo igralcu ali kot začasno izključitev.
Nogomet: v nogometu sodnik pokaže rumeni karton igralcu, ki je storil večji prekršek, poleg tega pa si zapiše igralčevo številko v posebno knjižico. Rumeni karton lahko prejme le igralec na igrišču ali rezervni igralec (bodisi na igrišču bodisi na klopi), nikakor pa ne trener ali kateri drug moštveni funkcionar.Igralec, opozorjen z rumenim kartonom sme nadaljevati igro, drugi rumeni karton pa avtomatsko pomeni rdeči karton in takojšnjo izključitev - igralec mora v tem primeru zapustiti igrišče ter se umakniti v garderobo. Igralca, ki je bil izključen zaradi dveh rumenih kartonov moštvo, trener ne sme nadomestiti z drugim igralcem.Po pravilih svetovne nogometne zveze se lahko rumeni karton podeli v naslednjih primerih:Nešportno obnašanje
Slačenje dresa pred uradnim koncem tekmeAvstralski nogomet: V tem športu pomeni rumeni karton 15 minut izključitve za igralca.Bandy: Rumeni karton pomeni opozorilo celotni ekipi za tehnične prekrške, med katere sodijo napake pri izvajanjih golavtov ali prostih strelov in oviranje igralca brez žoge. Po prejetem rumenem kartonu ekipa za nadaljnje tehnične prekrške prejme beli karton, ki avtomatično pomeni petminutno kazen.Hitra hoja: Podelitev rumenega kartona pomeni, da se tekmovalčeva noga ob dvigu zadnje noge ni dotikala tal ali da sprednja noga ni bila iztegnjena ob dotiku s tlemi. V obeh primerih gre za prekršek in drugi rumeni karton se avtomatično pretvori v rdečega. Če prejme tekmovalec rdeči karton s strani treh različnih sodnikov, je zanj tekmovanje končano, saj je uradno diskvalificiran.Hokej na travi: Rumeni karton v tem športu pomeni začasno izključitev. Trajanje izključitve določi sodnik, načeloma pa traja izključitev pet minut za verbalne prekrške in deset minut za fizične prekrške. Mogoče je, da igralec prejme dva rumena kartona za dva različna prekrška na eni tekmi, a naj bi bila dolžina kazni z vsakim rumenim kartonom daljša. Ko se ponovi prekršek, zaradi katerega je sodnik že podelil rumeni karton, se ne sme še enkrat uporabiti rumenega kartona - sodnik v tem primeru mora poseči po kartonu druge, resnejše barve. Pravila tudi določajo, da mora biti dolžina kazni za manjši prekršek krajša od tiste za večji prekršek, četudi igralec za oba prekrška prejme rumeni karton. Podobno kot zeleni karton, lahko tudi rumenega sodnik pokaže posameznemu igralcu, trenerju ali kapetanu, kadar je celotno moštvo kršilo pravila. V tem primeru je začasno izključen kapetan moštva.Kanu polo: Rumeni karton pomeni, da igralec prejme dvominutno kazen, v času katere ne sme biti zamenjan. Igralec lahko rumeni karton prejme za namerni in/ali nevarni prekršek, s katerim nasprotniku prepreči dosego gotovega zadetka, za nevarno nedovoljeno igro, ki je namerna in se ponavlja, za prostaški jezik, za neprestano ugovarjanje sodnikovim odločitvam ali za tretji prejeti zeleni karton.Konjeniški športi: Rumene kartone lahko konjeniki na tekmovanji pod okriljem FEI prejmejo za zlorabo konja ali za nedovoljeno vedenje do sodnika. Pravilniki pod zlorabo konja razumejo ježo na očitno pohabljenem konju, ježo na izmučenem konju, prekomerno uporabo biča in/ali ostrog, ter nevarno ježo. Jezdeci se lahko odločijo ne sprejeti prejeti karton, a si s tem lahko prislužijo zaslišanje pred disciplinsko komisijo. Rumenemu kartonu lahko sledi diskvalifikacija in kasneje še globa in/ali suspenz.Mešane borilne veščine, organizacije PRIDE (ukinjen), DEEP in ZST: Nekatere japonske organizacije borilnih veščin uporabljajo rumeni karton kot opozorilo tekmovalcu. Tretji rumeni karton pomeni diskvalifikacijo.Odbojka: Rumeni karton se v odbojki uporablja na različne načine in za različne prekrške. Prejme ga lahko tako igralec kot moštveni funkcionar. Odbojkarski sodniki običajno kažejo rumene kartone ob prvem pojavu agresivnega ali žaljivega obnašanja. Sodnik lahko zaradi zavlačevanja igre pokaže rumeni karton tudi celotnemu moštvu, v tem primeru to nakaže tako, da v isti sapi dvigne rumeni karton v zrak in z drugo roko pokaže na zapestje. V vsakem primeru rumeni karton pomeni, da moštvo s svojega konta izgubi igralne točke. Če sodnik igralcu pokaže rdeči karton skupaj z rumenim, je igralec diskvalificiran in mora nemudoma z igrišča, prav tako se do konca srečanja ne sme vrniti v ekipo. V ameriški univerzitetni ligi NCAA poznajo manjšo razliko v pravilih, saj rdeči in rumeni karton pokazana skupaj pomenita igralčev odhod z igrišča (do konca srečanja), pri rdečem in rumenem kartonu pokazanima narazen pa je igralec diskvalificiran in mora nemudoma zapustiti tako igralne površine kot površine namenjene obiskovalcem (tribune).Rokomet: Sodnik pokaže rumeni karton igralcu, ki stori hujši prekršek. Med take prekrške sodi nešportno vedenje ali nalet direktno na nasprotnika, pri katerem je namera zadeti nasprotnika in ne žogo. Drugi rumeni karton pomeni izključitev s tekme. Mednarodna rokometna zveza (IHF) sicer sodnikom dovoljuje diskretnost, da po rumenem kartonu po občutku sežejo tudi izven opisanih situacij.Rugby league: Rumeni kartoni se v športu rugby league na južni polobli običajno ne uporabljajo, saj sodnik 10-minutno kazen pokaže z dvigom obeh rok v zrak, s prsti narazen (prsti označujejo število 10 - deset minut kazni).Rugby union: Igralec, ki mu je sodnik pokazal rumeni karton, je izključen za deset minut, drugi rumeni karton na isti tekmi pa pomeni avtomatski rdeči karton in izključitev do konca tekme. Med kršitve za rumeni karton sodijo obstrukcija, ponavljajoči se prekrški, nevarna igra in nepravilno vedenje - vse navedene kršitve so za oči nepoznavalca sicer že pregovorni del športa.Sabljanje: Rumeni karton pomeni opozorilo sabljaču in velja do konca dvoboja. V nekaterih primerih se lahko sabljače celo kaznuje z odvzemom doseženega dotika. Rumeni karton se podeli za prekrške 1. skupine, med katere sodi navezovanje telesnega kontakta z nasprotnikom, odhod s piste brez dovoljenja in neupoštevanje sodnika. Rumeni karton se lahko podeli tudi, ko je sabljač ob prvem sodnikovem pozivu na pisti nepripravljen za borbo. Rumeni karton lahko prejme tudi katera koli oseba na tekmovališču (ne nujno na pisti), ki moti red tekmovanja - tako kršitev se le prvič kaznuje z rumenim kartonom, za ponovitve takih kršitev se sme poseči po kartonih resnejših barv.Vaterpolo: V vaterpolu lahko sodnik pokaže rumeni karton posameznemu igralcu ali celotni klopi. Celotni klopi običajno pokaže sodnik rumeni karton, kadar pravila krši trener. Drugi rumeni karton pomeni avtomatski rdeči karton in izključitev s tekmovanja v trajanju cele tekme.
Rdeči karton je prisoten v številnih športih. Njegov pomen je od športa do športa drugačen, a vendar se ga največkrat podeli za resen prekršek in pomeni takojšnjo prepoved nadaljevanja igre.
Nogomet: Pri nogometu sodnik izreče nogometašu najstrožjo kazen v obliki rdečega kartona, ko je le-ta zagrešil resen prekršek. Igralec, ki dobi rdeči karton, mora po pravilih takoj zapustiti igrišče in se z njega odstraniti v slačilnico. Tako kaznovani igralec tekme ne sme niti spremljati z roba igrišča. Ekipa, katere igralec je dobil rdeči karton, tudi ne sme namesto njega v igro poslati drugega nogometaša, temveč mora tekmo nadaljevati z igralcem manj. Rdeči karton lahko prejmejo le igralci na igrišču in tisti, ki so del tekme že preigrali na igrišču, pa jih je nato trener zamenjal. Trenerji in ostali delavci torej ne morejo prejeti rdečega kartona.Po pravilih svetovne nogometne zveze se lahko rdeči karton podeli v naslednjih primerih:Izjemno grob prekršek, ki resno ogrozi nasprotnega igralca.
Namerna igra z roko katerega koli igralca, razen vratarja v kazenskem prostoru, z namenom, da bi se preprečil zadetek.
Prekršek, ki je storjen z namenom, da se prepreči očiten zadetek nasprotnika (tako imenovana nešportna poteza).
Avtomatska najstrožja kazen za drugi rumeni karton na isti tekmi.Poleg izključitve s tekme, na kateri je nogometaš prejel rdeči karton, lahko tak nogometaš dobi še dodatno kazen v obliki prepovedi igranja na poljubnem številu prihodnjih tekem (vedno pa najmanj na naslednji) in denarne kazni.V primeru, da rdeči karton prejme vratar, ga sme klub zamenjati, vendar le na račun enega od igralcev, ki so na igrišču. Odločitev je v tem primeru odvisna od trenerja ali selektorja. V primeru, da je ekipa, katere vratar je bil izključen zaradi rdečega kartona, že izkoristila vse menjave, mora v gol iti eden od nogometašev z igrišča.Bandy: Rdeči karton pomeni, da igralec prejme prepoved igre za preostanek srečanja in ne more biti zamenjan. Prekrška za rdeči karton sta direkten nalet na nasprotnika ali uporaba prostaškega jezika. Rdeči karton lahko prejme tako igralec kot trener. V primeru, da rdeči karton prejme trener, mora eden od igralcev na igrišču prestati desetminutno kazen, v teh 10 minutah njegova ekipa igra z igralcem manj.Hitra hoja: Rdeči karton pomeni, da se tekmovalec v poljubnem trenutku z nobenim od podplatom ne dotika tal ali da tekmovalčeva noga ni stegnjena, ko se dotakne tal. Za prvo tako kršitev sodnik sicer podeli rumeni karton, drugo kršitev pa se s strani istega sodnika kaznuje z drugim rumenim kartonom, kar se avtomatično pretvori v rdečega. Če tekmovalec na tekmi prejme rdeči karton s strani treh različnih sodnikov, sledi diskvalifikacija in predčasen konec tekmovanja.Hokej na travi: Igralec, ki prejme rdeči karton, je dokončno izključen. Do konca tekme ne sme več pomagati soigralcem na igrišču, niti ne sme namesto njega v igro priti rezervni igralec. Za razliko od ostalih kazni v hokeju na travi sodnik nikoli ne pokaže rdečega kartona kapetanu kot predstavniku cele ekipe. Rdeči kartoni pri hokeju na travi so običajno okrogle oblike.Kanu polo: Rdeči karton pomeni, da igralec prejme prepoved igre za preostanek srečanja in ne more biti zamenjan. Igralec si lahko rdeči karton prisluži z naletom na nasprotnika, stalnimi prekrški ali prostaškim jezikom. Rdeči karton je mogoče prejeti tudi tako, da sodnik razveljavi rumeni karton in se odloči za rdečega, ali tako da sodnik vidi, da predhodno podeljen rumeni karton ni imel željenega učinka na igralčevo igro ali obnašanje. Dva rumena kartona se takoj pretvorita v rdeči karton in takojšnjo izključitev.Mešane borilne veščine, organizacija PRIDE: Rdeči karton se uporablja kot kazen, zaradi katere borec izgubi 10 % prvotno obljubljenega honorarja. Gre za interno pravilo organizacije PRIDE Bushido.Odbojka: Rdeči karton lahko prejme igralec ali funkcionar moštva (trener, pomočnik trenerja, itd.), pomeni pa takojšen odhod z igrišča. Odbojkarski sodniki običajno kažejo rdeče kartone ob drugem pojavu agresivnega ali žaljivega obnašanja. Izključeni igralci morajo zapustiti igralno površino in preostanek seta prebiti v kazenski coni. Če moštvo izključenega igralca ne more pravilno zamenjati, set avtomatično pripade nasprotni ekipi. Če sodnik igralcu pokaže rdeči karton skupaj z rumenim, je igralec diskvalificiran in mora nemudoma z igrišča, prav tako se do konca srečanja ne sme vrniti v ekipo. V ameriški univerzitetni ligi NCAA poznajo manjšo razliko v pravilih, saj rdeči in rumeni karton pokazana skupaj pomenita igralčev odhod z igrišča (do konca srečanja), pri rdečem in rumenem kartonu pokazanima narazen pa je igralec diskvalificiran in mora nemudoma zapustiti tako igralne površine kot površine namenjene obiskovalcem (tribune).Rokomet: Rdeči karton pomeni diskvalifikacijo igralca za preostanek srečanja. Možni vzroki za prejem rdečega kartona so nešportno vedenje, hud prekršek ali tretja dvominutna kazen. Moštvo igralca, ki je bil kaznovan z rdečim kartonom, ima za preostanek tekme na voljo enega igralca manj. Rdeči karton se v razmerju sil na igrišču pretvori v dvominutno kazen, ki jo namesto kaznovanega igralca presedi eden od soigralcev. Ta se po preteku kazni dveh minut vrne na igrišče namesto kaznovanega igralca.Rugby: Rdeči karton pomeni igralčevo izključitev in takojšnjo prepoved igre. Na reprezentančnih tekmah lahko rdeči karton prejme vsak igralec, ki napravi kršitev Pravilnika 10 - Prekršek. Rdeči kartoni se sicer običajno podelijo za resne prekrške. Dva rumena kartona se takoj pretvorita v rdeči karton in takojšnjo izključitev.Sabljanje: Rdeči karton za sabljača pomeni, da se na nasprotnikov konto za kazen pripiše en dotik (ena točka oziroma zadetek). Rdeči karton prejme sabljač ob drugem primeru prekrška 1. ali 2. skupine ali ob prvem primeru prekrška 3. skupine. Rdeč karton lahko sicer sabljač prejme tudi, če ob drugem sodnikovem pozivu na pisti ni pripravljen za dvoboj.Vaterpolo: Rdeči karton se podeli trenerju in/ali igralcu na klopi za drugi primer nepravilne igre ali obnašanja po prejetem rumenem kartonu. Rdeči karton se lahko podeli tudi brez predhodnega rumenega kartona, v primeru resnih kršitev (npr. verbalnega pritiska nad sodnikom ali funkcionarjem na zapisnikarski mizi).
Zeleni karton se v nekaterih športih uporablja kot uradno opozorilo igralcu, ki je napravil manjši prekršek, ki ne zagotavlja več varnosti pred resnejšo kaznijo.
Kanu polo: Zeleni karton pomeni uradno opozorilo posameznemu igralcu ali celotni ekipi. Razlogi zanj so različni, največkrat pa gre za namerno nešportno vedenje ali nepotrebno verbalno komunikacijo s sodnikom.Hokej na travi: Zeleni karton pomeni uradno opozorilo po storjenem manjšem prekršku. Če igralec prejme dva zelena kartona, se to pretvori v rumeni karton, ki avtomatično pomeni izključitev za 5 minut. V tem primeru bo sodnik pokazal najprej drugi zeleni karton in šele nato rumenega. Ko se prekršek, za katerega je sodnik že podelil zeleni karton, ponovi, naj bi takoj sledil rumeni karton. Zeleni karton lahko sodnik pokaže posameznemu igralcu ali kapetanu kot opozorilo celotni ekipi. Zeleni kartoni kapetanom kot predstavnikom celotnega moštva se obravnavajo ločeno od kartonov, ki jih je prejel kapetan kot igralec. Zeleni kartoni v hokeju na travi so običajno trikotne oblike.
Beli karton se uporablja v bandyju. Igralec, ki prejme beli karton, je zavezan za 5 minut oditi z igralne ploskve in odsedeti do preteka kazni na kazenski klopi blizu centerske črte. V teh 5 minutah trener kaznovanega igralca ne sme zamenjati z drugim igralcem. Trener seveda ima možnost, da ob preteku kazni kaznovanega igralca ne pošlje več nazaj v igro, ampak da na njegovo mesto pošlje katerega drugega igralca. Prekrški, ki kličejo po belem kartonu, so nepravilne menjave, ponavljajoči se nedovoljeni - četudi nenasilni - naleti na nasprotnika in oviranje nasprotnikov pri izvedbi prostih strelov.
Modri karton se uporablja v bandyju. Igralec, ki prejme modri karton, je zavezan za 10 minut oditi z igralne ploskve in odsedeti do preteka kazni na kazenski klopi blizu centerske črte. V teh 10 minutah trener kaznovanega igralca ne sme zamenjati z drugim igralcem. Trener seveda ima možnost, da ob preteku kazni kaznovanega igralca ne pošlje več nazaj v igro, ampak da na njegovo mesto pošlje katerega drugega igralca. Prekrški, ki kličejo po modrem kartonu, so resnejši od tistih za beli karton. Primeri: nasilni ali nevarni naleti na nasprotnika, namerno ustavljanje žoge z visoko palico in protestiranju glede sodnikovih odločitev. Modri karton so od leta 2007 pričeli uporabljati tudi v nogometnem pokalu Clericus Cup, pokalu pod okriljem Katoliške cerkve v Rimu, v katerem sodelujejo ekipe misijonskih seminarjev, katoliških univerz, katoliških kolegijev idr. V tem pokalnem tekmovanju modri karton predstavlja 5-minutno kazen, podeli pa se ga zaradi nešportne igre. Clericus Cup ne spada pod okrilje Fife, ampak gre zgolj za znano katoliško športno tekmovanje.
Črni karton se uporablja v sabljanju. Zaradi resnih kršitev pravil ga podeli direktor tekmovanja. Črni karton se podeli za dva prekrška 3. skupine (ob prvem se podeli rdeči, ob drugem pa črni karton) ali kateri koli prekršek 4. skupine. V 3. skupino sodi motenje borbe in namerno potvarjanje oznake opravljenega varnostnega pregleda opreme, prekrška 4. skupine pa sta namerna brutalnost in sabljačeva odločitev, da se ne bo boril ali da ne bo pozdravil. Pozdravi so namreč obvezni del sabljaškega protokola. Črni kartoni so v sabljanju zelo redki, a vendar se dogajajo. V skladu s pravili je tudi mogoče, da črni karton prejme kateri od gledalcev. V tem primeru gledalec izvaja prekršek 3. skupine, gre torej za motenje borbe. Ko sabljač prejme črni karton, je avtomatično izključen iz preostanka tekmovanja in lahko prejme tudi suspenz za prihodnja tekmovanja. V uradni statistiki turnirja se njegovo ali njeno ime zamenja z besedama »SABLJAČ IZKLJUČEN«.

Kemično orožje je vsako bojno sredstvo v obliki naravnega ali umetnega (sintetičnega) strupa ali zažigalnega sredstva, namenjeno za začasno onesposobitev ali povzročitev hudih poškodb ter smrti ljudi in/ali živali, ali pa za uničenje rastlin in s tem onemogočanje njihove uporabe, ter se ga uvršča med orožja za množično uničevanje.Po splošno sprejeti teoriji so Kitajci začetniki uporabe kemičnega orožja, ki so ga že v obliki dražljivih dimov, nastalih iz naravnih snovi, uporabljali več stoletij pred našim štetjem za zatrtje kmečkih uporov in v boju proti sovražnim vojskam. Kemično orožje se je najobsežneje uporabljalo v prvi svetovni vojni, ko je zaradi uporabe več deset tisoč ton dušljivcev, predvsem klora in fosgena, ter mehurjevcev, predvsem iperita, umrlo več kot milijon ljudi, veliko več pa jih je bilo poškodovanih.V Vietnamski vojni so oborožene sile ZDA v boju proti Vietkongovskim silam uporabile več deset milijonov litrov herbicidov, zaradi česar je bilo prizadeto rastlinje na okoli 13 % celotne površine Južnega Vietnama, poleg tega je za posledicami zastrupitve umrlo ali je bilo poškodovanih več sto tisoč ljudi, zaradi teratogenih učinkov pa se je do danes rodilo več kot pol milijona otrok s številnimi razvojnimi nepravilnostmi. Eden najbolj znanih terorističnih napadov s kemičnim orožjem se je zgodil leta 1995 na Japonskem, ko je za posledicami živčnega plina sarina na podzemni železnici v Tokiu umrlo najmanj 12 ljudi, več kot 5.000 pa jih je bilo poškodovanih. Shranjevanje, kopičenje in uporaba kemičnega orožja je od leta 1993 prepovedana s Konvencijo o kemičnem orožju.
Obstaja veliko kemičnih snovi, ki se lahko uporabijo za vojne namene ali terorizem, in jih v glavnem delimo na dušljivce, mehurjevce, živčne strupe, krvne strupe, bljuvalce oz. bruhavce, dražljivce in psihotropne snovi, v razširjenem pomenu pa še na zažigalna sredstva in herbicide. Podobno kot pri biološkem orožju sta zahtevana raven tehnologije in vložek finančnih sredstev razmeroma nizka, poleg tega se lahko proizvodnjo in razvoj prikrije v civilnih kemičnih in farmacevtskih industrijskih obratih.
Glavna načina uporabe sta razširjanje strupa z eksplozivnimi napravami ter razpršenje aerosolnih delcev s pomočjo škropilnih naprav. Kljub tehnološkemu napredku je učinkovito razširjanje še vedno težavno, saj so med ostalim bojni strupi v veliki meri prisotni v plinastem stanju, zato je razširjanje odvisno predvsem od podnebnih pogojev.
Pri preventivi in zaščiti pred kemičnim orožjem je pomembno zgodnje odkrivanje uporabe in krizno obveščanje prebivalstva, razni zaščitni sistemi in ukrepi, kot so plinske maske in dekontaminacija, ter hitra prva pomoč zastrupljencem.
Po vsej verjetnosti so Kitajci začetniki kemičnega bojevanja; zapisi o uporabi tovrstnega orožja tako v vojni kot tudi v zatrtju kmečkih uporov segajo več stoletij pred našim štetjem. Večinoma je šlo za dušljive in dražljive dime, kot netilo pa je služil smodnik, h kateremu so bile dodane različne naravne surovine, med ostalim apno, žveplo, oglje, kalijev nitrat (KNO3) in iztrebki živali. Po zapisih Mohistov naj bi Kitajci s pomočjo mehov razpihovali dražljivi dim iz zažganih krogel žvepla in strupenih odpadkov zelenjave v tunele proti sovražni vojski.Kemično vojskovanje na vzhodu opisujeta tudi indijska epa Ramayana in Mahabharata.  Po Manujevem zakoniku je bila uporaba strupenih in zažigalnih puščic prepovedana, po drugi strani pa je bilo zastrupljanje vode in hrane priporočljivo. Čanakja je v delu Arthašastra prav tako opisoval več sto načinov za izdelavo strupenega orožja. Nekateri starogrški zgodovinarji opisujejo, da je v 4. stoletju pr. n. št. Aleksander Veliki naletel na odpor Indijcev blizu reke Ind, ki so za obrambo uporabili strupene puščice in zažigalna sredstva.
Najstarejši zapisi v zahodni literaturi, ki se deloma nanašajo na kemično orožje, so grški miti o Herkulu, ki je svoje puščice namazal s strupom Lernejske Hidre. Homerjeva epa Iliada in Odiseja prav tako opisujeta uporabo strupenih puščic v Trojanski vojni. Kemično orožje so večkrat uporabili tudi Špartanci, med ostalim v bitki pri Sfakteriji v Peloponeški vojni, ko so uporabili zažigalna sredstva in pline na osnovi žvepla.Eden bolj znanih primerov uporabe kemičnega orožja v Antiki je obleganje Ambracije leta 187 pr. n. št., kjer so Rimljani uporabili dušljive pline in jedek pepel. Prebivalci Ambracije so kot odgovor na to v tunele pod obzidjem, ki so jih izkopali rimski oblegovalci, razpihali dim iz zažganega perja, česar rimski vojaki niso prenesli. Obupani zaradi neuspeha so Rimljani prekinili obleganje mesta.
Največja uporaba kemičnega orožja v antičnem času ter pozneje v zgodnjem in visokem srednjem veku je bila na področju zažigalnega orožja. Najznamenitejši primer je t. i. grški ogenj iz Bizantinskega cesarstva; Bizantinci so ga sicer imenovali »morski ogenj«, njihovi muslimanski sovražniki pa »rimljanski ogenj«. Znanje za izdelavo mešanice so verjetno prinesli begunci iz Sirije. Grški ogenj je bil pomemben predvsem zato, ker je zagorel ob stiku z vodo, zaradi česar so Bizantinci nizali velike uspehe v boju proti muslimanom na morju, med ostalim v bitki pri Kiziku leta 678. Grški ogenj je bil uporabljen v tolikšni meri, da se ga lahko obravnava kot psihološko orožje: noben v takratnem času ni znal pojasniti, zakaj se npr. spontano vžge ali zakaj se ga ne more pogasiti. Tisti, ki so poznali sestavo, so oblastem vztrajno zatrjevali, da je božji angel razodel sestavo Bizantincem in da bi njegovo razkritje sprožilo maščevanje Boga. Po križarskem zajetju Konstantinopla leta 1204 grški ogenj ni bil nikoli več uporabljen, znanje o sestavi pa se je verjetno porazgubilo.Kljub temu, da Turki nikoli niso imeli v posesti grškega ognja, so v bitkah uporabljali zažigalne projektile na osnovi nafte: na ta način so uničili Bagdad leta 813 in Kairo leta 1167. Muslimani so se sicer izogibali dodajanju strupenih snovi v zažigalne mešanica, saj Koran prepoveduje zastrupljanje zraka in vode.Sredi 13. stoletja so po zapisih Davida Huma angleške pomorske sile pod vodstvom Henrika III. v boju proti francoskim silam katapultirale projektile, napolnjene s kalcijevim oksidom (CaO), kar naj bi zaslepilo posadko francoskih ladij, posledično pa se francoske sile niso mogle učinkovito braniti. V poznem 15. stoletju so španski konkvistadorji naleteli na primitiven način kemičnega bojevanja na otoku Hispaniola, kjer so bojevniki ljudstva Taíno proti španskim zavojevalcem metali buče, napolnjene s pepelom in čilijem, s čimer so ustvarili moteč dim, preden so jih napadli.Pozneje v srednjem veku, pred uvedbo smodnika v Evropi, ni bilo pomembnega napredka v razvoju orožja: v obrambi ali napadu na utrdbe se je povečini uporabljalo goreče olje, stopljen svinec ali pa se je zažgalo kupe sena.
V renesansi je po uvedbi smodnika in pehotnega orožja ter razvoju topništva zanimanje za kemično orožje usahnilo. Navkljub temu je Leonardo da Vinci predlagal strup v obliki prahu, sestavljen iz apnenca, arzenovega sulfida in bakrovega acetata, ki bi ga lahko uporabili v boju proti ladjam za zadušitev posadke. Poleg tega je predlagal celo zaščitno obleko in masko za zaščito v primeru povračilnih ukrepov.Med bitko za Daugavo leta 1701 so sile švedskega kralja Karla XII. prikrile svoj premik proti ruskim položajem s pomočjo dimne zavese in tako dosegle odločilno zmago.Leta 1675 sta Sveto rimsko cesarstvo in Francosko kraljestvo podpisala Strasbourški sporazum, ki je med ostalim vseboval prepoved uporabe »zahrbtnih in ostudnih« strupenih orožij, med ostalim krogel, premazanih s strupom; to je tudi prvi tovrstni sporazum na svetu. Med tridesetletno vojno so sile habsburških cesarjev Ferdinanda II. in Ferdinanda III. ter španskega kralja Filipa IV. v velikih količinah uporabljale različne eksplozivne naprave, napolnjene s strupenimi snovmi.
Med Krimsko vojno so angleške sile nameravale nad ruskim garnizonom v Sevastopolu uporabiti več sto ton mešanice žvepla in koksa ter kakodil (tetrametildiarzan); sir Lyon Playfair je celo predlagal uporabo topovskih granat, napolnjenih s cianidom. Vse načrte so britanski admirali zavrnili zaradi navzkrižja z zakoni bojevanja. Podoben načrt v Ameriški vojni za neodvisnost, da bi v boju proti konfederacijskim silam topovske granate napolnili s klorinom, sta zavrnila tako vojno ministrstvo kot tudi takratni predsednik Lincoln.Na prvi Haški konferenci leta 1899 so svetovne vojaške velesile sprejele konvencijo, katere namen je bil predvsem prepoved uporabe določene moderne tehnologije v vojni, in sicer bombardiranja položajev iz zraka ter uporabe kemičnega orožja (dušljivcev in ostalih škodljivih plinov) in delnooplaščenih krogel z votlo konico.
Vojskujoče sile so že skoraj od začetka vojne uporabljale topniško strelivo, napolnjeno z dražljivci. Francoske sile so prve v vojni uporabile kemično orožje avgusta 1914, in sicer strelivo, napolnjeno z etil bromoacetatom, nemške sile pa so ga prvič uporabile na vzhodni fronti januarja 1915, v obliki ksilil bromida.
Klor so nemške sile prvič uporabile aprila 1915 v drugi bitki pri Ypresu. Zaradi večje teže od zraka se je klor nakopičil v strelskih jarkih, francoske sile pa so morale zaradi številnih žrtev zapustiti položaje, kar so nemške sile izkoristile in prodrle globlje v ozemlje Francije. Maja 1915 so proti ruskim silam izvedli podoben napad z mešanico klora in fosgena, kar je povzročilo več tisoč smrtnih žrtev. Marca 1917 so fosgen spuščali tudi z letal. Julija 1917 so nemške sile pri Ypresu prvič izvedle napad z iperitom; do konca vojne je iperit terjal največ smrtnih žrtev med vsemi uporabljenimi kemičnimi orožji.
Ocenjeno je, da so granate, napolnjene s kemičnim orožjem, predstavljale okoli 25 % uporabljenega streliva na obeh straneh v prvi svetovni vojni. Če bi se vojna nadaljevala še eno leto, bi spopad teoretično prešel v pravo kemično vojno.
Navkljub izboljšavam plinskih mask in druge zaščitne opreme so strupeni plini terjali več kot milijon smrtnih žrtev, kar je slabih 5 % vseh žrtev zaradi orožja. V mnogih primerih so žrtve sicer preživele neposreden napad s plinom, vendar so pozneje zaradi različnih poškodb podlegle nalezljivim boleznim. Med vsemi vojskujočimi silami so Rusi utrpeli najhujše izgube zaradi kemičnega orožja (okoli 11 %).
V medvojnih letih je bilo kemično orožje uporabljeno le občasno za pokoritev prebivalstva in zatrtje uporov.
Leta 1920 so se Arabci in Kurdi v takratni Mezopotamiji uprli britanski okupaciji, zaradi česar so bile britanske izgube hude. Nekateri zgodovinarji zatrjujejo, da so britanske sile uporabile bojne pline za zatrtje vstaje, drugi pa to zanikajo, med ostalim zaradi opiranja Britancev na letalske sile in požiganje uporniških vasi.
Navkljub hudim izgubam v prvi svetovni vojni zaradi kemičnega orožja so sile Rdeče armade leta 1920 med Rusko državljansko vojno  uporabile strupene pline v boju proti silam bele garde.Med drugo maroško vojno v Španskem Maroku (1921-27) so skupne francoske in španske sile uporabljale bombe, napolnjene z iperitom, da bi zatrle upor Berberov.Zaradi grozot v prvi svetovni vojni je šestnajst držav leta 1925 podpisalo Ženevski protokol, ki je prepovedoval razvoj in uporabo kemičnega orožja. Protokol so svetovne velesile, med ostalim Združeno kraljestvo, ZDA, Sovjetska zveza, Nemčija in Japonska, pozneje v glavnem ignorirale.Leta 1935 so sile fašistične Italije, ki je nekaj let pred tem podpisala Ženevski protokol, med invazijo Etiopije v drugi Italijansko-Abesinski vojni uporabile iperit, in sicer v razpršeni obliki iz letal, zaradi česar je umrlo ali je bilo poškodovanih okoli 150.000 ljudi.
V iskanju učinkovitejših pesticidov so nemški znanstveniki pod vodstvom Gerharda Schraderja odkrili tabun v drugi polovici 30-ih let prejšnjega stoletja. Že med eksperimenti so se na znanstvenikih kazali učinki pesticida kot zožitev zenic (mioza) ter oteženo dihanje. Leta 1935 so Nacisti izdali zakon, po katerem so morale biti vse iznajdbe z vojaškim potencialom prijavljene na Ministrstvo za vojno. Zaradi velikega potenciala je vojska naročila podjetniškemu konglomeratu I.G. Farben gradnjo industrijskega obrata za proizvodnjo tabuna, ki pa je postal popolnoma delujoč šele po nekaj letih zaradi korozivnega učinka sestavin in strupenosti, zaradi katere je prišlo do več kot 300 nesreč navkljub zaščiti delavcev. I.G. Farben je imel v lasti tudi druge obrate, med ostalim tiste za proizvodnjo pesticida Zyklon B (mešanica vodikovega cianida, HCN), ki se je uporabljal za usmrtitev v nacističnih koncentracijskih taboriščih, sicer pa je že v prvi svetovni vojni izdeloval kemično orožje za nemško vojsko.Leta 1938 je bil odkrit drugi organofosfatni pesticid, poimenovan kot sarin po odkriteljih (Schrader, Ambros, Rüdriger in van der Linde). Sarin je bil v okviru programa Grün 3 najdražji živčni bojni plin zaradi potrebe po desetkrat večji količini surovih materialov za proizvodnjo okoli 100 ton plina.Več tisoč ton živčnih plinov v obliki letalskih bomb in topniških granat je bilo proti koncu vojne pripravljenih za takojšno bojno uporabo. Živčni bojni plini v drugi svetovni vojni niso bili nikoli uporabljeni, verjetno zato, ker so nemške obveščevalne službe domnevale, da so v zahodnih državah namerno preprečili objave raziskav o omenjenih spojinah, posledično pa so napačno sklepale, da so zavezniki prav tako vedeli za to orožje, zaradi česar so se bali povračilnih ukrepov.V avgustu 1944, ko se je sovjetska Rdeča armada bližala Šleziji in so se zahodni zavezniki, v tekmi s Sovjeti za zajetje nemškega orožja, pospešeno bližali meji, so Nemci začeli uničevati vso dokumentacijo o raziskavah ter proizvodnji tabuna in sarina. Kljub načrtovanim uničenjem proizvodnih obratov so Sovjeti zajeli številne obrate in pozneje sami nadaljevali s proizvodnjo, še posebej somana, ki je postal primarni živčni bojni plin v oborožitvi Sovjetske zveze.
2. decembra 1943 so nemški bombniki napadli pristanišče Bari v južni Italiji in uničili 16 ladij, med ostalim SS John Harvey, ki je prevažala velike količine iperita. Namenjen je bil za povračilne ukrepe proti Nemcem, če bi ti pričeli s kemičnim bojevanjem, zato je bil podatek o vsebini ladje strogo varovana skrivnost. Posledice nesreče so bile zato mnogo hujše, saj zdravniki niso poznali vzroka poškodb, posledično pa je bilo zdravljenje napačno. Umrlo je več kot 80 mornarjev, več sto pa jih je bilo poškodovanih. To so tudi edine žrtve iperita v drugi svetovni vojni; žrtve med italijanskimi civilisti zaradi plina niso bile dokumentirane, deloma zato, ker je nemški napad sam po sebi povzročil obsežno uničenje, zaradi česar je včasih poimenovan kot »Mali Pearl Harbor«.
Japonska cesarska vojska je prav tako pogosto uporabljala kemično orožje, vendar samo proti drugim azijskim narodom, obravnavanih kot »manjvredni« s strani propagande, saj so se bali povračilnih ukrepov zahodnih zaveznikov. Obsežne vojaške operacije s kemičnim orožjem proti kitajskim silam so trajale predvsem od leta 1938 naprej; primera tega sta bitka za Wuhan in bitka za Changde. Že samo od avgusta do oktobra 1938 je cesar Hirohito odobril uporabo kemičnega orožja v 375 primerih med bitko za Wuhan. Sprva so bili v uporabi predvsem dražljivci, pozneje pa še iperit in luizit. Enoti 731 in 516 so med vojno opravljale poskuse s kemičnim orožjem na zapornikih.
Po drugi svetovni vojni so zavezniki začeli sami razvijati kemično orožje na osnovi nemških odkritij, pri tem pa so sodelovali tudi nekateri nemški znanstveniki (npr. Schrader, prej zaposlen pri I.G. Farben). Leta 1952 so znanstveniki v Porton Downu v Angliji odkrili t. i. bojni plin VX, vendar so projekt kmalu zatem opustili in izsledke raziskav predali ZDA, kjer so nadaljevali z razvojem in proizvodnjo bojnih plinov serije V, predvsem v oporišču Rocky Mountain Arsenal (RMA) blizu Denverja v Koloradu. Sovjetski znanstveniki na inštitutu I.M. Sečenov v takratnem Leningradu so prav tako razvijali svojo varianto plina VX, saj so sovjetski vohuni uspeli prenesti le molekularno formulo spojine in ne točne kemične strukture.Kljub intenzivnemu razvoju se kemično orožje ni obsežneje uporabljalo, vendar so bili posamezni primeri medijsko odmevni. V Korejski vojni sta Ljudska republika Kitajska in Severna Koreja obtožili ZDA uporabe kemičnega orožja. Za to sicer ni dokazov, poleg tega pa oborožene sile ZDA po drugi svetovni vojni niso bile opremljene s tovrstnim orožjem, predvsem zaradi nizke pripravljenosti in nizkih oborožitvenih izdatkov. Verjetno razlago za obtožbe lahko pojasni pričevanje V.N. Razuvajeva, nekdanjega sovjetskega vojaškega svetovalca za Severno Korejo, po katerem naj bi smrt korejskih vojakov povzročila zastrupitev z ogljikovim dioksidom, ki se je nakopičil v tunelih zaradi številnih eksplozij letalskih bomb. Dihalna stiska in pljučni edem pri vojakih sta bila zelo podobna zastrupitvi z drugimi dušljivci.
Med Vietnamsko vojno leta 1962 so sile ameriške vojske sprožile t. i. operacijo Ranch Hand, pri kateri so v boju proti Vietkongovskim silam na kmetijskih površinah in gozdovih uporabile več kot 75 milijonov litrov herbicidov oz. defoliantov, s čimer so hotele uničiti pridelavo hrane in učinkovita skrivališča pred letalskimi napadi v obliki goste džungle. Operacija je trajala do leta 1971 in je v manjši meri zajela tudi sosednjo Kambodžo in Laos. Natančne ocene izpostavljenih ljudi, ki so utrpeli posledice, ni. Vietnamska vlada ocenjuje, da je zaradi uporabe herbicidov umrlo ali je bilo poškodovanih okoli 400.000 ljudi, okoli pol milijona otrok pa se je rodilo z razvojnimi nepravilnostmi. Raziskovalci iz Univerze Columbia ocenjujejo, da je vaseh, ki so bile izpostavljene napadom s herbicidi, živelo okoli 4,8 milijonov ljudi, dodatno pa je bilo izpostavljenih še milijon Vietkongovskih vojakov. Vietnamski rdeči križ ocenjuje, da ima vsaj 3 milijone Vietnamcev zdravstvene probleme zaradi izpostavljenosti herbicidom, med katerimi je okoli 150.000 otrok, ki so se rodili z razvojnimi nepravilnostmi.Po poročanju novinarjev naj bi med intervencijo egiptovske vojske v jemenski državljanski vojni prišlo do uporabe kemičnega orožja že na začetku vojne. Leta 1967 naj bi egiptovska vojska izvedla velik napad s kemičnim orožjem, zaradi česar je umrlo najmanj 100 ljudi. Poleg tega naj bi uporabljala tudi živčne pline (najverjetneje sarin), čeprav naj bi v resnici po eni teoriji šlo za organofosfatne pesticide (kot je paration), ki so bili v posodicah, pričvrščenih na ročne granate.
Med iransko-Iraško vojno so iraške sile uporabljale kemično orožje tako proti iranskim silam kot tudi proti kurdskim civilistom. Leta 1981 je Iran prvič poročal o uporabi tovrstnega orožja z iraške strani, tri leta zatem pa so uporabo potrdili še Združeni narodi. Prvotna uporaba v zgodnejših letih vojne je bila zaradi pomanjkljivega znanja premalo učinkovita za odločilne zmage, kar je med ostalim vodilo do žrtev na lastni strani. V poznejših letih vojne je uporaba postala veliko bolj sofisticirana, in sicer so iraške sile proti sprednjim iranskim položajem uporabljale živčne bojne pline (npr. tabun), proti stranskim logističnim področjem pa iperit. Iranska vojska je bila sestavljena predvsem iz mladih, slabo izurjenih in oboroženih, vendar fanatičnih vojakov, imenovanih bassij, ki so bili še posebej izpostavljeni bojnim plinom, zaradi česar so iranske ofenzive spremljale hude izgube. Kljub temu predstavljajo žrtve zaradi kemičnega orožja le 3-5 % vseh žrtev v vojaških spopadih.Leta 1988 so iraške sile uporabile orožje še proti kurdski populaciji (npr. v vasi Halabja), zaradi česar je umrlo okoli 4.000 civilistov. Glede na iranska poročila naj bi bili simptomi in znaki značilni za zastrupitev s cianidi, medtem ko druga poročila omenjajo velike količine iperita in drugih snovi. Britanski znanstveniki so leta 1992 našli sledove sarina, žveplovega iperita in drugih snovi v oblekah in ostankih žrtev ter fragmentih streliva.Iranci so na osnovi omenjenega pokola posneli film, ki je zaradi seznanitve mednarodne javnosti navidez prinesel veliko propagandno zmago. Ironično, zaradi filma je bila s strahotami tovrstnega orožja seznanjena tudi iranska javnost, kar naj bi imelo demoralizacijski učinek na Irance, zaradi česar je leta 1988 Iran zaprosil za mir. V poznejših letih vojne so sicer tudi iranske sile začele razvijati svoje kemično orožje in so ga nekajkrat tudi uporabile (npr. leta 1986 v bojih okoli Basre); do konca vojne so lahko proizvedle živčne bojne pline, fosgen in vodikov cianid.
Leta 1980 je delovna skupina OZN-a pričela s kemičnim razoroževanjem, leta 1984 pa je takratni ameriški predsednik Ronald Reagan pozval k mednarodni prepovedi kemičnega orožja. 1. junija 1990 sta ameriški predsednik George H. W. Bush in sovjetski predsednik Mihail Gorbačov podpisala bilateralno pogodbo o prekinitvi proizvodnje in uničenju zalog kemičnega orožja. Multilateralna Konvencija o kemičnem orožju (CWC) je bila podpisana leta 1993, veljati pa je začela leta 1997. Do sedaj je konvencijo podpisalo 165 držav, med drugim tudi Slovenija.V prvi zalivski vojni je obstajala nevarnost, da bi iraške sile ponovno uporabile kemično orožje. Zaradi tega so se koalicijske sile obsežno pripravljale na morebitni napad; med ostalim je bil vzpostavljen nadzorni in opozorilni sistem, vojaki pa so bili dodatno opremljeni z avtoinjektorji, ki so vsebovali atropin in druge snovi za izničenje učinka živčnih plinov, iz istega razloga pa so preventivno prejeli tablete piridostigmin bromida. Do dandanes ni nobenih dokazov, da bi iraške sile namerno uporabile kemično orožje proti koalicijskim silam. Leta 1996 so ameriške sile uničile skladišče v Khamisiyahu, ki naj bi glede na mnenje ameriškega Ministrstva za obrambo (DoD) vsebovalo več ton sarina. Po drugi zalivski vojni so koalicijske sile našle zastarelo strelivo s kemičnim orožjem, kar je bilo za Petra Hoekstra in Ricka Santoruma, republikanska politika, dokaz, da so ameriške sile našle orožje za množično uničevanje, s tem pa bi bila vojna upravičena. Nasprotno od tega sta David Kay, vodja iraške preiskovalne ekipe, in njegov naslednik, Charles Duelfer, izdala poročilo, po katerem orožje, ki so ga našle koalicijske sile, nikakor ni orožje za množično uničevanje ter da odkritje ne nakazuje na skladiščenje ali razvoj kemičnega orožja v režimu Saddama Husseina. Omenjeno dotrajano strelivo je namreč izviralo še iz časa iransko-iraške vojne, kar pomeni, da ni več predstavljalo nobene nevarnosti; ostale zaloge kemičnega orožja so bile uničene leta 1991 pod nadzorom OZN-a.
Kemični terorizem se lahko definira kot namerna uporaba oziroma grožnja z uporabo strupene kemikalije proti civilnemu prebivalstvu za povzročitev smrti, onesposobitve, ekonomske škode in/ali panike. Med strupene kemikalije lahko štejemo bodisi kemično orožje v pravem smislu, ki je bilo izdelano za povzročitev škode, bodisi običajne industrijske in poljedelske kemikalije, ki so prav tako zelo strupene in nared za takojšnjo uporabo.V primerjavi z bioterorizmom se kemični terorizem razlikuje v več pomembnih stvareh. Poleg očitne razlike, da so kemikalije po navadi umeten proizvod, kar je v nasprotju z biološkim orožjem, ki vključuje žive organizme in njihove produkte, so učinki kemičnega orožja po navadi dramatični in nastanejo hitro, medtem ko je biološko orožje dokaj »zahrbtno«, saj se učinki uporabe začnejo kazati šele po dnevih, tednih ali mesecih. Razlika je tudi v samem temelju uporabe: zaradi zakasnitve izražanja bolezni se lahko samo z grožnjo povzroči paniko in zmedo med prebivalstvom ter močno obremeni zdravstvene ustanove, medtem ko je to pri kemičnem orožju zelo težko oz. skoraj nemogoče doseči brez vidnih posledic, tj. brez žrtev. Samo z dejansko uporabo se lahko doseže rezultat, ki pa je smrt ali onesposobitev kot tudi strah.Začetki kemičnega terorizma segajo v konec druge svetovne vojne, ko je bila ustanovljena judovska skupina morilcev, imenovana »Maščevanje izraelske krvi« (hebrejsko Dahm Y`Israel Nokeam). Trije pripadniki skupine so zastrupili hlebce kruha z arzenikom v vojaškem kompleksu zaporov blizu Nuremberga v Nemčiji, zaradi česar je bilo hospitaliziranih več kot 200 nekdanjih pripadnikov SS-a, vendar ni bilo nobene smrtne žrtve.Leta 1974 so v hišni preiskavi teroristične skupine »Nezemljani Amerike« (angleško Aliens of America), ki je bila med ostalim odgovorna za več umorov, bombnih napadov in podtaknjenih požarov, našli prekurzorske kemikalije za sintezo fosgena in sod z več kot 10 kg vodikovega cianida, sama skupina pa je trdila, da ima v lasti še večjo količino sarina in druge živčne pline.Prvi dejanski teroristični napad s kemičnim orožjem se je zgodil 27. junija 1994, ko je japonski kult Aum Shinrikyo, apokaliptična skupina, ki je verjela v popolno uničenje sveta, izpustila sarin v Matsumotu, zaradi česar je umrlo 7 ljudi, okoli 500 pa jih je bilo poškodovanih. Sledeče leto, 20. marca 1995 je izvedla obsežnejši napad na podzemno železnico v Tokiju, zaradi česar je umrlo 13 ljudi, okoli 1.100 jih je bilo poškodovanih.29. decembra 1999, štiri dni po ruski ofenzivi v Groznyju, so čečenski teroristi sprožili dve bombi s sodoma, napolnjenima s klorom; zaradi vetra ni bilo nobenih žrtev. 26. oktobra 2002 so ruske specialne sile uporabile psihotropni strup (verjetno KOLOKOL-1, aerosoliziran derivat fentanila) med reševanjem talcev v gledališču Dubrovka v Moskvi, zaradi česar je umrlo okoli 40 teroristov in vsaj 120 talcev. Sodeč po javnih anketah je bila večina ruske javnosti sicer zadovoljna s Putinovim odzivom na situacijo ter z vojaško akcijo.Zgodaj v letu 2007 je v Iraku prišlo do številnih bombnih napadov s klorom, zaradi česar je bilo poškodovanih več kot 350 ljudi. Organizatorji napadov naj bi bili povezani s teroristično organizacijo Al Kaida.
Pod izrazom kemično orožje razumemo vse strupene snovi, ki v tarčni populaciji povzročijo poškodbe, onesposobitev ali smrt. Trenutno še vedno ni enotne razdelitve, saj različne literature podajajo različne razdelitve, in med ostalim pogosto prištevajo še zažigalno orožje, kot je napalm, in herbicide oz. defoliante.Kemično orožje se lahko kategorizira na osnovi fizikalnih in kemičnih lastnosti ter toksičnosti in mehanizma delovanja. Tako v prvi vrsti ločimo ubojna in neubojna sredstva, čeprav je ločnica med njimi pogosto nejasna, saj lahko manjši odmerki (subletalne doze) le onesposobijo ali poškodujejo tarčo. V preteklosti so oborožene sile ZDA imele doktrino, po kateri so topniško obstreljevanje zmanjšali v takšnem obsegu, da je pri tem nastala polovica smrtnega odmerka sarina, posledično pa bi bile sovražne sile le onesposobljene; doktrina je bila uvedena zaradi varčevanja s strelivom in ne zaradi humanih načel.Način delovanja označuje vstopno pot strupene snovi, ki poteka največkrat preko dihal (inhalacije) ali kože (dermalnega kontakta), in na ta način doseže krvni obtok. Naslednja razdelitev sloni na zakasnelem času med izpostavitvijo in pojavom učinkov. Hitro delujoči strupi, kot so cianidi in živčni strupi, delujejo skoraj takoj in povzročijo smrt v nekaj minutah, pri počasi delujočih strupih, kot je iperit, pa lahko preteče nekaj ur do pojava resnih poškodb. Toksičnost neke snovi se lahko obravnava kot potrebna količina snovi, ki povzroči določene, škodljive učinke. Nazoren primer je primerjava med fosgenom, za katerega je potrebno več tisoč miligramov na kubični meter, da bi pobil polovico vseh prizadetih oseb, ter sarinom, za katerega je potrebno le nekaj deset miligramov.Perzistentnost oz. obstojnost snovi označuje čas, v katerem sproščena snov ostane v okolju v nevarni obliki. Neperzistentne snovi so večinoma hlapljive in izhlapijo v nekaj minutah do nekaj urah, perzistentne snovi (npr. VX) pa so povečini goste in oljaste snovi, ki lahko ostanejo v okolju od nekaj dni do nekaj tednov. Strupi so lahko prisotni v obliki trdnin, tekočin ali plinov; večina strupov je prisotnih v obliki tekočine, med ostalim tudi živčni plini, ki so pravzaprav le aerosolizirane tekočine.V naslednji tabeli so bojna sredstva razdeljena na glavne razrede:
Vir: Poleg standardnih razredov se med kemično orožje prišteva še razne druge snovi, ki se uporabljajo za različne vojaške namene, in sicer zažigalna sredstva, herbicide, snovi z dimnim učinkom in psihotropne snovi.
Zažigalna sredstva se uporabljajo za uničevanje sovražne žive sile in/ali opreme. Pri uporabi v obliki bomb in topovskih izstrelkov se vžgejo sama, nekatera pa vsebujejo fosfor, ki se vžge ob reakciji s kisikom. Kovinska zažigalna sredstva delimo na sredstva na osnovi magnezija, ki gorijo na slabih 2.000 °C ter na termite oz. termate. Termit je najpogosteje zmes zrnatega aluminija in železovega(III) oksida, ob dodatku drugih materialov pa postane termat, gorijo pa na temperaturi okoli 2.200 °C. Omenjene temperature so zadostne za taljenje železa. Napalm (iz izvorne sestavine natrijevega palmitata) vsebuje želiran bencin, ki je zmes bencina ter zgostitvenega sredstva na osnovi aluminija; gosta zmes se tako prilepi na tarčo in se praktično ne more sprati z vodo. Sredstva z dimnim učinkom so namenjena zakrivanju vojaških enot in opreme. Najpreprostejši načini zakrivanja v preteklosti so bili prah, ki se je dvignil zaradi vozila, ter dim iz gorečega goriva. Pozneje sta se uporabljala beli in rdeči fosfor. Danes se uporabljajo posebne mešanice olja, ki so podobne motornemu olju, vendar brez dodatkov, in se jih lahko polije po razgretih površinah, kot je oklep vozila, ter titanov tetraklorid in klorosulfonska kislina, ki pa sta korozivna.Herbicidi so se uporabljali za uničevanje pridelave hrane in/ali džungle, ki je Vietkongovskim gverilcem nudila učinkovito skrivališče pred letalskimi napad. Najbolj znani herbicidi so t. i. »Mavrični herbicidi«, kot sta Agent Orange in Agent Purple, ki sta zmesi 2,4-diklorofenoksiocetne kisline in 2,4,5-triklorofenoksiocetne kisline. Psihotropne snovi oz. psihogeniki vplivajo predvsem na možgane in vplivajo na obnašanje, zaznavanje in stanje zavesti ter tako onesposobijo tarče. Obstajata dve kategoriji, in sicer depresivi osrednjega živčevja (CŽS), tj. antiholinergiki, kot je 3-kinuklidinil benzilat (BZ), ter stimulanti CŽS, kot je LSD. Depresivi CŽS blokirajo muskarinsko akcijo acetilholina tako periferno kot centralno, in vplivajo na integrativne procese, kot so spomin, reševanje problemov, pozornost in razumevanje, v visokih odmerkih pa povzročajo toksični delirij. Stimulanti CŽS povzročijo pretirano ekscitacijo živčevja, zaradi česar je koncentracija otežena, odločanje in delovanje pa s tem neučinkovita, poleg tega pa pride do sprememb razpoloženja, čustvovanja in zaznavanja (prividi, prisluhi), pojavijo se napadi strahu (panika).
Pri razvoju kemičnega orožja sta pomembni dve stvari, in sicer kompatibilnost z obstoječimi orožni sistemi (npr. granate s kemičnim orožjem in konvencionalne eksplozivne granate se lahko uporablja v enakih topovih) ter nastanek učinkovitega aerosola na mestu uporabe. Najučinkovitejši način uporabe kemičnega orožja je torej razpršenje (disperzija) kemikalije na tarčno območje, kar se lahko doseže s pomočjo eksplozivnih naprav (letalske bombe, topniške granate, rakete, kot je ameriška M55 raketa za živčne pline, kopenske mine in drugi projektili) ter s škropilci (ročni ali pa večje škropilne naprave, nameščene na letala ali helikopterje). V prvi svetovni vojni so Nemci uporabljali predvsem posode, ki so jih namestili v vrsto na frontni črti, nato pa so vsebino (npr. klor) hkrati izpustili, veter pa je v idealnih pogojih odnesel oblak strupenega plina proti sovražnim položajem.
Pritiski javnosti k demilitarizaciji kemičnega orožja so med ostalim vodili k temu, da so v 80-ih letih 30. stoletja razvili novi način uporabe, pri katerem sta v orožnem sistemu dve prekurzorski spojini, ki se tik pred uporabo zmešata skupaj, pri čemer nastane najbolj strupena oblika spojine (npr. VX iz oblike metilfosfonita); to imenujemo tudi binarno kemično orožje. Na ta način je olajšano uničenje orožja, poleg tega pa se strupenost kemikalije ne zmanjša s časom.Po detonaciji naprave nastane primarni oblak strupene kemikalije z aerosolnimi delci v trdnem ali tekočem stanju; učinkovitost nastanka oblaka je odvisna tudi od termičnega delovanja eksplozije na kemikalijo, ki se lahko v znatnem deležu vžge. Oblak se nato posede na tla, na kar vplivajo značilnosti aerosola in vremenski pogoji. Kontaminacija tal ima omejen čas, vendar lahko v tem času pride do poškodb bodisi zaradi neposrednega stika bodisi zaradi stika s sekundarnim oblakom, ki nastane zaradi izhlapevanja (evaporacije) kemikalije iz tal. Kontaminacija se v končni fazi izniči zaradi razgradnje (npr. zaradi termokemičnih procesov, fotokemičnih reakcij zaradi sončne svetlobe in hidrolize z vodo) in/ali razredčitve (dilucije) kemikalije pod mejno koncentracijo (npr. zaradi padavin), ki je še strupena za organizem.Dejavniki, ki vplivajo na razširjanje primarnega oblaka, so spremenljiva smer vetra in hitrosti nad 6 m/s, ki povzročijo razredčenje kemikalije, nizke temperature, tj. pod 0 °C, kar zmanjša izhlapevanje kemikalije, ter precipitacija, ki hidrolizira kemikalijo in spere tako aerosolne delce kot tudi pline iz atmosfere. Nasprotno od tega nevarnost tovrstnih oblakov povečujejo dejavniki, kot so stabilnost zračne mase, tj. nizke hitrosti vetra (pod 3 m/s) in temperaturni obrat oz. inverzija ter temperature nad 20 °C.
Učinki kemičnega orožja so hitri in dramatični, zato so toliko bolj pomembni hitri ukrepi za zaščito civilnega prebivalstva, predvsem v smislu evakuacije napadenega območja, kriznega obveščanja ter vnaprej pripravljen sistem zaklonišč, lahko pa se domačo hišo, ob ustrezni zaščiti (tj. zaprta okna in vrata, zaprtje okenskih in drugih špranj z lepilnim trakom, izključitev prezračevalnega sistema), improvizira v začasno zavetišče. Znak kemičnega napada je navadno veliko število ljudi, ki imajo solzne oči, probleme z dihanjem, krče in/ali motnje koordinacije, prav tako pa sum na napad vzbuja pogin večjega števila ptic, rib in drugih malih živali.Idealen sistem za odkrivanje kemikalije lahko dovolj hitro zazna, potrdi in identificira kemikalijo, kar pa zaradi tehnoloških omejitev še vedno ni popolnoma izvedljivo. Za zaznavanje obstaja mnogo sistemov, od preprostih testnih lističev do zapletenejših mobilnih naprav, ki so predvsem v vojaški uporabi; primer tega je ameriški sistem M21 RSCAAL, ki deluje na osnovi infrardečega (IR) valovanja ter lahko zazna živčne bojne strupe in mehurjevce tudi do 5 km daleč. Potrditev in razpoznava strupa se lahko opravi v premičnih sistemih ali pa v laboratoriju. Slabost tega je nekajdnevna zamuda do izvidov, zato je to rezervirano bolj za analizo napada kot pa za pomoč pri takojšnjem zdravljenju in zaščiti.Med zaščitnimi ukrepi je tako na vojaškem kot tudi na civilnem nivoju pomembna dekontaminacija, saj se s prenosom poškodovancev lahko kontaminirajo čisti prostori v bolnišnicah, kar zmanjša zdravstvene kapacitete. Pri tem se lahko uporabi različna razkužila in druga sredstva (npr. oksidante), od uporabe preprostega mila in vode ter domačega belila do izopropil alkohola in vodikovega peroksida; pri tem je pomembno tudi, da se odstrani vsa morebitno okužena oblačila. Na vojaškem nivoju je potrebna tudi dekontaminacije celotne opreme, od pehotnega orožja do vozil.K osebni fizični zaščiti spadata plinska maska in zaščitno oblačilo. Novejše plinske maske ščitijo posameznika z učinkovitimi filtri, ki imajo dodano aktivno oglje ali druge adsorbense. Zaščitno oblačilo je lahko neprepustno ali pa prepustno, ki je impregnirano s posebno kemikalijo za nevtralizacijo strupa. Obe zvrsti oblečil imata svoje slabosti: v neprepustnem oblačilu se lahko telo pregreje že ob srednje težkih aktivnostih, medtem ko pri prepustnem oblačilu učinek nevtralizacijske kemikalije sčasoma oslabi.
Po ameriškem sistemu je priporočljivo vzpostaviti tri območja za hitro reševanje, in sicer »vroče območje« (angl. Hot Zone), na katerem se je zgodil napad, dekontaminacijsko območje (Decontamination Zone) in podporno območje (Support Zone), kjer se izvaja nujna pomoč in nato transport v bolnišnice.Način izpostavitve in količina strupa sta pomembna pri določanju stopnje kontaminacije. Žrtve, ki so bile izpostavljene plinu, najverjetneje ne bodo kontaminirane z velikimi količinami plina, drugače pa je v primeru tekočih snovi in kondenzacije plina na obleki in koži; strupeni hlapi lahko izhajajo tudi iz izbljuvka. V vroče območje lahko vstopajo le izurjeni in opremljeni posamezniki. Na terenu je pomembno, da se poskuša razpoznati vrsto bojnega strupa (npr. tresenje in krči nakazujejo na živčni strup) ter oceni sistemske zaplete. V dekontaminacijskem območju je treba oceniti način in obseg izpostavitve, odstraniti vso obleko in morebiten nakit ter sprati preostali strup iz kože, lasišča in oči. V primeru zaužitja se ne sme izzvati bruhanja, pač pa mora prizadeti popiti večje količine vode, če je to možno.V podpornem območju se prične prva pomoč in zdravljenje. Poškodovancu se mora najprej zagotoviti ABC življenjske znake (prehodnost dihalne poti, dihanje in srčni utrip). Nadaljnje zdravljenje je odvisno od vrste strupa: simptomatsko zdravljenje zajema npr. nadomeščanje elektrolitov, pri vzročnem oz. etiološkem zdravljenju pa imajo veliki pomen protistrupi oz. antidoti (glej tabelo).
Medical Aspects of Chemical and Biological Warfare, 1997. V: Textbook of Military Medicine - Part I.) Warfare, Weaponry, and the Casualty; urednika Zajtchuk R. in Bellamy R.F. U.S. Army Medical Department, Borden Institute. (angleško)
Kemija (koptsko/egipčansko kēme - (črna) zemlja, grško χημεία: himia - umetnost (predelave) kovin, arabsko الخيمياء: al-kīmiyá - umetnost pretvarjanja) je znanost, ki preučuje sestavo, zgradbo in lastnosti snovi ter spremembe, do katerih pride med kemijskimi reakcijami. Kemija je tudi fizikalna znanost, ki preučuje zgradbo atomov, molekul, kristalov in drugih oblik snovi in energetske spremembe, do katerih pride med kemijskimi reakcijami. Sodobna kemija se je razvila iz alkimije po »kemijski revoluciji« leta 1773. 
Kemija se je sčasoma razdelila na več disciplin, ki jih ni mogoče natančno razmejiti. Mednje spadajo anorganska kemija, ki preučuje snovi neorganskega izvora, organska kemija, ki preučuje organske snovi (kemijo ogljika), biokemija, ki preučuje snovi v živih organizmih, fizikalna kemija, ki preučuje predvsem energetske spremembe ter analizna kemija, ki ugotavlja sestavo in zgradbo neznanih vzorcev. V zadnjih letih so se pojavile tudi zelo specializirane poddiscipline, na primer nevrokemija, ki preučuje kemijo živčnega sistema živali (predvsem človeka).
Kemija je znanost, ki preučuje vzajemno delovanje kemičnih spojin, ki so sestavljene iz atomov, ti pa iz subatomskih delcev: protonov, elektronov in nevtronov. Atomi se spajajo in tvorijo molekule in kristale. Kemijo pogosto imenujemo »osrednja« znanost, ker povezuje druge naravoslovne znanosti, na primer astronomijo, fiziko, ekologijo, biologijo in geologijo.Razvoj kemije sega daleč v zgodovino, v čas pred začetkom alkimije, ki se je več stoletij prakticirala v različnih delih sveta, predvsem na Bližnjem vzhodu. Prvi kemiki so bili verjetno Egipčani, ki so že pred 4000 leti uporabljali kozmetične preparate, ki so bili produkt kemijske sinteze. Do leta 1000 pr. n. št. so stare civilizacije znale pridobivati kovine z rud in izdelovati keramiko, glazure, steklo, barvila in pigmente. Poznale so tudi fermentacijo vina in piva, strojenje usnja, barvanje tkanin in kuhanje mila. 
Stvari, ki nas obdajajo, so takšne zaradi lastnosti snovi, iz katerih so zgrajene: jeklo je trše od železa, ker so v njem atomi povezani v bolj togo kristalno strukturo, les se vname, ker se nad neko temperaturo spontano veže s kisikom iz zraka in tako naprej. Kemične spojine se delijo glede na njihovo zgradbo, agregatno stanje in kemijsko sestavo. Z ugotavljanjem sestave in zgradbe snovi se ukvarja analizna kemija.
Pretvorbo snovi v eno ali več drugih snovi imenujemo kemijska reakcija, ki jo zapišemo s simboli v kemijski enačbi. Število atomov vseh elementov na levi in desni strani enačbe je zaradi zakona o ohranitvi mase. Kemijsko reakcijo običajno spremljajo tudi energetske spremembe, na primer oddajenje in sprejemanje toplote, ki se podrejajo nekim osnovnim pravilom – kemijskim zakonom. 
Kemija je učni predmet na vseh osnovnih in srednjih šolah. Na teh nivojih se poučuje tako imenovana splošna kemija, ki zajema osnovne pojme kemije in spoznavanje orodij in veščin, ki so potrebne za začetek študija kemije na univerzitetnem nivoju. Na najvišjem nivoju se s kemijo ukvarjajo znanstveniki – kemiki, ki so običajno specialisti za eno ali več poddisciplin.
Kemija se je začela verjetno z opazovanjem gorenja, ki je pripeljalo do odkritja keramike, stekla in metalurgije – veščine pridobivanja kovin iz rud. Zaradi pomanjkljivega znanja je ogenj postal tista mistična sila, ki je pretvarjala snov v drugo snov (gorenje lesa, izparevanje vode) in istočasno dajala toploto in svetlobo. Filozofski poskusi, da bi pojasnili, zakaj imajo različne snovi različne lastnosti (barvo, gostoto, vonj...), zakaj obstojajo v treh agregatih stanjih (trdno, tekoče in plinasto) in pri enakih pogojih reagirajo različno, so pripeljali do prvih teorij. Po prvih razlagah so svet sestavljali štirje glavni elementi: voda, ogenj, zemlja in zrak.
Grška atomista Demokrit (470-400 pr. n. št.) in Levkip (prva polovica 5. stoletja pr. n. št.) sta bila prva, ki sta trdila, da so snovi sestavljene iz majhnih nedeljivih delcev – atomov. Zaradi pomanjkanja znanstvenih dokazov je bilo njuno teorijo o obstoju atomov zelo lahko ovreči. Teorija o štirih elementih se je še dolgo obdržala, verjetno tudi zato, ker jo je zagovarjal Aristotel (384 — 322 pr. n. št.). Aristotel je obstoječim štirim elementom dodal še petega – eter – ki je predstavljal božansko silo. Takšno učenje je kasneje sprejela tudi Cerkev. Grški atomizem je v delu De Rerum Natura (O naravi stvari) leta 50 pr. n. št. napisal rimski filozof Tit Lukrecij Kar.
Pohlep po zlatu je pripeljal do postopkov za njegovo rafiniranje. Zaradi pomanjkljivega znanja so bili ljudje prepričani, da je rafiniranje pretvarjanje snovi in ne povečevanje njene čistoče. Mnogi učenjaki tistega časa so bili zato prepričani, da obstoja način, s katerim bi cenene kovine pretvorili v plemenite. Rodila se je alkimija in iskanje kamna modrosti, za katerega so menili, da takšno pretvorbo opravi s preprostim dotikom. Večino takrat znanih metod rafiniranja je v svojem delu Naturalis Historia (Prirodopis) opisal Plinij Starejši.
Mnogi poznavalci trdijo, da so bili prvi kemiki Arabci in Perzijci, ki so v kemijo vpeljali natančno opazovanje in nadziranje eksperimentov ter odkrili mnogo kemičnih spojin. Najvplivnejši islamski kemiki so bili Džabir ibn Hajjan (721-815), v Evropi znan kot Geber, al-Kindi (umrl 873), al-Razi (umrl 925) in al-Biruni (umrl 1048). Geberjeva dela so postala v Evropi znana v 14. stoletju, ko jih je v latinščino prevedel španski kemik psevdo-Geber. Na področju metalurgije so bili v tistem času zelo pomembni indijski alkimisti in metalurgi.V Evropi se je kemija začela razvijati v zgodnjem srednjem veku po več epidemijah kuge. Ljudje so začeli iskati zdravila zanjo in verjeli v obstoj eliksirja življenja oziroma eliksirja večne mladosti, ki ga, tako kot kamna modrosti, niso nikoli odkrili. 
Z alkimijo so se začeli intenzivno ukvarjali tudi zdravniki, med katerimi je najbolj znan Paracelzij (1492-1541). Paracelzij je sicer verjel v teorijo štirih elementov (voda, ogenj, zrak in zemlja), vendar je kljub temu vpeljal novo idejo, da je kozmos sestavljen iz treh duhovnih snovi: živega srebra, žvepla in soli. Te snovi niso bile enostavne snovi, kakor jih pojmujemo danes, pač pa principi, ki so dali predmetom notranje bistvo in zunanjo obliko. Živo srebro je predstavljalo pretvorbeni agens (taljivost in hlapnost), žveplo je predstavljalo povezovalni agens med snovjo in pretvorbo (gorljivost), sol pa je predstavljala agens strjevanja/uresničevanja (stalnost in negorljivost). Sistem, ki je za naše predstave zelo zapleten, najbolje ilustrira naslednji primer: ko kos lesa zgori, produkti gorenja odražajo njegovo sestavo: dim odraža živo srebro, plamen odraža žveplo, pepel pa odraža sol.
Pod vplivom filozofov, med katerimi sta izstopala Francis Bacon (1561 – 1626) in René Descartes (1596-1650), ki so zahtevali v matematiki in drugih znanostih več točnosti in manj predsodkov do znanstvenih opazovanj, je prišlo do znanstvene revolucije, ki se je v kemiji začela z Robertom Boyleom (1627-1691) in njegovim zakonom o obnašanju plinov. Sodobna kemija se je začela z Lavoisierovim (1743-1794) odkritjem zakona o ohranitvi mase leta 1783, Proustovim (1754–1826) zakonom o stalnih masnih razmerjih (1799) in Daltonovo (1766-1844) atomsko teorijo, ki je nastala okrog leta 1800. Zakon o ohranitvi mase in teorija zgorevanja, ki je temeljila predvsem na Lavoisierovih delih, sta kemijo povsem preoblikovali. Lavoisierovi temeljni prispevki h kemiji so bili rezultat njegovih naporov, da rezultate poskusov uskladi s teorijo. Ugotovil je, da je gorenje reakcija s kisikom, s čimer je ovrgel flogistonsko teorijo, vzporedno pa je razvil nov sistem kemijske nomenklature. Arhaični in tehnični jezik kemije je prevedel v nekaj, kar so razumeli tudi manj izobraženi, s čemer se je zanimanje za kemijo močno povečalo. Zaradi teh dosežkov Lavoisier velja za očeta sodobne kemije. Naslednji velik korak v kemiji je naredil Wöhler, ki je odkril in dokazal, da se v laboratoriju lahko proizvedejo tudi snovi, ki so sicer naravni organski proizvodi.Odkrivanje kemičnih elementov, ki je staro toliko kot alkimija, je doseglo svoj višek s periodnim sistemom elementov Dimitrija Mendelejeva (1834-1907) in s kasnejšim odkritjem nekaterih sintetičnih elementov.
Beseda kemija se je uporabljala že v zgodnjem obdobju alkimije, psevdoznanosti, ki je obsegala elemente kemije, metalurgije, filozofije, astrologije, misticizma in medicine. Med manj poučenimi prevleduje mnenje, da je bil njen glavni namen odkriti postopek pretvarjanja svinca in manj plemenitih kovin v zlato.Poreklo besede alkimija je še vedno predmet razprav. Besedo se da zanesljivo slediti do Starih Grkov, nekateri poznavalci pa trdijo, da izhaja iz Egipta. Beseda alkimija naj bi nastala iz besede Hemi ali Kimi, ki je staroegipčansko ime Egipta. Besedo so si kasneje sposodili Stari Grki, od njih pa Arabci, ki so v 7. stoletju osvojili Aleksandrijo. Arabci so ji dodali predpono al-, tako da je nastala beseda الكيمياء - al-kīmiyā, iz nje pa starofrancoska beseda alkemie. 
Egipčanska alkimija (3.000 pr. n. št. – 400 pr. n. št.) formulira prve osnovne teorije, na primer ogdoado (iz grškega ογδοάς – osemkraten). Ogdoada so bili štirje mešani pari ženskih in moških božanstev, ki so predstavljali ženski in moški aspekt enega od štirih konceptov: prvobitne vode (Naunet in Nu), zraka ali nevidnosti (Amunet in Amun), teme (Kauket in Kuk) in večnosti ali neskončega prostora (Hauhet in Huh).
Grška alkimija (332 pr. n. št. – 642); Egipt osvoji Aleksander Veliki in ustanovi Aleksandrijo z največjo knjižnico na svetu, ki postane zbirališče modrecev in učenjakov.
Arabska alkimija (642 - 1200); Aleksandrijo osvojijo Arabci; najpomembnejši kemik je Džabir.
Evropska alkimija (1300 do danes); na arabski alkimiji začne graditi Psevdo-Geber.
Kemija (1661): Boyle objavi klasičen kemijski tekst Skeptični kemik (Sceptical Chymist).
Kemija (1803): Dalton objavi svojo Atomsko teorijo (Atomic Theory).Alkimisti so sami sebe imenovali kemik, z besedo alkimija pa so imenovali »umetnost, ki so jo gojili«.
Definicije kemije so se v preteklosti večkrat spremenile, predvsem zaradi novih odkritij in novih teorij, ki so nastale na osnovi teh odkritij. Nekateri znani kemiki so uporabljali naslednje definicije kemije: 
Alkimija (330) – preučevanje sestave voda, nastajanja, rasti, združevanja, ločevanja, izhajanja duha iz teles in vezanje duha v telesa (Zosimos iz Panopolisa).
Kimija (1663) – znanstvena umetnost, s katero se lahko telesa raztopi, izvleče iz njih različne snovi, jih ponovno združi in poveča njihovo popolnost (Glaser).
Kemija (1730) – umetnost razstavljanja zmesi, spojin in agregatnih teles v njihove principe in sestavljanje takšnih teles iz njihovih principov (Stahl).
Kemija (1837) – znanost, ki preučuje zakone in učinke molekularnih sil (Dumas).
Kemija (1947) – znanost, ki preučuje snovi, njihovo zgradbo, lastnosti in reakcije, ki jih spremenijo v druge snovi (Pauling).
Atom je osnovna gradbena enota kemičnega elementa. Atom je skupek snovi, sestavljene iz atomskega jedra, ki vsebuje pozitivno naelektrene protone in nevtrone, ki so brez naboja, ter negativno naelektrenih ov v elektronskem oblakau, ki vzpostavlja ravnotežje pozitivno nabitemu jedru. Atom je električno nevtralen in je nosilec nekaterih kemičnih lastnosti elementa, na primer elektronegativnosti, ionizacijskega potenciala, oksidacijskih stanj, koordinacijskega števila in vrste kemijskih vezi, na primer kovinske, ionske in kovalentne vezi.
Je čista snov, ki jo s kemijsko reakcijo ne moremo razgraditi na enostavnejše snovi. Vseh elementov je 116, od tega je 92 naravnih, ostali pa so umetno pridobljeni. Kemični element ali prvina je določen s številom protonov v jedru njegovega atoma. To število imenujemo atomsko število elementa. Primer: vsi atomi s šestimi protoni v jedru so atomi kemičnega elementa ogljika, vsi atomi z 92 protoni v jedru pa so atomi elementa urana. Nekateri elementi imajo izotope, ki se med seboj razlikujejo po številu nevtronov. 
Najbolj prikladen pregled kemičnih elementov je periodni sistem elementov, v katerem so elementi razvrščeni po naraščajočih atomskih številih. Elementi so razporejeni v kolone (skupine) in vrstice (periode), odviso od tega, ali imajo podobne kemične lastnosti ali sledijo nekaterim trendom lastnosti, na primer atomskega polmera, elektronegativnosti itd. 
Elementi so lahko razvrščeni tudi drugače, na primer po abecedi, simbolih, atomskem številu itd.
Spojina je snov, ki je sestavljena iz natančno določenega razmerja najmanj dveh kemičnih elementov. Elementi in njihovo razmerje določajo njeno sestavo, notranjo organizacijo atomov in njene kemične lastnosti. Voda, na primer, je spojina, ki vsebuje vodik in kisik v razmerju 2:1. Kisikov atom je vezan med obema vodikovima atomoma, kót med njimi pa meri 104,5°. Spojine nastanejo in se spreminjajo s kemičnimi reakcijami.
Kemična snov je vrsta snovi, ki ima točno določeno sestavo ter fizikalne in kemične lastnosti. Zmes snovi, elementov in spojin v strogem pomenu besede torej ni kemična snov. Večina homogenih snovi, s katerimi se srečujemo v vsakdanjem življenju, na primer zrak, morska voda in zlitine, so pravzaprav zmesi. 
Kritičen del kemijskega jezika je poimenovanje snovi – kemijska nomenklatura. V preteklosti je mnogo snovi dobilo ime po svojem odkritelju, kar je pogosto pripeljalo do zmede in težav. Današnji standardizirani sistem poimenovanja, ki ga je zasnovala IUPAC, omogoča nedvoumno poimenovanje katere koli snovi iz milijonske množice znanih snovi. Organske spojine se poimenujejo skladno z nomenklaturo organske kemije, anorganske spojine pa skladno z nomenklaturo anorganske kemije.CAS (Chemical Abstracts Service), oddelek Združenja ameriških kemikov (American Chemical Society), je ločeno od IUPAC razvil svoj sistem označevanja, v katerem ima vsaka kemična snov svojo karakteristično registracijsko številko, imenovano CAS registracijska številka.
Molekula je najmanjši nedeljivi delec čiste kemične snovi, ki ima značilne kemične lastnosti, se pravi, da z drugimi kemičnimi snovmi reagira z značilnimi kemičnimi reakcijami. Molekule so električno nevtralne. Za molekule s kovalentno vezjo to pomeni, da imajo vsi valenčni elektroni svoje pare, nevezni elektroni pa so parni. 
Ena od glavnih značilnosti molekule je njena geometrija, ki jo običajno imenujemo molekularna struktura. Strukture dvoatomnih, troatomnih ali štiriatomnih molekul so enostavne: linerane, kotne, piramidalne itd., stukture večatomnih molekul z več kot šestimi atomi (več elementov) pa so lahko ključnega pomena za njene kemične lastnosti.
Mol je količina kemične snovi, ki vsebuje toliko osnovnih enot (atomov, molekul ali ionov), kot jih vsebuje 0,012 kg ogljika 12C. Ogljik mora biti nevezan in v svojem osnovnem stanju. To število osnovnih enot se imenuje Avogadrovo število in je določeno empirično. Njegova trenutno veljavna vrednost je 6,02214179(30)×1023 mol−1 (CODATA, 2007). Mol je običajno absolutno število brez enote, ki se lahko uporablja za vse vrste osnovnih delcev, čeprav je praviloma omejeno na subatomske, atomske in molekularne strukture. 
Število molov snovi v enem litru raztopine je molarnost. Molarnost je osnovna enota za izražanje koncentracije raztopin v fizikalni kemiji.
Ion je delec, ki nastane, če atom ali molekula izgubi ali dobi enega ali več elektronov. Pozitivno nabiti ioni, na primer Na+, so kationi, negativno nabiti ioni, na prmer Cl-, pa anioni. Ioni lahko tvorijo kristalno rešetko nevtralnih soli, na primer natrijevega klorida (NaCl). Dvo ali večatomni ioni, na primer OH- in PO43- v kislo-bazičnih reakcijah ne razpadejo.
Kemične snovi se pogosto lahko razvrstijo na kisline in baze. Razvrstitev temelji na kemijskih reakcijah, v katerih pride med kemičnimi spojinami do izmenjave protonov (H+). Ameriški kemik Gilbert Newton Lewis je pojma kislina in baza razširil, tako da tovrstne reakcije niso več omejene samo na vodne raztopine. V njegovem konceptu je pri teh reakcijah ključna izmenjava naboja. Za razvrščanje snovi v kisline in baze obstoja še nekaj drugih kriterijev.
Faza snovi je definirana kot vsak homogen, fizično ločen del sistema, ki je od drugih delov sistema ločen z mejno površino – fazno mejo. Faze so npr. led, voda in vodna para, ki so ločene z jasnimi faznimi mejami - mejnimi ploskvami ledu in gladino vode. Faza snovi je torej definirana kot niz stanj kemičnega sistema, ki ima pri nekih pogojih, na primer pritisku in temperaturi, podobne lastnosti. Za fazo značilne fizikalne lastnosti so npr. kristalna zgradba, gostota in lomni količnik. 
Prehod iz ene faze v drugo se imenuje fazni prehod ali fazna sprememba. Fazni prehod je pogojen z izmenjavo energije, ki je potrebna za prestrukturiranje sistema. Za fazno spremembo je značilna nezvezna sprememba ene ali več fizikalnih lastnosti, npr. specifične toplote. Faze je včasih težko razločiti, ker prehod med njimi ni diskreten, ampak zvezen. V takšnih primerih govorimo o nadkritičnem stanju snovi. 
Termodinamsko stanje, opredeljeno s temperaturo in pritiskom, pri katerem tri faze soobstojajo v termodinamskem ravnovesju, imenujemo trojna točka. Trojna točka vode, v kateri soobstojajo vodna para, tekoča voda in led, je pri temperaturi 273,16 K (0,01 °C) in tlaku 611,73 Pa (približno 0,6 % normalnega zračnega tlaka).
Najpogostejši primeri faz so trdno, tekoče in plinasto agregatno stanje iste snovi, mnoge snovi pa imajo tudi več trdnih faz. Takšno je npr. železo, ki ima pri različnih temperaturah in pritiskih različne kristalne strukture: α, β, γ in δ-železo. Manj znane faze so plazma, Bose-Einsteinov kondenzat in fermionski kondezati ter paramagnetne in feromagnetne faze magnetnih snovi. Poleg trodimenzionalnih sistemov obstojajo tudi dvodimenzionalni sistemi, ki so zelo pomembni v biologiji.
Pojem oksidacije in redukcije je povezan s sposobnostjo atoma, da odda in sprejme elektrone. Oksidacija je oddajenje elektronov, snov, ki elektrone oddaja, pa je reducent. Redukcija je sprejemanje elektronov, snov, ki sprejema elektrone, pa je oksidant. Značilna redoks reakcija je gorenje. Oksidacija in redukcija sta najbolje definirani s spremembo oksidacijskega stanja.
Kemijska vez je pojem, ki je potreben za razumevanje, kako se atomi povezujejo v molekule. Kemijsko vez si najlaže predstavljamo kot večpolno ravnotežje med pozitivnimi naboji atomskih jeder in negativnimi naboji, ki nihajo okoli njih. Kemijska vez ni samo preprost privlak in odboj, ker je razpoložljivost elektrona, da se veže na drug atom, odvisna od energij in njihovih porazdelitev. Vzajemno delovanje teh vplivov je tisto, kar povezuje atome v molekule ali kristale. 
Za napovedovanje sestave in zgradbe večine preprostih molekul zadostujejo valenčna teorija vezi, model odboja orbital valenčnih elektronskih parov (VSEPR) in koncept oksidacijskega stanja. Na podoben način se s klasično fiziko lahko predvidi zgradbo mnogih ionskih molekul. Za bolj zapletene spojine, na primer kovinske komplekse, valenčna teorija vezi odpove. Za takšne spojine so potrebni drugačni pristopi, ki temeljijo na principih kvantne kemije, npr. na teoriji molekularnih orbital.
Kemijska reakcija je pojem, ki je povezan s spremembo kemične snovi zaradi vzajemnega vpliva druge snovi ali ene od oblik energije. Kemijska reakcija je lahko naravna ali umetna, izvedena v laboratoriju v laboratorijski posodi. Rezultat kemijske reakcije je lahko nastanek nove molekule, razpad molekule na dve ali več manjših molekul ali prerazporeditev atomov znotraj iste molekule ali med molekulami. V kemijski reakciji pride običajno do pretrganja starih in tvorbe novih kemijskih vezi. Najpogostejše reakcije so npr. oksidacija, redukcija, disociacija, nevtralizacija itd.
Kemijsko reakcijo lahko simbolično prikažemo s kemijsko enačbo. V nejedrskih reakcijah mora biti število atomov vseh elementov na obeh straneh enačbe enako. V jedrskih reakcijah mora biti enako tudi število subatomskih delcev, se pravi protonov, nevtronov in elektronov. Kemijska enačba, ki izpolnjuje navedene pogoje, je urejena.
Niz zaporednih osnovnih kemijskih reakcij, ki na koncu pripeljejo do reorganizacije kemjskih vezi, imenujemo reakcijski mehanizem. Kemijska reakcija poteka v več zaporednih korakih, ki imajo različne hitrosti, vmesni produkti pa so različno obstojni. Z reakcijskim mehanizmom lahko razložimo kinetiko reakcije in relativno sestavo reakcijske zmesi. Za določanje oziroma predvidevanje reakcijskih mehanizmov velja nekaj izkustvenih pravil, na primer Woodward-Hoffmannovih pravil.
Bolj stroga definicija kemijske reakcije pravi, da je to proces, katerega rezultat je vzajemna pretvorba kemičnih snovi. Po tej definiciji so reakcije lahko osnovne ali stopenjske, definicija pa zajema tudi vzajemne pretvorbe konformacijskih izomerov.
V kemiji je energija lastnost snovi, ki je posledica njene atomske oziroma molekularne zgradbe, v katero spadajo molekularna geometrija ter elektronska in kristalna struktura. Med kemijsko spremembo pride do spremembe vsaj ene od teh struktur, zato pride tudi do spremembe energije snovi. Nekaj energije se lahko z reaktantov prenese na okolico kot toplota ali svetloba, tako da imajo produkti reakcije manjšo energijo kot reaktanti. Takšne reakcije imenujemo eksotermne reakcije. Reakcije, pri katerih je končno stanje energije višje od začetnega, imenujemo endotermne reakcije.
Kemijska reakcija se ne more začeti, dokler reaktanti ne dosežejo nekega energetskega praga, ki ga imenujemo aktivacijska energija. Hitrost kemijske reakcije pri neki temperaturi T je z aktivacijsko energijo E povezana z Boltzmanovim populacijskim faktorjem e-E/kT, ki je verjetnost, da ima molekula pri dani temperaturi energijo, ki je večja ali enaka aktivacijski energiji E. Ta eksponentna odvisnost je znana kot Arrheniusova enačba. Aktivacijska energija, ki je potrebna za začetek reakcije, je lahko dovedena v obliki svetlobe, toplote, električne energije ali mehanske energije v obliki ultrazvoka.Z energijo je povezan pojem proste energije, v katero je vključena tudi entropija, ki je zelo uporabna za napovedovanje izvedljivosti reakcije in določanje kemijskega ravnotežja. Reakcija je izvedljiva samo takrat, kadar je celotna sprememba Gibbsove proste energije negativna (ΔG≤0). Če je ΔG=0, pravimo, da je reakcija v ravnotežju.
Možna energetska stanja elektronov, atomov in molekul so omejena in določena s pravili kvantne mehanike. Za atome in molekule, ki so v višjih energetskih stanjih, pravimo, da so vzbujeni. Atomi in molekule v vzbujenih stanjih so praviloma bolj reaktivni, kar je še kako pomembno za začetek in potek kemijske reakcije. 
Od energije snovi in njene okolice je odvisna tudi faza snovi: če so medmolekularne sile takšne, da jih energija iz okolice ne more premagati, bo snov ostala v takšni fazi, v kakršni je. Primer: voda (H2O) je pri sobni temperaturi tekoča, ker so njeno molekule povezane z dovolj močnimi vodikovimi vezmi. Vodikov sulfid (H2S), ki ima zelo podobno zgradbo molekule, je pri sobni temperaturi in standardnem pritisku plin, ker so interakcije med dipoli molekul šibke. 
Prenos energije z ene kemijske snovi na drugo je odvisen od velikosti kvanta energije, ki ga snov emitira. Prenos energije z ene snovi na drugo je običajno bolj enostaven zaradi fononov – kvantizirane vibracijske in rotacijske energije v sicer togi kristalni mreži. Fononi imajo mnogo manjšo energijo kot fotoni, zato se med snovmi prenašajo laže kot fotoni in druge oblike energije elektronov. Primer: ultravijolično elektromagnetno sevanje se z ene snovi na drugo prenaša mnogo teže kot toplotna ali električna energija.Obstoj značilnih energetskih nivojev kemičnih snovi je uporaben za njihovo identifikacijo z analizo spektralnih črt, ki jo imenujemo spektralna analiza. V kemiji se najpogosteje uporabljajo infrardeča (IR) in mikrovalovna (MV) spektroskopija, jedrska magnetna resonanca (JMR) in elektronska spinska resonanca (ESR). Spektroskopija je uporabna tudi za ugotavljanje kemične sestave oddaljenih objektov, na primer zvezd in galaksij.
Kemijske reakcije se podrejajo določenim zakonom, med katerimi so najpomembnejši
Avogadrov zakon (1811), ki pravi, da enaki volumni idealnih plinov pri enaki temperaturi in pritisku vsebujejo enako število delcev.
Beer-Lambertov zakon, ki povezuje absorpcijo svetlobe z lastnostmi snovi, skozi katero potuje.
Hessov zakon, ki pravi, da sprememba energije v kateremkoli fizikalnem ali kemijskem procesu ni odvisna od poti, po kateri proces poteka, ampak samo od začetnega in končnega stanja.
Zakon o ohranitvi energije, ki je pripeljal do pomembnih pojmov kemijskega ravnotežja, termodinamike in kemijske kinetike.
Zakon o ohranitvi mase; sodobna fizika trdi, da je masa pravzaprav konservirana energija in da sta masa in energija med seboj povezani.
Kemija je zaradi večje razdeljena na več logičnih poddisciplin. Nekatere poddiscipline se prekrivajo in dopolnujejo, večina pa se še naprej deli na množico specializiranih področij kemije.
Analizna kemija z analiziranjem vzorcev snovi ugotavlja njeno kemično sestavo in zgradbo.
Biokemija preučuje kemikalije, kemijske reakcije in interakcije, ki se dogajajo v živih organizmih. Biokemija je tesno povezana z organsko in medicinsko kemijo, nevrokemijo ter molekularno biologijo in genetiko.
Anorganska kemija preučuje lastnosti in reakcije anorganskih spojin. Na mnogih področjih, predvsem na področju organskih kovinskih spojin, se kljub navidezni nezdružljivosti prekriva tudi z organsko kemijo.
Kemija materialov se ukvarja s pripravo, karakteriziranjem in razumevanjem snovi in preučevanjem njene uporabnosti.
Nevrokemija preučuje snovi, ki so povezane z živčnim sistemom, med katere spadajo transmiterji, peptidi, proteini, lipidi, sladkorji in nukleinske kisline, njihove vzajemne vplive in pravila, ki veljajo za vzpostavljanje, vzdrževanje in prilagajanje živčnega sistema.
Jedrska kemija preučuje nastajanje atomskih jeder iz subatomskih delcev. Obsežno področje jedrske kemije je jedrska transmutacija, ki preučuje pretvarjanje kemijskih elementov in njihovih izotopov v druge elemente, do katerega pride med jedrskimi reakcijami.
Organska kemija preučuje zgradbo, lastnosti, sestavo, reakcijske mehanizme in reakcije organskih spojin. Organske spojine so vse spojine, katerih osnova je skelet ogljikovih atomov.
Fizikalna kemija preučuje fizikalne in druge temeljne osnove kemijskih sistemov in procesov, predvsem področje energije in dinamike teh procesov. Najpomembnejša področja fizikalne kemije so kemijska termodinamika, kemijska kinetika, elektrokemija, statistična mehanika in spektroskopija. Fizikalna kemija se v mnogočem prekriva z molekularno fiziko. Povezana je s kvantno in teoretično kemijo, razlikuje pa se od kemijske fizike.
Teoretična kemija preučuje kemijo s temeljnim teoretičnim sklepanjem, običajno v okviru matematike in fizike. Področje, ki se ukvarja s kvantno mehaniko, se imenuje kvantna kemija. Teoretična kemija se je zelo razvila po drugi svetovni vojni, predvsem zaradi naglega razvoja računalnikov in računalniških programov. Teoretična kemija se na teoretičnem in eksperimentalnem področju prekriva s fiziko kondenzirane snovi in molekularno fiziko.

Kufu, s celim imenom Knum Kufu, bolj znan po grškem imenu Keops, je bil staroegipčanski faraon iz Četrte dinastije, ki je vladal v obdobju zgodnjega Starega kraljestva v 26. stoletju pr. n. št. Bil je drugi vladar Četrte dinastije, ki je nasledil morebitnega očeta, faraona Sneferuja. Na splošno velja, da je dal zgraditi Veliko piramido v Gizi, eno od sedmih čudes antičnega sveta. Drugi vidiki njegove vladavine so slabo dokumentirani.Edini popolnoma ohranjeni Kufujev portret je 8 cm visoka slonokoščena figurica, odkrita leta 1903 v ruševinah templja iz kasnejšega obdobja v Abidosu. Vsi drugi odkriti reliefi in kipi so v fragmentih, mnogo njegovih zgradb pa je izgubljenih. Vse znanje o njem izvira iz napisov v njegovi nekropoli v Gizi in kasnejših dokumentov. Kufu je na primer glavna oseba v Westcarjevem papirusu iz Trinajste dinastije.Večino dokumentov, ki omenjajo Kufuja, so napisali egipčanski in grški zgodovinarji okoli leta 300 pr. n. št. Kufu je v njih predstavljen protislovno: medtem ko se je njegova kulturna dediščina ohranjala tako v Starem kot Novem kraljestvu, ga Maneton, Diodor in Herodot predstavljajo zelo negativno. Zaradi teh opisov je slika Kufujeve osebnosti še vedno nejasna.
Kufujevo ime je bilo posvečeno bogu zemlje Hnumu, kar morda kaže na naraščanje Hnumove priljubljenosti in verskega pomena. Več kraljevskih in verskih naslovov, uvedenih v tem času, morda kaže, da so egipčanski faraoni poskušali poudariti svoje božansko poreklo in položaj z izbiranjem uradnih kartušnih imen po določenih bogovih. Kufu je nase morda gledal kot na božanskega stvarnika, se pravi, da si je pripisal vlogo, ki jo je imel bog Hnum kot bog zemlje, stvaritve in rasti in je zato bogovo ime povezal s svojim. Kufujevo ime pomeni »Hnum me ščiti«.Zanimivo je, da je faraon uporabljal dve zazličici svojega rojstnega imena: Hnum-kuf  in Kufu. Prva (popolna) različica jasno kaže Kufujevo versko privrženost Hnumu, druga (krajša) različica pa tega ne kaže. Zakaj je faraon uporabljal krajšo različico, v kateri ni Hnumovega imena in njegove povezave s tem bogom, ni znano. Mogoče je, da krajša različica imena ni pomenila povezave z nobenim bogom.Kufu je dobro znan po njegovem heleniziranem imenu Keops (grško Χέοψ, Heops) in manj znan po drugem heleniziranem imenu Súfis (grško Σοῦφις). Redka različica imena, ki jo je uporabljal Jožef Flavij, je Sofe (grško Σόφε). Arabski zgodovinarji, ki so pisali zgodbe o Kufuju in piramidah v Gizi, so ga imenovali Saurid ali Salhuk.
Sneferujevo očetovstvo ni povsem dokazano. Večina egiptologov je prepričana, da je bil Sneferu Kufujev oče, vendar le zato, ker so zgodovinarji ugotovili, da je prestol lahko nasledil samo vladarjev najstarejši sin ali izbrani potomec.Leta 1925 so vzhodno od Keopsove piramide odkrili grobnico kraljice Hetepheres I. (G 7000x), v kateri je bilo več dragocenih grobnih pridatkov in več napisov, na katerih je naslovljena z Mut-nesut – kraljeva mati. Ob naslovu je ime faraona Sneferuja. Iz napisa je bilo sprva povsem jasno, da sta bila Sneferu in Hetepheres mož in žena in Kufujeva starša. Kasneje se je v to domnevo začelo dvomiti, ker Hatepheres nikjer naslovljena s Hemet-nesut – kraljeva žena. Naslov je bil nepogrešljiv za potrditev njenega kraljevskega položaja. Hetepheres je imela namesto naslova faraonove žene naslov Sat-netjer-khetef – hčerka njegovega božanskega telesa, se pravi kraljeva biološka hčerka. Rezultat teh sklepanj je trenutno veljavno mnenje, da Kufu morda ni bil Sneferujev biološki sin, ampak je položaj sina dobil s Sneferujevo poroko. Kufujev visok položaj je bil zagotovljen s položajem njegove matere kot hčerke živega boga. To teorijo podpira dejstvo, da je bila Kufujeva mati pokopana v bližini svojega sina in ne v nekropoli njenega moža, kot bi pričakovali.
Kufujeva družina je bila zelo velika. Na družinskem drevesu so omenjeni samo dokazani družinski člani.
Sneferu, zelo verjetno oče, morda samo očim, slaven faraon in graditelj piramid.
Hetepheres I., zelo verjetno Kufujeva mati in zagotovo Sneferujeva žena.Soprogi:
Henutsen, druga Kufujeva žena, omenjena na slavni Inventarni steli.Bratje in sestre:
Kavab, najverjetneje najstarejši sin in kronski princ, ki je umrl pred Kufujem in ga zato ni nasledil.
Baufra, morda Kufujev sin, ker ni potrjen na nobenem arheološkem ali v primarnem viru; znan samo iz mnogo kasnejših dokumentov.
Dolžina Kufujeve vladavine ni natančno določena, ker so primarni viri redki, kasnejši pa protislovni. Torinski seznam kraljev iz Devetnajste dinastije mu pripisuje 23 let vladanja. Starogršji zgodovinar Herodot mu pripisuje 50 let, Maneton pa celo 63 let vladanja. Oba zadnja podatka se štejeta za pretiravanje ali napačno tolmačenje starih podatkov.Primarni viri vsebujejo tri ključne podatke. Enega od njih so odkrili v oazi Dahla v Libijski puščavi. Kufujevo serek ime je vklesano v skalnem napisu, ki poroča o »Mefat – potovanju v letu po 13. štetja živine pod Hor-Medžedujem«. Drug vir je v razbremenilni komori nad pogrebno komoro v Keopsovi piramidi. Na enem od napisov je omenjena skupina delavcev, imenovana »Kufujevi prijatelji« s pripisom »v letu 17. štetja živine«. Slednji podatek je dvoumen, ker se ne ve, ali gre za štetje živine vsaki dve leti ali ga je treba jemati dobesedno.  Tretji podatek o dolžini vladanja izvira iz Vadi al-Jarfa. Napis opisuje prihod kraljevih ladij z dragoceno rudo in turkizi v »letu po 13. štetju živine po Hor-Medžedu«. Kufujevo najvišji znan in zanesljiv datum je »leto po 13. štetju živine«.Sodobni egiptologi, ki poskušajo rešiti uganko resnične dolžine Kufujeve vladavine, so se usmerili proti Sneferuju, ko je bilo štetje živine vsako drugo leto njegove vladavine. Štetje živine je bil gospodarski dogodek, ki je služil pobiranju davkov v celotnem Egiptu. Novejše ocene dokumentov in Kamna iz palerma kažejo, da se je tudi med Kufujevo vladavino živina štela vsaki dve leti.Egiptologi, med njimi Thomas Schneider, Michael Haase in Rainer Stadelmann, se sprašujejo, ali je sestavljalec Torinskega seznama kraljev upošteval, da se je v prvi polovici Starega kraljestva živina štela vsaki dve leti, ker so se med vladavino Devetnajste dinastije davki pobirali vsako leto. Iz vseh omenjenih dokumentov je moč sklepati, da je Kufu vladal 26 ali 27 let, ali morda več kot 34 let, če so bila štetja živine vsaki dve leti. Če sestavljalec Torinskega seznama kraljev ni upošteval dveletnega štetja živine, bi to pomenilo, da je vladal 46 let.
Kufujeve politične dejavnosti v Egiptu in izven njega so omenjene samo na nekaj mestih. Dejavnosti v Egiptu so dokumentirane na več napisih na zgradbah in kipih. Njegovo ime se pojavlja v napisih v El Kabu in na Elefantini in v lokalnih kamnolomih v Hatnubu in Vadi Hammamatu. V Sakari so odkrili dva kipca boginje Bastet, izdelana iz terakote. Na njunih podstavkih je zapisano Kufujevo Horovo ime. Kipca sta verjetno iz Kufujevega obdobja.
V Vadiju Maghara na Sinaju je skalni napis, na katerem je Kufu upodobljen z dvojno krono. Kufu je poslal na Sinaj več odprav z nalogo, da odkrijejo nahajališča bakrove rude in turkiza. Na mogočnih reliefih na Sinaju so razen njega upodobljeni tudi Sekemket, Sneferu in Sahure, ki so tudi iskali obe dragoceni surovini. Kufu je imel trgovske stike z Biblosom, kamor je poslal več odprav, ki naj bi bakreno orodje in orožje menjavale za dragocen les libanonske cedre. Les je bil pomembno gradivo za velike in stabilne pogrebne ladje. Ladje, odkrite ob Veliki piramidi, so bile resnično izdelane iz cedrovine.
Nove dokaze o političnih dejavnostih med Kufujevo vladavino so odkrili na mestu nekdanjega pristanišča Vadi Al Jarf na obali Rdečega morja vzhodno od Egipta. Prve ostanke pristanišča sta že leta 1823 izkopala John Gardner Wilkinson in James Burton. Izkopavanja sta kmalu opustila in najdišče je odšlo v pozabo. Izkopavanja sta leta 1954 nadaljevala francoska znanstvanika François Bissey in René Chabot-Morisseau, vendar je njuno delo leta 1956 prekinila Sueška kriza. Junija 2011 je ekipa francoskih arheologov pod vodstvom Pierrea Talleta in Gregoryja Marouarda in organizacijo Francoskega inštituta za orientalsko arheologijo (IFAO) ponovno začela delo na omenjenem najdišču in med drugim odkrila zbirko več sto papirusnih fragmentov.Deset papirusov je bilo zelo dobro ohranjenih. Večina dokumentov je bila iz 27. leta Kufujevega vladanja in opisuje, kako je centralna državna uprava poslala hrano in potrebščine mornarjem in pristaniškim delavcem. Datiranje teh pomembnih dokumentov so omogočile fraze, značilne za obdobje Starega kraljestva, in dejstvo, da so bila pisma faraonu naslovljena z njegovim Horovim imenom. Takšno naslavljanje je bilo značilno za žive vladarje, ker so jih po smrti naslavljali s prestolnim ali rojstnim imenom. Zlasti zanimiv dokument je dnevnik uradnika Merererja, ki je sodeloval pri gradnji Velike piramide. Dnevnik je znanstvenikom omogočil rekonstrukcijo treh mesecev njegovega življenja in dal vpogled v vsakdanje življenje prebivalcev v času Četrte dinastije. Papirusi so najzgodnejši primerki natisnjenih papirusov, ki so jih do zdaj odkrili v Egiptu. Drug napis, ki so ga odkrili na apnenčastem zidovju pristanišča, omenja načelnika kraljevih pisarjev Iduja, ki je nadziral razdeljevanje dobrin.Na enem od masivnih blokov je tudi kartuša s Kufujevim imenom. Pristanišče je bilo strateško in gospodarsko pomembno, ker so ladje iz njega prevažale dragocene turkize in bakrovo rudo z južne konice Sinajskega polotoka. Na fragmentih papirusov je več seznamov dobavljenih živil. Na njih je omenjeno tudi pristanišče na zahodni obali Sinajskega polotoka, kjer je Gregory Mumford leta 1960 odkril starodavno trdnjavo Tell Ras Budran. Papirusi in trdnjava skupaj odkrivajo od davnine utečeno trgovsko pot preko Rdečega morja, najstarejšo arheološko dokazano pomorsko pot v Starem Egiptu. Pristanišče bi lahko bilo tudi eno od pristanišč, iz katerega so izplule odprave v razvpito zlato deželo Punt.
Edina Kufujeva tridimenzionalna podoba je majhen in dobro ohranjen slonokoščen kipec, znan kot Kufujev kipec. Faraon je upodobljen sedeč na prestolu z nizkim naslonjalom in  rdečo krono Spodnjega Egipta. Levo od kolen je ohranjeno njegovo Horovo ime Medžeduis, na desni strani pa je fragment kartuše z imenom Hnum-Kuf. V levi roki drži cepec, desna roka pa počiva na desni nogi. Kipec je leta 1903 našel Flinders Petrie pri Kom El Sultanu pri Abidosu. Kipec je bil brez glave, ki se je po Petriejevem mnenju izgubila med izkopavanjem. Ko je Petri prepoznal pomen najdbe, je ustavil vsa druga dela in obljubil nagrado vsakemu, ki bi našel manjkajočo glavo. Tri tedne kasneje so glavo našli po intenzivnem sejanju globljih plasti ruševin. Kipec je restavriran in na ogled v Egipčanskem muzeju v Kairu. Večina egiptologov verjame, da je kipec izviren, drugi, med njimi tudi Zahi Hawass, pa domnevajo, da je umetniška reprodukcija iz Šestindvajsete dinastije. Hawass dvom utemeljuje z dejstvom, da v Kom El Sultanu in Abidosu niso izkopali nobene zgradbe, ki bi bila zanesljivo datirana v Četrto dinastijo. K temu dodaja, da je Kufujev obraz neobičajno čokat in okrogloličen in brez čustev. Stilistiko obraza primerja s kipi faraonov iz Kufujevega obdobja, na primer Sneferuja, Kefrena in Menkaureja. Obrazi teh treh faraonov so lepi, vitki in prijazni, kar je jasen dokaz idealiziranja, ki ni temeljilo na resničnosti. Kufujev obraz na slonokoščenem kipcu zgleda, kot da umetnika nista kdo ve kako skrbela niti profesionalnost niti prizadevnost. Hawass je prepričan, da faraon ne bi nikoli dovolil, da ga upodobijo tako površno. In ne nazadnje se prestol, na katerem faraon sedi, ne ujema z umetniškim slogom katerega koli artefakta iz Starega kraljestva. V tem obdobju so imeli prestoli višja naslonjala, ki so segala do vratu faraonov. Zadnji dokaz, da je kipec reprodukcija, je cepec nehenekh  v njegovi levi roki, ker se je cepec kot ceremonialna insignija pojavil šele v Srednjem kraljestvu. Zahi Hawass zato zaključuje, da je bil kipec izdelan morda kot amulet ali idol za srečo za prodajo pobožnim meščanom.
Trditev, da je majhen slonokoščen kipec edina Kufujeva podoba, ni povsem točna. Med izkopavanji v Sakari leta 2001 in 2003 so odkrili kip iz terakote, ki prikazuje boginjo levinjo, morda Bastet ali Sekmet. Ob njenih nogah sta dve otroški figuri faraonov. Desno figuro je po Horovem imenu mogoče prepoznati kot Kufuja, levo pa po rojstnem imenu kot Pepija I. iz Šeste dinastije. Pepijevo podobo so očitno dodali kasneje, ker je ločena in bolj oddaljena od boginje. Kip je neskladen z značilnimi skupinskimi kipi iz Starega kraljestva, na katerih so bile vse osebe upodobljene kot umetniška celota. Izkopavanja so razkrila, da se je kip polomil in bil v Srednjem kraljestvu restavriran. Zgleda, da je bila na kipu najpomembnejša boginja, ker sta bili imeni faraonov prekriti z mavcem.Kamen iz Palerma na fragmentu C-2 omenja postavitev dveh faraonovih kipov v nadnaravni velikosti. Prvi naj bi bil izdelan iz bakra, drugi pa iz čistega zlata.George Reisner je med izkopavanji v Gizi odkril več fragmentov sedečih kipov iz alabastra in travertina, na katerih je bil nekoč napis s popolnim Kufujevim titularijem. Od njih so se v celoti ali delno ohranile samo kartuše z imenoma Kufu in Hnum-Kuf.Dva predmeta iz alabastra sta razstavljena tudi v Roemer- und Pelizaeus-Museumu v Hildesheimu. Ne enem je glava boginje mačke, verjetno Bastet ali Sekmet. Položaj njene desne roke kaže, da je bil doprsni kip nekoč del skupinskega kipa, podobnega dobro znani Mikerinovi triadi.Kufuju je verjetno pripadalo tudi več glav kipov. Ena od njih, tako imenovana Brooklinska glava, je na ogled v Brooklynskem muzeju v New Yorku. Izdelana je iz rožnatega granita in visoka 54,3 cm. Zaradi okroglih lic jo pripisujejo Kufuju ali Huniju. Podobna glava je razstavljena v državni zbirki egipčanske umetnosti v Münchenu. Izdelana je iz apnenca. Visoka je samo 5,7 cm.
Kufu je upodobljen v številnih fragmentih reliefov, najdenih v njegovi nekropoli in drugod. Vsi reliefi so iz fino poliranega pnenca. Nekateri od njih izvirajo iz uničenega piramidnega templja in dvignjene pristopne poti. Zidovi templja so bili nekoč v celoti prekriti z reliefi. Del reliefov se je ponovno uporabil na piramidni nekropoli faraona Amenemheta v Lištu, Tanisu in Bubastisu.Na enem od fragmentov je Kufujeva kartuša z napisom »Gradnja svetišč bogov«. Na drugem je vrsta debelih volov, okrašenih s cvetjem, ki so bili očitno pripravljeni za žrtvovanje v darilni procesiji. Uvodni napis jih imenuje »okolica Tefefa služi Kufuju« in »vpitje za Kufuja«. Na tretjem je najstarejši znani vojni prizor. Imenuje se »priprava lokostrelcev«, ker so na njem upodobljeni lokostrelci z napetimi loki. Na četrtem fragmentu je podoba Kufuja z  dvojno krono, ki prebada povodnega konja.V Vadiju Maghara na Sinaju je skalni napis s Kufujevim imenom in naslovi in pripisom »Hor-Medžedu, Khnum-Khuf, Bikuj-Neb, veliki bog in udarjalec po trogloditih, vsa zaščita in življenje sta z njim«. Izdelava reliefa je podobna izdelavi reliefa faraona Sneferuja. Na enem od prizorov nosi Kufu dvojno krono, v njegovi bližini pa je upodobljen bog Tot. Na drugem prizoru, ki je blizu prvega, nosi Kufu krono atef in udarja po sovražniku. Na tem prizoru je upodobljen bog Vepvavet.Zanimivo je, da na nobenem od številnih reliefov Kufu ne daruje bogovom. Ta podrobnost je opazna, ker so na reliefih Sneferuja in vseh faraonov od Menkaureja dalje faraoni upodobljeni tudi med darovanjem bogovom. To bi morda lahko pojasnili kasnejši grški zgodovinarji, ki so trdili, da je Kufu zaprl vse templje in prepovedal vsa žrtvovanja.
Kufujeva piramidna nekropola stoji v severovzhodnem delu planote Giza. Vzrok za selitev nekropole na sever, stran od nekropole Kufujevega predhodnika Sneferuja, je bilo verjetno pomanjkanje prostora in lokalnih kamnolomov apnenca. Kufu je izbral najvišji del planote, da bi bila njegova še ne zgrajena piramida vidna od zelo daleč. Nekropolo je imenoval Akhet-Khufu – Kufujevo obzorje.Osnovnica Velike piramide meri 230,4 m, sedanja višina pa 138,7 m. Piramidion in vso apnenčasto oblogo piramide so v preteklosti pokradli. Odstranjena obloga omogoča vpogled v zgradbo jedra piramide. Bloki iz temnega apnenca so bolj majhni in grobo obdelani. Obloga je bila izdelana iz skoraj belega apnenca. Njena zunanjost je bila fino spolirana, zato je bila sprva bleščeče bela. Piramidon je bil morda prevlečen z elektronom, vendar za to ni nobenega arheološkega dokaza. Stene in stropi notranjih hodnikov in komor so bili iz poliranega granita, najtršega kamna, ki so ga poznali. Malta je bila zmes mavca, peska, praškastega apnenca in vode.Vhod v piramido je bil na njeni severni strani. V njeni notranjosti so tri komore. Na vrhu je faraonova pogrebna komora, v sredini komora s kipom, ki se napačno imenuje kraljičina komora, pod temelji pa je nedokončana podzemna komora. Namen pogrebne komore povsem jasno kaže granitni sarkofag, medtem ko je namen kraljičine komore še vedno sporen. Lahko bi bila serdab Kaja Kufujevega kipa. Namen nedokončane podzemne komore ni znan. Tesen koridor, ki z zahodne strani komore vodi proti jugu in nedokončan jašek sredi vzhodne strani kažeta, da je podzemna komora najstarejša od treh komor in da je bil v prvotnem načrtu stavbe preprost komorni kompleks z več prostori in hodniki. Dela so bila iz neznanega vzroka prekinjena, više pa sta bili zgrajeni dve dodatni komori. Pomemben del notranjosti piramide je Velika galerija, ki vodi do pogrebne komore. Dolga je 46 m in visoka 8,7 m. Galerija ima pomembno statično vlogo, ker prenaša težo blokov nad pogrebno komoro na jedro piramide.Piramida je imela obzidje, oddaljeno približno 10 m. Na njeni vzhodni strani je stal Kufujev pogrebni tempelj. Njegovi temelji so bili iz bazalta in so večinoma ohranjeni. Stebri in portali so bili iz rdečega granita, stropi pa iz belega apnenca. Od teh zgradb so ohranjeni samo temelji. Od pogrebnega templja vodi 692 m dolga dvignjena pešpot do templja v dolini. Slednji je bil zgrajen verjetno iz enakih gradiv kot pogrebni tempelj. Od templja se niso ohranili niti temelji, zato njegova oblika in velikost nista znani.Vzhodno od piramide je Vzhodno pokopališče Kufujeve nekropole, na katerem so mastabe princev in princes. Tri majhne satelitske piramide na jugovzhodnem vogalu Velike piramide so pripadale kraljicam Hetepheres (G1-a), Meritites I. (G1-b) in morda Henutsen (G1-c). Južno od piramide je nekaj mastab in jame Kufujevih pogrebnih ladij. Zahodno od nje je Zahodno pokopališče, kjer so bili pokopani visoki uradniki in svečeniki.
V Starem kraljestvu je imel Kufu obsežen kult mrtvih. Do konca Šeste dinastije je imel v nekropoli arheološko dokazanih najmanj 67 svečenikov in šest neodvisnih visokih uradnikov. Deset od njih, med njimi sedem članov kraljeve družine, je služilo že v pozni Četrti dinastiji, 28 med Peto dinastijo in 29 med Šesto dinastijo. Številka je omembe vredna, ker je imel Kufujev očim, slavni faraon Sneferu, v enakem časovnem obdobju »samo« 18 svečenikov. Džedefre jih je imel samo osem, Kefren pa 28. Takšen kult je imel velik pomen za državno gospodarstvo, ker je bilo treba za vzdrževanje ustanoviti posebne domene. Med Kufujevo vladavino je dokazano ogromno število imen takšnih domen. Na koncu Šeste dinastije se je njihovo število hitro zmanjšalo, na začetku Sedme dinastije pa so bile vse domene ukinjene.
V Vadi Hammamatu je skalni napis iz Dvanajste dinastije, na katerem je pet kartuš z imeni Kufu, Džedefre, Kafre, Baufre in Džedefhor. Ker so imena napisana v kartušah, se je v preteklosti domnevalo, da sta vsaj nekaj časa vladala tudi Baufre in Džedefhor. Sodobni avtorji ju nimajo več za vladarja, ampak za princa. Kufujeva navzočnost na seznamu morda kaže, da so njega in njegove pristaše imeli za zavetnike. To teorijo podpirajo arheološke najdbe, na primer posode iz alabastra s Kufujevim imenom, ki so jih odkrili v Koptosu, romarskem središču v Vadi Hammamatu.Literarna mojstrovina iz Trinajste dinastije, ki govori o Kufuju, je slavni Westcarjev papirus, v katerem je bil Kufu priča čudežu in prejel prerokbo maga z imenom Dedi. Kufu je v zgodbi opisan dvoumno. Po eni strani je opisan kot neusmiljen vladar, ker je zapornika obsodil na smrt z obglavljenjem, da bi preskusil Dedijevo magično moč, po drugi strani pa kot vedoželjen, razumen in plemenit: sprejel je Dedijevo ogorčenje in kasnejšo alternativno ponudbo za zapornika, raziskal okolišćine in vsebino Dedijeve prerokbe in ga nazadnje raodarno nagradil. Protisloven Kufujev opis je med egiptologi in zgodovinarji še vedno predmet razprav. Starejši egiptologi in zgodovinarji, kot so Adolf Erman, Kurt Heinrich Sethe in Wolfgang Helck, so Kufujev značaj ocenili kot brezsrčen in brezbožen. Nagibali so se k starogrškemu izročilu Herodota in Diodorja Sicilskega, ki sta Kufuja opisala pretirano negativno, in zanemarili egipčansko izročilo, ki je bilo vedno pozitivno.Drugi egiptologi, na primer Dietrich Wildung, imajo Kufujev ukaz za dejanje usmiljenja: če bi Dedi uspešno opravil svojo čarovnijo, bi ujetnik oživel. Wildung domneva, da je bila Dedijeva zavrnitev aluzija na spoštovanje, ki so ga Egipčani kazali do človeškega življenja. Stari Egipčani so menili, da se človeškega življenja ne sme zlorabiti za črno magijo in podobne vražje zadeve. Verena Lepper in Miriam Lichtheim sumita, da je bil dvoumen Kufujev opis natančno tisto, kar je avtor načrtoval: Kufuju je nameraval pripisati misteriozen značaj.
V Novem kraljestvu sta se Kufujeva nekropola in lokalni mrtvaški kult reorganizirala in Giza je ponovno postala pomembno gospodarsko in kultno središče. Med Osemnajsto dinastijo je faraon Amenhotep II. zgradil spominski tempelj in v bližini Velike sfinge postavil svojo stelo. Njegov sin in prestolonaslednik Tutmoz IV. je sfingo izkopal iz peska in pred njene prednje šape postavil spominsko Sanjsko stelo. Napisa na obeh stelah sta podobna, vendar noben ne pove, kdo je Veliko sfingo zgradil.
Na koncu Osemnajste dinastije je bil na satelitski pitamidi kraljice Henutsen (G1-c) na Kufujevi nekropoli zgrajen tempelj boginje Izide. Med Enaindvajseto dinastijo se je tempelj razširil, med Dvaindvajseto dinastijo pa se je širitev nadaljevala. V tem obdobju je bilo več Izidinih svečenikov, ki so bili hkrati Kufujevi svečeniki (Hem-netjer-Khufu). Iz tega obdobja je pečatni prstan z imenom svečenika Neferibrêja, ki so ga odkrili v Gizi.
V poznem obdobju so se na veliko, morda za srečo, prodajali skarabeji s Kufujevim imenom. Več kot trideset skarabejev se je ohranilo. V Izidinem templju je na ogled družinsko drevo njenih svečenikov v obdobju od 670 do 488 pr. n. št. Iz istega obdobja je tudi slavna Inventarna stela, na kateri sta imeni Kufuja in njegove žene Henutsen. Sodobni egiptologi se sprašujejo, ali so ga v tistem obdobju res še častili, in domnevajo, da je bil bolj zgodovinski simbol Izidinega templja.
Egipčanski zgodovinar Maneton Kufuja imenuje Sufis in mu pripisuje 63 let dolgo vladavino. Omenja tudi, da je zgradil Veliko piramido in nadaljuje, da je po Herodotovem mnenju piramido zgradil Keops. Maneton je bil očitno prepričan, da sta bila Sufis in Keops različna vladarja. O Kufuju pravi, da je preziral bogove in o tem napisal Sveto knjigo, ki jo je (Maneton) dobil med potovanjem po Egiptu. Sodobni egiptologi dvomijo v obstoj domnevne Svete knjige, ker bi bilo zelo nenavadno, da bi faraon napisal knjigo in da bi se tako dragocena knjiga lahko tako enostavno dobila.
Grški zgodovinar Herodot opisuje Kufuja kot heretičnega in krutega tirana. V svoji Zgodovini (II. knjiga, poglavja 124-126) piše: 
Dokler je vladal kralj Rampsinit, tako so mi rekli, je bil v Egiptu red in država je lepo uspevala. Ko je za njim zavladal Keops, se je v državi začelo trpljenje: zaprl je vse templje, svečenikom prepovedal žrtvovanje in vse Egipčane prisilil, da so delali zanj. Nekateri so morali vlačiti kamnite bloke iz kamnolomov v arabskih gorah do Nila, drugi so jim morali odpeljati po Nilu in jih nato odvleči do tako imenovanih Libijskih gora. Istočasno je po tri mesece delalo 100.000 mož. Zatiranje je trajalo deset let. V tem času so zgradili pot, po kateri so vlačili kamen, in nato vsaj toliko časa, da so zgradili piramido. Pot je bila dolga 5 furlongov (približno 1000 m), široka  10 sežnjev (približno 19 m) in visoka  8 sežnjev (približno 15 m), kjer je bila najvišja. Izdelana je bila iz poliranega kamna z vklesanimi podobami. Za to delo in podzemne kamre v hribu, na katerem je stala piramida, v katerih naj bi bil pokopan, so potrebovali 10 let. Da bi hrib postal otok, so od Nila do tja skopali vodni kanal.Za gradnjo piramide same so potreboovali 20 let. Pirammida je kvadratna. Vsaka stranica meri 800 čevljev, tako kot višina. Zgrajena je iz zglajenih in do popolnosti prilegajočih se kamnitih blokov. Noben blok ni krajši do 30 čevljev. Zgrajena je v stopnicah, ki jih nekateri imenujejo vrsta, drugi pa baza. Ko so zgradili prvo stopnico, so preostale kamne z napravo, narejeno iz kratkih brun, dvignili s tal na drugo stopnico, ko je bila druga stopnica gotova pa so z njej podobno napravo kamne dvignili na tretjo stopnico. Kolikor je bilo stopnic, toliko je bilo naprav, ali pa so morda imeli samo eno in so jo prestavjali na naslednjo stopnico, ko je bila prejšnja zaključena.Na piramidi je v egipčanski pisavi navedeno, koliko se je potrošilo za redkev in čebulo in por za delavce in, če se prav spomnim, kaj je tolmač med branjem tega besedila rekel, da 1600 srebrnih talentov. Keops je postal tako zloben in pohlepen, da je svojo hčerko poslal v javno hišo da bi zaslužila določeno vsoto denarja. Koliko, mi niso povedali. In ona ni samo služila denar, kot ji je ukazal oče, ampak je naredila načrt tudi za svoj spomenik: od vsakega moža, ki je prišel k njej, je razen denarja zahtevala tudi kamnit blok. Iz tega kamna, so mi rekli, so pred Veliko piramido zgradili manjšo piramido, ki je v vsako smer merila 150 čevljev.Enaka je zgodba o faraonu Kafreju (Kefren). V poglavju 127-128 Herodot piše: 
Ko je Keops umrl, ga je na kraljevskem prestolu nasledil brat Kefren. Obnašal se je enako kot njegov predhodnik in vladal 56 let. Skupaj sta vladala 106 let. V tem času se za Egipčane ni dogajalo nič drugega kot zlo. Templji so ostali zaprti in se v tam času niso odprli. Herodot zgodbo o zlih kraljih končuje v poglavju 128 z besedami:
Zaradi sovraštva do obeh kraljev Egipčani niso z veseljem izgovarjali njunih imen. Še več! Njuni piramidi so imenovali po pastirju Filitisu, ki je takrat v njuni okolici pasel svoje črede.
Staroveški zgodovinar Diodor trdi, da so Kufuja v poznejših časih ljudje tako sovražili, da so svečeniki njegov sarkofag skupaj z mumijo prenesli v neko drugo tajno grobnico. Njegova pripoved je še okrepila prepričanje grških zgodovinarjev, da je Kufujeva piramida (in seveda tudi obe drugi) rezultat suženjskega dela. Diodor se hkrati ograjuje od Herodota in trdi, da »pripoveduje samo lepe zgodbe in zabavne izmišljotine«. Diodor pravi, da mu Egipčani niso mogli zanesljivo povedati, kdo je prav za prav zgradil piramide. Trdi tudi, da on sam ni resnično zaupal pripovedovalcem in da bi resnica o graditeljih piramid lahko bila drugačna. Keopsovo piramido je po njegovem mnenju zgradil kralj z imenom Harmais, Kefrenovo piramido pa Amasis II. (Amhoz II., Šestindvajseta dinastija, vladal 570 – 526 pr. n. št.). Menkaurejevo piramido je pripisal princu Inarosu I. (sredina 7. stoletja pr. n. št.).Diodor o Keopsovi piramidi piše, da je čudovito bela, vendar brez vrha. Piramidion so do takrat očitno že odstranili. Avtor domneva, da so piramido gradili s klančinami, ki so jih potem, ko so piramido obložili z apnencem, odstranili. Piramido je po njegovem mnenju 20 let gradilo 300.000 delavcev.
Leta 642 n. št. so Egipt osvojili Arabci. Ko so zagledali piramide, so začali raziskovati, kdo jih je zgradil. V tistem času jim noben prebivalec Egipta ni mogel povedati niti kdo jih je zgradil niti prevesti hieroglifov. Arabski zgodovinarji so zato začeli o tem pisati svoje teorije in zgodbe.Najbolj znana zgodba o Kufuju in njegovi piramidi je v knjigi Hitat (popoln naslov je al-Mawāʿiẓ wa-’l-iʿtibār fī ḏikr al-ḫiṭaṭ wa-’l-ʾāṯār), ki jo je leta 1430 napisal Muhammad al-Maqrizi (1364–1442). Knjiga vsebuje več teorij in mitov o Kufuju, zlasti o Veliki piramidi. Čeprav je Kufu večkrat omenjen, je bilo veliko arabskih piscev prepričanih, da je Veliko piramido (in obe drugi) zgradil bog Hermes, katerega so Arabci imenovali Idris.Al-Maqrizi omenja, da so svetopisemski Amalkiti Kufuja imenoval Saurid, Salhuk in/ali Sardžak. Zatem piše, da je piramide zgradil po več nočnih morah, v katerih se je Zemlja obrnila na glavo, zvezde padle z neba in ljudje v grozi vpili. V drugi nočji mori so zvezde padale z neba in ugrabljale ljudi in jih nato prestavljale med dve veliki gori. Kufu je nato od svojih prerokov dobil opozorilo o potopu, ki bi lahko uničil Egipt. Da bi zaščitil zaklade in modre knjige, je Kufu zgradil tri piramide v Gizi.
Egiptologi so sčasoma preučili morebitne motive in razloge za spreminjanje Kufujevega ugleda. Podrobnejše raziskave in primerjave primarnih virov s kasnejšimi zapisi ter grškimi in koptskimi besedili kažejo, da so bile spremembe postopne in da so v grškem in ptolemajskem obdobju še vedno prevladovali pozitivni pogledi na faraona.  Alan B. Lloyd na primer opozarja na dokumente in napise iz Šeste dinastije in navaja pomembno mesto Menat-Kufu, kar pomeni Kufujeva pestunja. Mesto je bilo v Srednjem kraljestvu še vedno zelo gledno. Lloyd je prepričan, da takega imena ne bi bilo mogoče izbrati v čast kralju s slabim (ali vsaj vprašljivim) slovesom. Poleg tega opozarja na veliko število krajev, kjer se je tudi izven Gize izvajal Kufujev kult mrtvih. Kulti so se izvajali še v saiškem in perzijskem obdobju Egipta.Slavna Objokovanja, besedila iz prvega vmesnega obdobja Egipta, so razkrila nekaj zanimivih pogledov na monumentalne grobnice iz preteklosti. V njih so videli dokaz neizmerne domišljavosti, o vladarjih samih, tudi o Kufuju, pa ni nobene negativne sodbe.Sodobni egiptologi na Herodotove in Diodorjeva pripovedi gledajo kot na zavestno blatenje, ki je temeljilo na takrat veljavni filozofiji. Egiptologi trdijo, da so klasični avtorji živeli okoli 2000 let po Kufuju in da so bili viri, ki so jih imeli na razpolago, zastareli, filozofija starih Egipčanov pa se je od Starega kraljestva do takrat v celoti spremenila. Pretirano velike grobnice, kot so piramide v Gizi, so morale Grke in tudi kasnejše svečenike Novega kraljestva zgroziti, ker so jih spominjale na heretičnega faraona Ehnatona in njegove megalomanske gradbene projekte. Ta izredno negativna slika se je očitno projicirala tudi na Kufuja in njegovo piramido. Takšno gledanje je verjetno spodbudilo dejstvo, da je bila v Kufujevem času gradnja ogromnih spomenikov iz dragocenega kamna in njihovo razkazovanje v javnosti omejeno samo na vladarja. Grški zgodovinarji, svečeniki kulta mrtvih in drugi svečeniki so impresivne Kufujeve spomenike in kipe razlagali samo kot rezultat njegovega megalomanskega značaja. Takšni pogledi in njim primerne zgodbe so povzročili, da je bila ocena Kufujevega značaja skrajno negativna. Razen tega je bilo škandalozne zgodbe o njem laže prodajati kot pozitivne.Več egiptologov opozarja, da tudi rimski zgodovinarji, kot sta bila Plinij starejši in Frontin, oba sta ustvarjala okoli leta 70 n. št., niso oklevali norčevati se iz piramd v Gizi. Frontin jih imenuje »nesmiselne zgradbe, podobne našim opuščenim akveduktom v Rimu«, Plinij pa jih je opisal kot »prazno in neumno razkazovanje faraonovega bogastva«. Egiptologi v teh kritikah vidijo očitne politično in socialno motivirane nakane. Zdi se jim paradoksno, da se je namen gradnje piramid pozabil, imena njihovih graditeljev pa so ostala nesmrtna.Drug namig, da je bil Kufu pri Grkih in Rimljanih na slabem glasu, se morda skriva v koptskem branju njegovega imena. Hieroglifi Kufujevega imena se koptsko berejo Šêfet, kar pomeni (spremlja ga) smola ali grešen. Koptsko branje izhaja iz kasnejše egipčanske izgovarjave Kufujevega imena, ki se je izgovarjalo Šufu. Iz te oblike izhaja tudi grška oblika imena Sufis. Slab prizvok koptskega branja Kufujevega imena so morda nezavedno prevzeli tudi grški in rimski avtorji.Nekaj egiptologov domneva, da staroveški zgodovinarji niso dobili gradiv za svoje pisanje samo od svečenikov, ampak tudi od prebivalcev v okolici nekropole, ki so zaradi izročila morda negativno ali kritično gledali na piramide in kult mrtvih. Različni kulturni krogi so zagotovo različno gledali na Kufujev značaj in njegova zgodovinska dejanja. Diodorjeve pripovedi so zato bolj zanesljive kot Herodotove, ker je na pripovedi o Kufuju gledal bolj skeptično. Dejstvo, da je piramide v Gizi pripisal grškim kraljem, verjetno izvira iz legend iz njegovega časa in dejstva, da o piramide kasneje uporabljali tudi grški in rimski vladarji in plemiči.Sodobni egiptologi in zgodovinarji so previdni tudi glede verodostojnosti arabskih zgodb in poudarjajo, da je srednjeveške arabske avtorje vodilo strogo islamsko prepričanje, da obstaja samo en bog in zato nobenega drugega boga ni bilo dovoljeno omenjati. Egipčanske vladarje in bogove so zato spremenili v svetopisemska preroke in kralje: egipčanski bog Tot, na primer, katerega so Grki preimenovali v Hermesa, so Arabci poistovetili s prerokom Henohom. Kufuja so imenovali Saurid, Salhuk in/ali Sardžak in ga v zgodbah pogosto zamenjali s prerokom Šaddādom bīn 'Âdom. Znanstveniki poleg tega opozarjajo na več protislovij v Al-Maqrizijevi knjigi. V prvem poglavju Hitata je na primer zapis, da so Kopti zanikali vse vdore Amalkitov v Egipt in da so bile piramide zgrajene kot grobnica Shaddāda bīn 'Âda. V nekaj kasnejših poglavjih Al-Maqrizi trdi, da so Kopti za graditelja piramid imeli Saurida, se pravi Hermesa.
Kufu in njegova pisamida se zaradi slave pojavljata v več romanih, filmih in dokumentarnih filmih. 
Leta 1827 je pisateljica Jane C. Loudon napisala roman Mummy! A Tale of the 22nd Century (Mumija! Zgodba o 22. stoletju). Zgodba opisuje Zemljane v  22. stoletju, ki so postali tehnološki zelo napredni, vendar popolnoma nemoralni. Rešila bi jih lahko samo Kufujeva mumija.Leta 1939 je Nagib Mahfuz napisal roman Khufu's Wisdom (Kufujeva modrost), ki h+je zasnovan na zgodbah iz Westcarjevega papirusa.Leta 1997 je francoski avtor Guy Brachet napisal Le roman des pyramides (Roman o piramidah) v pet delih. V prvih dveh delih, Le temple soleil (Sončni tempelj) in Rêve de pierre (Kamnite sanje), sta glavna tema Kufu in njegova grobnica.Leta 2004 je Page Bryant napisal znanstvenofantastično zgodbo The Second Coming of the Star Gods  (Drugi prihod zvezdnih bogov), ki govori o Kufujevem božanskem izvoru.Roman The Legend of The Vampire Khufu (Legenda o vampirju Kufuju), ki ga je leta 2010 napisal Raymond Mayotte, govori o Kufuju, ki se je v svoji piramidi zbudil kot vampir.Dobro znana filma, ki govorita o Kufuju ali njegovi piramidi, sta Dežela faraonov  Howarda Hawksa iz leta 1955, ki govori o gradnji njegove piramide, in Stargate iz leta 1994, v katerem so v bližini piramid našli zunajzemeljsko napravo.
Kufu in njegova piramida sta predmet več psevdoznanstvenih teorij, ki se ukvarjajo z idejo, da je bila njegova piramida zgrajena s pomočjo prišlekov iz vesolja in da si jo je Kufu enostavno prisvojil in ponovno uporabil. Avtor pri tem zanemarja ali celo ponareja arheološke dokaze.Po Kufuju je imenovan asteroid 3362 Khufu.Kufujeva (Keopsova) piramida se pojavlja v več računalniških igrah, na primer v Tomb Raider – The Last Revelation, v kateri mora igralec priti v Keopsovo piramido in se soočiti z bogom Setom. Druga računalniška igra je Duck Tales 2 za Game Boy, v kateri mora igralec pripeljati Scrooga skozi Keopsovo piramido, polno pasti.

Kijevska Ruś  (starovzhodnoslovansko Рѹ́сь (Rusĭ), ukrajinsko Ки́ївська Русь, rusko Ки́евская Русь, belorusko Кіеўская Русь, starogrško Ῥωσία, latinsko Rut(h)enia) je bila srednjeveška vzhodnoslovanska država, ki je nastala leta 882 in je obstajala do sredine 13. stoletja. Skupaj so jo ustanovili  predniki današnje ukrajinske nacije, knezi kijevske dinastije Poljani in skandinavski trgovci Varjagi, imenovani rusini, ruteni ali rusiči. Prestolnica države je bil Kijev  sicer glavno mesto današnje Ukrajine. Kijevska Rus' velja za zibelko treh sodobnih vzhodnoslovanskih narodov: Belorusov, Rusov in Ukrajincev, čeprav hočejo sodobni zgodovinarji vseh treh narodov zgodovino te srednjeveške države pripisati sami sebi.Kijevska Ruś je doživela svojo zlato dobo med vladanjem Vladimirja Velikega (980–1015) in njegovega sina Jaroslava I. Modrega (1019–1054). Med njunim vladanjem so sprejeli krščanstvo in prvi vzhodnoslovanski pisani pravni kodeks Rusinska pravda (Rusinska resnica). Prvi vladarji Kijevske Rus' so bili zelo verjetno pripadniki skandinavske vojaške elite, ki je vladala množici slovanskih podložnikov. Skandinavci so se postopoma asimilirali med slovansko prebivalstvo, tako da je tretji znani vladar, Rurikov vnuk Svjatoslav I., že imel slovansko ime. 
Bizantinski zgodovinar Mihael Psel je trdil, da so Skandinavci vladali najmanj do sredine 11. stoletja. Moč države je zaradi propadanja Bizantinskega cesarstva začela usihati. Trgovske poti so presahnile, državo pa so dokončno uničili Mongoli leta 1240.
Po mnenju nekaterih zgodovinarjev so se severna plemena začela v zgodnjem 9. stoletju združevati v ohlapni kaganat, ki je nekakšen predhodnik Kijevske Rus'. Najstarejša kronika Kijevske Rus' Zgodovina minulih let (starovzhodnoslovansko: Повѣсть времяньныхъ лѣтъ), imenovana tudi Nestorjeva kronika, pravi, da je bil Varjag (Viking) z imenom Rurik (ali Rjurik) okrog leta 860 v Novgorodu izvoljen za vladarja več slovanskih in finskih plemen, potem pa je odšel na jug in razširil svojo oblast do Kijeva, glavnega mesta današnje Ukrajine. 
Leto 6367 (859): Varjagi z druge strani morja so pobirali davke od Čudov, Slovanov, Merjanov, Vepsov, Krivičev...Leto 6370 (852): Varjage so [omenjena plemena] pregnali nazaj čez morje, jim prenehali plačevati davke in si začeli vladati sami. Toda med njimi je vladalo brezzakonje in pleme se je dvignilo proti drugemu plemenu. Nesoglasja so prerasla v vojne, zato so si nazadnje rekli: "Poiščimo kneza, ki nam bo vladal in sodil po naših običajih". In so odšli čez morje do Varjagov. Ti Varjagi so se imenovali Rusini, tako kot so se nekateri imenovali Švedi, drugi pa Normani, Angli in Goti (Gotlandci). Čudi, Slovani, Merjani, Vepsi in Kriviči so Rusinom dejali: "Naša dežela je velika in bogata, toda v njej ni reda. Zato pridite in nam vladajte kot knezi". Odzvali so se trije bratje s svojimi sorodniki in s seboj pripeljali vse Rusine.
Varjagi so se najprej naselili v Ladogi, potem pa so se preselili proti jugu v Novgorod in nazadnje v Kijev. 
Kijevsko Rus' je okrog leta 880 na podlagi zavezništva s Poljani ustanovil knez Oleg Novgorodski, potem ko je leta 878 ubil prva varjaška vojskovodja Askolda in Dira. V naslednjih 35 letih je Oleg  podjarmil številna vzhodnoslovanska in finska plemena. Leta 907 je napadel Konstantinopel in leta 911 kot enakopraven partner podpisal trgovsko pogodbo z Bizantinskim cesarstvom. Nova kijevska država je uspevala zaradi obsežnega izvoza krzna, čebeljega voska in medu in zaradi obvladovanja glavnih trgovskih poti v Vzhodni Evropi. Najpomembnejše so bile volška trgovska pot od Baltika do Orienta, dnjeprska trgovska pot od Baltika do Črnega morja in trgovska pot med Hazarji in Germani. 
Zaradi proskandinavske naravnanosti Zgodovine minulih let nekateri slovanski zgodovinarji zmanjšujejo vlogo Varjagov v ustanovitvi Kijevske Rus', ker niso vsa slovanska plemena, na primer Drevljani, takoj na začetku priznala oblasti Kijeva. 
Kijevski vladarji od Svjatoslava I. (vladal 945–972) dalje so imeli slovanska imena, vendar je njihova družina ostala še naprej skandinavska. Svjatoslav I. je dosegel velike vojaške uspehe: leta 965 je porazil Hazarje in dokončno uničil njihovo cesarstvo, za njimi pa še Volške Bolgare, ki so bili hazarski vazali. 
V 9. stoletju so se začele težave z nomadskimi Pečenegi, ki so več kot dve stoletji vpadali na ozemlje Kijevske Rus'. Vpadi so občasno prerasli v prave vojne, kakršna je bila vojna Igorja I. leta 920, vmes pa so bila tudi obdobja zavezništva, na primer leta 943, ko so skupaj napadli Bizantinsko cesarstvo. Leta 968 so Pečenegi napadli in zatem oblegali Kijev. Pečenege je v vojnah proti vzhodnoslovanskim državam vedno odkrito podpiralo Bizantinsko cesarstvo.
Kijevska regija je bila naslednjih dvesto let najpomembnejši del Kijevske Rus'. Mestu in okolici je vladal veliki knez, drugim mestom pa so vladali njegovi  sorodniki, ki so mu bili podrejeni in so mu plačevali davek. Država je dosegla svoj višek med vladanjem kneza Vladimirja I. (vladal 980-1015) in Jaroslava Modrega (vladal 1019-1054). Oba vladarja sta nadaljevala s širjenjem države, ki ga je pred njima začel Oleg.
Vladimir je prišel na prestol po smrti svojega očeta Svjatoslava. Njegov najbolj znan dosežek je kristjanizacija Kijevske Rus', ki se je začela leta 988. Letopisi trdijo, da je Vladimir, ko se je odločil da bo namesto slovanskega poganstva sprejel novo vero, v Evropo poslal nekaj svojih najbolj cenjenih svetovalcev in vojakov. Odposlanci so obiskali kristjane latinskega obreda, Jude in muslimane in nazadnje prišli v Konstantinopel. Islam so zavrnili, med drugim tudi zaradi prepovedi uživanja alkohola, judaizem zaradi njihovega boga, ki je dovolil, da je njegovo izbrano ljudstvo prikrajšano za svojo državo, rimskokatoliško obredje pa se jim je zdelo medlo. V Konstantinoplu so bili tako osupli nad lepoto katedrale Hagija Sofija in bizantinskim obredjem, da so se odločili zanj. Po vrnitvi v domovino so Vladimirja prepričali, da je vera bizantinskega obredja zanje najboljša izbira. Vladimir je zatem odpotoval v Konstantinopel in se tam poročil s princeso Ano, sestro bizantinskega cesarja Bazilija II.Vladimirjeva izbira pravoslavnega krščanstva bi lahko bila tudi odraz njegovih tesnih osebnih vezi s Konstantinoplom, ki je gospodoval nad Črnim morjem in zato tudi nad Dnjeprom, ki je bil najvitalnejša kijevska trgovska pot. Privrženost pravoslavni cerkvi je imela daljnosežne politične, kulturne in verske posledice. Za potrebe slovanskih vernikov se je začela iz grščine prevajati cerkvena literatura, pisana v cirilici. Prevedena literatura je še pospešila širjenje krščanstva med vzhodnimi Slovani in jih seznanila z osnovami grške filozofije, znanosti in zgodovinopisja brez učenja grškega jezika. V srednjeveški zahodni in srednji Evropi  je bilo stanje povsem drugačno, saj so se morali izobraženci najprej naučiti latinščine. Vzhodni Slovani so bili neodvisni od rimskih oblasti in načel latinskega nauka, zato so razvili svojo lastno literaturo in umetnost, ki sta se precej razlikovali od tistih v drugih vzhodnih pravoslavnih državah. Po Veliki shizmi leta 1054 je rusinska cerkev nekaj časa vzdrževala stike z Rimom in Konstantinoplom, potem pa se je skupaj z večino drugih vzhodnih Cerkva priključila vzhodnemu pravoslavju. 
Leta 1019 je kijevski prestol zasedel Jaroslav Modri, ki se je vse do leta 1036 boril s svojimi brati za oblast nad celotno državo. Podobno kot Vladimir se je trudil za izboljšanje odnosov z ostalo Evropo, predvsem z Bizantinskim cesarstvom. Jaroslavova vnukinja Eufrazija, hčerka njegovega sina Vsevoloda I. Kijevskega, je bila poročena s cesarjem Svetega rimskega cesarstva Henrikom III. Jaroslav je pripravil tudi poroke svoje sestre in treh hčera s kralji Poljske, Francije, Ogrske in Norveške. Razglasil je prvi vzhodnoslovanski zakonik Rusinska pravda, zgradil katedrali svete Sofije v Kijevu in Novgorodu, podpiral lokalni kler in meništvo in, tako pravijo, osnoval šolski sistem. Jaroslavovi sinovi so razvili slavni kijevski samostan Kijevsko-Pečerska lavra, ki je bil v Kijevski Rus nekakšna cerkvena akademija. 
V 11. in 12. stoletju so bili kijevski knezi in dvor mešanica skandinavskih in slovanskih elit.  Vodilni vojaki in državni uradniki so za svoje usluge od velikih knezov dobivali denar in zemljiške posesti. Kijevska družba je imela zelo malo stanovskih organizacij in svobodnih mest, ki so bila značilna za zahodnoevropski fevdalizem. Mestni trgovci, umetniki in delavci so lahko uveljavljali svojo politično voljo v mestnem svetu (veču), ki so ga sestavljali vsi odrasli moški prebivalci. Na dnu družbene lestvice so bili sužnji. Pomemben družbeni razred so bili kmetje, ki so plačevali davke in imeli delovne obveznosti do svojih knezov, tlačanstva, ki je bilo značilno za Zahodno Evropo, pa v Kijevski Rus' ni bilo.
Kijevska Rus' ni bila sposobna vzdrževati položaja močne in cvetoče države, deloma tudi zaradi združevanja pokrajin pod vodstvom lokalnega plemstva. Z naraščanjem števila prebivalcev so  začeli lokalni interesi prevladovati nad interesi širše skupnosti. Začeli so se notranji spori in lokalni vladarji so za pomoč pogosto zaprosili tujce, predvsem Polovce, Poljake in Madžare. Od leta 1054 do 1224 je nastalo nič manj kot 64 večinoma enodnevnih kneževin, za katerih nasledstvo je kandidiralo 293 knezov, njihove zahteve pa so povzročile 83 državljanskih vojn.
Križarske vojne so povzročile preusmeritev evropskih trgovskih poti, kar je še pospešilo propadanje Kijevske Rus'. Leta 1204 so križarji v Četrti križarski vojni osvojili Konstantinopel in izrinili Dniprsko trgovsko pot na obrobje. Kijevska Rus' je začela razpadati na množico kneževin in več regionalnih središč: Černigov (današnji Černigiv), Galič, Novgorod, Perejaslav, Polack, Smolensk in Vladimir-Suzdal. Prebivalci teh regionalnih središč so se kasneje razvili v tri nacionalnosti: Ukrajince na jugovzhodu in jugozahodu, Beloruse na severozahodu in Ruse na severu in severovzhodu.
Novgorodska republika ne severu Kijevske Rus' je uspevala predvsem zaradi obvladovanja trgovskih poti od Volge do Baltiškega morja. S propadanjem Kijevske Rus' se je njena neodvisnost vedno bolj krepila. V Novgorodu je vladala lokalna oligarhija, glavne odločitve pa je sprejemal mestni svet. Mestni svet je tudi volil novgorodskega kneza, ki je bil obenem tudi poveljnik vojske. Novgorod je v 12. stoletju dobil svojega nadškofa, kar kaže na njegov pomen in politično neodvisnost. V svojih političnih in trgovskih dejavnostih je bil kot druge kneževine Kijevske Rus' podoben severnoevropskim mestom iz Hanzeatske lige, uspešne zveze, ki je od 13. do 17. stoletja obvladovala trgovino ob Baltiku.
Na severovzhodu Kijevske Rus' so Slovani kolonizirali ozemlje, na katerem je kasneje nastala Velika moskovska kneževina. Podjarmili so tam živeča finska plemena, ki so se nazadnje zlila z njimi. Najstarejše središče severovzhodne regije je bil Rostov, katerega je izpodrinil Suzdal in nato Vladimir, ki je postal prestolnica Vladimiro-Suzdalske kneževine. Zaradi stalnih napadov nomadskih turških plemen na Kijev, se je od tam na severovzhod preselilo veliko število prebivalcev. Z upadanjem prebivalstva v južnih pokrajinah se je zato na sever preselilo tudi veliko bojarjev, plemičev in umetnikov, tako da je Vladimiro-Suzdalska kneževina postala glavna sila Kijevske Rus'. Vladimiro-suzdalski knez Andrej Bogoljubski je hotel združiti ozemlja pod svojo oblastjo, zato je leta 1169 napadel in izropal Kijev in na kijevski prestol posadil svojega mlajšega brata, sam pa se je vrnil v Suzdal. Politična moč se je v drugi polovici 12. stoletja začela umikati iz Kijeva. Leta 1299, na predvečer mongolskih pohodov proti zahodu, se je prestolnica Kijevske Rus' preselila iz Kijeva v Vladimir, ki je postal tudi versko središče severnih regij.
Na jugozahodu je kneževina Galič razvila trgovske zveze s sosednjo Poljsko, Madžarsko in Litvo in postala naslednik Kijevske Rus'. V zgodnjem 13. stoletju je knez Roman Mstislavič obe kneževini združil, osvojil Kijev in se oklical za velikega kneza Kijevske Rus'. Njegov sin Danilo (Danijel) Gališki (vladal 1238-1264) je bil prvi vladar Kijevske Rus', ki je sprejel krono od rimskega papeža, vendar ni prekinil stikov s Konstantinoplom. V zgodnjem 14. stoletju je konstantinopelski patriarh Vzhodne pravoslavne cerkve podelil vladarjem Gališko-Volinske kneževine položaj metropolita, ker se je kijevski metropola preselila v Vladimir. Kmalu zatem so litovski vladarji zahtevali in dobili položaj metropole za Novagrudok, vendar je že v zgodnjem 15. stoletju novagrudoški metropoli zavladal kijevski "metropol  Kijeva, Galiča in vseh rusinov".
Gališko-Volinska kneževina se je zatem dolgo, vendar neuspešno, spopadala z Mongoli, načenjali pa so jo tudi notranji spori in vmešavanje tujcev. Ko je sredi 14. stoletja izumrla Mstislavova veja Rurikove dinastije, je Gališko-Volinska kneževina ugasnila. Galič je zasedla Poljska, Volinijo s Kijevom pa Litva in leta 1321 se je vladanje Rurikov končalo. Litovski vladarji so nato kneževino preimenovali v Rutenijo.
Prvi pomembni vzrok je bila že omenjena rast moči regionalnih središč. V kneževini je vladal neobičajen sistem prenosa oblasti, ki se ni prenašala z očeta na sina, pač pa na najstarejšega člana vladajoče dinastije. V večini primerov je bil to vladarjev najstarejši brat. Takšen sistem je povzročal stalno sovraštvo in rivalstvo znotraj vladarske družine, ki se je pogosto končalo z brutalnimi uboji sorodnikov. 
Veliko vlogo je imelo tudi upadanje moči Bizantinskega cesarstva, ki je bilo glavni trgovski partner Kijevske Rus'. Trgovska pot od Varjagov do Grkov, po kateri je potovalo blago od Črnega morja, ki je bilo v glavnem v bizantinski posesti, preko Vzhodne Evrope do Baltika, je bila osnova kijevskega bogastva in razcveta. Ko so se v Bizantinskem cesarstvu začeli nemiri, so dobave blaga postale neredne, dobički so skopneli in Kijev je izgubil svojo privlačnost. Druge trgovske poti, ki so tudi šle skozi Kijev, so bile gospodarsko mnogo manj pomembne. Druga glavna trgovska pot, ki je potekala po Volgi, je bila preveč daleč proti vzhodu in severu in je zato bolj pripomogla k vzponu Moskve.  
Prenos pravoslavnega metropolitskega sedeža iz Kijeva v Vladimir je močno spodkopala avtoriteto Kijeva, brutalna in tragična invazija Mongolov pa je pokopala vsako upanje po ponovnem vzponu.
Kijevska Rus' je bila v primerjavi z zahodno Evropo redko naseljena, bila pa je največja takratna država in tudi kulturno najnaprednejša. Pismenost v Kijevu, Novgorodu in drugih velikih mestih je bila velika. Dokumenti, pisani na brezovi skorji, dokazujejo, da so pisali tudi ljubezenska pisma in celo listke za plonkanje v šoli. Novgorod je imel kanalizacijo in z lesom tlakovane ulice, kar je bilo v tistih časih prava redkost. Zakonik Rusinska pravda je omejil kaznovanje kriminalnih dejanj večinoma na izrekanje denarnih kazni. Smrtna kazen se na splošno ni izrekala. Ženske so imele nekaj neodtujljivih pravic, na primer pravico do lastnine in pravico do dedovanja.Gospodarski razvoj Kijevske Rus' se kaže tudi v številu prebivalcev. V Kijevu je okrog leta 1200 živelo približno 50.000 prebivalcev, v Novgorodu in Černigovu pa okrog 30.000. Konstantinopel je imel okrog leta 1180 približno 400.000 prebivalcev.  Mihail Tihomirov je izračunal, da je imela Kijevska Rus tik pred mongolsko invazijo okrog 300 mestnih središč.Ruriki so bili dinastija z najboljšimi družinskimi zvezami v Evropi in so zato imeli velik vpliv v evropski politiki. Jaroslav I. Modri, čigar mačeha je bila iz bizantinske vladarske hiše, je bil poročen z Ingegärd Olofsdotter, edino zakonsko hčerko švedskega kralja Olafa Skötkonunga, ki je pokristjanil Švedsko. Njegove hčerke so postale kraljice Ogrske, Francije in Norveške, sinovi pa so bili poročeni s hčerkami poljskega kralja, bizantinskega cesarja in celo s papeževo nečakinjo. Njegovi vnukinji sta bili nemška cesarica in, po eni od teorij, škotska kraljica. Vnuk je bil poročen z edinko zadnjega anglosaškega kralja Anglije.Kijevska Rus' je zapustila bogato dediščino. Vladarji iz Rurikove dinastije so združili ogromno ozemlje, poseljeno z Vzhodnimi Slovani, v pomembno, čeprav nestabilno državo. Potem, ko je država sprejela vzhodno pravoslavno vero, je prišlo do bizantinsko-slovanske sinteze v kulturi, umetnosti  in državni upravi.
Na zahodnem robu države je kot dediščina Kijevske Rus' še dve stoletji živela Gališko-Volinska kneževina. Njeno ozemlje je skupaj z ozemljem današnje Ukrajine in Belorusije kasneje pripadlo Gediminovičem (litovsko: Gediminaičių), vladarjem močne, pretežno slovanizirane Velike litovske kneževine, ki se je naslanjala na slovansko kulturno in pravno tradicijo. 
Glede na to, da je bilo gospodarsko in kulturno jedro Kijevske Rus' v današnji Ukrajini, jo imajo sodobni zgodovinarji za predhodnico sodobne ukrajinske države, ukrajinski jezik pa za naslednika pogovornega jezika Kijevske Rus'.Na severovzhodnem robu Kijevske Rus' je njeno izročilo prevzela Vladimiro-Suzdalska kneževina, ki se je postopoma preusmerila proti Moskvi. Na skrajnem severu sta nastali fevdalni republiki Novgorod in Pskov, ki sta imeli ločeni in manj avtokratski različici ruske zakonodaje in sta živeli vse do 16. stoletja, ko sta postali del Velike moskovske kneževine.
