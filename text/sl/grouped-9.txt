
Fairchild Republic A-10 Thunderbolt II (strela II) je dvomotorno reaktivno vojaško letalo ameriškega proizvajalca Fairchild Industries, razvito v zgodnjih sedemdesetih letih 20. stoletja. Njegova glavna vloga je neposredna zračna podpora kopenskim silam in je edino letalo Vojnega letalstva ZDA, ki je bilo zasnovano izključno za napade na oklepna bojna vozila ter druge kopenske cilje ob omejeni zračni obrambi. Uradno ime izhaja iz imena bojnega letala 2. svetovne vojne Republic P-47 Thunderbolt, ki je bilo posebej učinkovito v vlogi jurišnika. Letalo je zaradi ne ravno elegantnega videza znano tudi po vzdevkih warthog (svinja bradavičarka) oz. hog (merjasec).  
Celotno letalo je bilo zasnovano okrog 30-milimetrskega rotirajočega topa GAU-8 Avenger, ki je njegovo glavno orožje in najtežji tovrsten avtomatski top, vgrajen v katerikoli zrakoplov. Druga posebnost letala je izjemno robustna konstrukcija za zaščito pred ognjem s tal, ki omogoča nadaljevanje leta kljub obsežnejšim poškodbam, med drugim je okoli pilotske kabine in ključnih sistemov vgrajenih za več kot pol tone oklepnih plošč.
Edina izdelana izvedenka je enosedežnik A-10A, le en primerek je bil kasneje predelan v dvosedežnika A-10B. Med letoma 2005 in 2011 so letala nadgradili v konfiguracijo A-10C. Njegova drugotna vloga je usmerjanje zračne podpore - označevanje kopenskih ciljev za napade z drugimi letali. Warthogi, uporabljeni v ta namen, imajo oznako OA-10. Trenutno je v teku počasno zmanjševanje bojne flote teh letal, vendar zaradi svoje učinkovitosti in zanesljivosti ostajajo v operativni uporabi že četrto desetletje po uvedbi.
Razvoj so spodbudile kritike na račun Vojnega letalstva ZDA, da ne jemlje resno zračne podpore. V vietnamski vojni je bilo veliko jurišnikov sestreljenih z ognjem malokalibrskega orožja, izstrelki zemlja-zrak in protiletalskim ognjem na nizkih višinah, kar je izpostavilo potrebo po letalu, ki bi bilo sposobno prestati tak ogenj. Poleg tega helikopterji UH-1 Iroquois in AH-1 Cobra, ki so imeli takrat vlogo neposredne zračne podpore, niso bili učinkoviti proti oklepnikom, saj so nosili samo protipehotne strojnice in nevodljive rakete, namenjene neoklepljenim tarčam. Tudi hitri reaktivci, kot so F-100 Super Sabre, F-105 Thunderchief in F-4 Phantom II, se niso izkazali v tej vlogi, saj piloti zaradi velike hitrosti niso mogli natančno ciljati in krožiti nad bojnim območjem. Zato je imel glavno vlogo neposredne zračne podpore zanesljivi, a zastareli jurišnik iz obdobja korejske vojne A-1 Skyraider.
Leta 1966 je USAF ustanovila programsko pisarno Attack Experimental (A-X) in 6. marca 1967 poslala 21 pogodbenim orožarskim podjetjem poizvedbo o zmogljivostih. Cilj je bil ustvariti študijo nizkocenovnega jurišnika. Leta 1969 je sekretar Vojnega letalstva zaprosil oblikovalca Pierra Spreyja, naj napiše natančne specifikacije predlaganega projekta. Njegov začetni doprinos je bil prikrit zaradi njegove predhodne vpletenosti v kontroverzni program F-X. Sprey je stopil v stik s piloti letala A-1 Skyraider, ki so služili v Vietnamu, in analiziral letala, takrat v uporabi v tej vlogi. Prišel je do zaključka, da bi moralo imeti idealno letalo dolg zadrževalni čas, dobro okretnost pri nizkih hitrostih, mogočen top in izjemno sposobnost preživetja. Povedano drugače, združevati bi moralo najboljše lastnosti letal Iljušin Il-2, Henschel Hs 129 in A-1 Skyraider, poleg tega pa bi moral primerek stati manj kot 3 milijone USD. Sodelavcem programa je Sprey naročil, naj preberejo biografijo letalskega asa iz druge svetovne vojne Hansa-Ulricha Rudla za navdih. Projekt je predstavljal prvo letalo Vojnega letalstva, načrtovano izključno za neposredno zračno podporo.Maja 1970 je USAF izdala predelan in mnogo natančnejši zahtevek za ponudbe za letalo. V tem obdobju so poveljniki spoznali, da se krepi grožnja sovjetskih oklepnih sil na vietnamskem bojišču, hkrati pa so uvideli potrebo po ofenzivnem delovanju v vsakem vremenu. V specifikacijah je bila zdaj zahteva, da mora biti letalo posebej načrtovano za opremljanje s 30-mm topom. Druge zahteve so bile še najvišja hitrost 740 km/h (400 vozlov), vzletna razdalja 1.200 m, 7300 kg zunanje nosilnosti, 460-kilometrski bojni radij in cena 1,4 milijona USD na primerek.Istočasno je izšel ločen zahtevek za ponudbe za A-X-ov 30-milimetrski top, z zahtevo po visoki hitrosti streljanja (4.000 nabojev na minuto) in visoki izstopni hitrosti. Od šestih podjetij, ki so poslala ponudbe za letalo, je USAF izbrala Northrop in Fairchild Republic za izdelavo prototipov z oznakama YA-9A in YA-10A, podjetji General Electric in Philco-Ford sta pa dobili nalogo gradnje in preskusa prototipa topa GAU-8.
Prvi YA-10A je bil zgrajen v kraju Hagerstown (Maryland), krstni polet je izvedel 10. maja 1972. Po preskusu in primerjalnem testu proti YA-9A je Vojno letalstvo 18. januarja 1973 oznanilo, da dobi pogodbo za proizvodnjo podjetje Fairchild-Republic, podjetje General Electric pa je bilo junija tega leta izbrano za proizvodnjo topa GAU-8. Da bi dokazali potrebo po nakupu novega jurišnika, so YA-10 preskusili tudi ob boku letala Ling-Temco-Vought A-7D Corsair II, glavnega dotedanjega jurišnika Vojnega letalstva ZDA. Prvi serijski primerek A-10 je poletel oktobra 1975, dobava vojski pa se je pričela marca naslednje leto. Skupno je bilo zgrajenih 715 letal, zadnji primerek je bil dobavljen leta 1984.En warthog je bil predelan v dvosedežno različico A-10 N/AW (Night/Adverse Weather - »letenje ponoči/v slabem vremenu«). N/AW je bil predelan preskusni A-10, imel je dodaten sedež za oficirja, odgovornega za elektronske protiukrepe, navigacijo in označevanje ciljev. Podjetje Fairchild ga je ponudilo vojski, vendar ne USAF, ne morebitni kupci iz tujine niso pokazali zanimanja. USAF je leta 1981 naročila dvosedežno trenažno različico, vendar je ameriški Kongres ukinil financiranje, zato ni bil izdelan noben primerek. Edini dvosedežni primerek A-10 se zdaj nahaja v letalskem muzeju v sklopu oporišča Edwards Air Force Base.
A-10 je okreten pri nizkih višinah in hitrostih zaradi velike površine kril, njihove vitkosti in velikih zakrilc. Vitka krila omogočajo tudi kratko vzletno in pristajalno razdaljo, kar omogoča delovanje s slabše urejenih letališč blizu frontnih linij. Letalo se lahko dlje časa zadržuje nad bojnim poljem in operira na višinah pod 300 m pri vidljivosti 2,4 km. Običajno leti z razmeroma nizko hitrostjo 560 km/h (300 vozlov), zaradi česar je mnogo učinkovitejše od hitrejših lovskih bombnikov, ki imajo pogosto težave z majhnimi ali premičnimi cilji.Sprednji rob krila je prekrit s satastimi kovinskimi ploščami, kar povečuje trdnost ob minimalnem povečanju teže. Podobne plošče prekrivajo tudi krmilne površine. Oporne gredi so neločljiv del plošč, ki tvorijo ostalo zunanjo površino, sodeč po izkušnjah v boju je tak tip plošč odpornejši na poškodbe. Ker ne nosijo teže, jih je možno zamenjati kar na terenu, po potrebi tudi s provizoričnimi materiali. Krilca so blizu konca kril in imajo še dve posebnosti, ki povečujeta okretnost: so večja kot običajno in obsegajo skoraj polovico razpona kril, poleg tega pa so razcepljena (t. i. deceleroni).A-10 je zasnovan za vzdrževanje, oboroževanje in dotakanje goriva z minimalno količino opreme, tudi mnoga popravila je možno izvajati na terenu. Prav tako so (kar je sicer nenavadno) številni deli izmenljivi med levo in desno stranjo, vključno z motorji, pristajalnimi kolesi in navpičnimi stabilizatorji. Robustna pristajalna kolesa in ravna krila omogočajo delovanje s kratkih in grobih stez tudi pri velikih obtežitvah, zato lahko za vzletanje ter pristajanje uporablja pomožne površine poškodovanih zračnih oporišč in celo ravne odseke avtocest. Opremljen je s parom turboventilatorskih motorjev General Electric TF-34-100/A, ki sta pritrjena na nosilce na zunanjosti trupa, tik nad in za krili. Če motor zaradi zadetka eksplodira, je na ta način trup zaščiten pred poškodbami. Motorja oddajata razmeroma malo infrardečega sevanja, postavitev nad repnimi stabilizatorji pa zakriva izpuh od spodaj, s čemer je zmanjšana zaznavnost za toplotno vodene rakete zemlja-zrak. Obrnjena sta navzgor za 9 º, kar izniči silo zaradi postavitve nad aerodinamičnim težiščem letala.
Sprednje pristajalno kolo je značilno zamaknjeno na desno, zato da je lahko topovska cev vgrajena vzdolž osi letala, saj bi sicer streljanje zaradi močnega odsuna povzročilo zanašanje iz smeri. Posledično pri vožnji po tleh ostreje obrača na desno kot na levo. Glavni pristajalni kolesi v uvlečenem položaju deloma molita iz ležišč in nista pokriti, zaradi česar je manj poškodb pri zasilnem pristanku na trebuhu. Vsa kolesa se izvlačijo proti repu, na ta način lahko ob odpovedi hidravlike pri izvlačenju pomaga zračni upor.
A-10 lahko nosi soliden nabor zunanje oborožitve, vendar je njegovo glavno orožje vgrajeni 30-milimetrski rotirajoči top GAU-8/A Avenger, eden najmočnejših letalskih topov vseh časov, ki izstreljuje protioklepne granate z osiromašenim uranom. V izvirniku je lahko pilot preklapljal med 2100 in 4200 izstrelki na minuto kasneje pa je bila hitrost streljanja fiksirana na 3900 na minuto. Top ob sprožitvi potrebuje približno pol sekunde, da se zavrti na delovno hitrost. V prvi sekundi tako top izstreli 50 granat, nato pa 65 do 70 na sekundo. Natančen je toliko, da med letom 80 % izstrelkov pristane v krogu premera 12,4 metra na oddaljenosti 1220 m. Optimiziran je za razdaljo do cilja 1.220 m (4.000 ft) pri 30-stopinjskem spustu. Njegov mehanizem je premaknjen rahlo na levo od vzdolžne osi, cev pa je poravnana z osjo. Boben za strelivo meri 1,8 m v dolžino in lahko nosi 1350 granat, običajno pa vanj naložijo 1174 granat. Je posebej zaščiten s ploščami oklepa različnih debelin, ki so oblikovane tako, da detonirajo izstrelke. Zadnja plast oklepa okrog samega bobna ga ščiti pred drobci. Povprečen odsun pri streljanju znaša 45 kN, kar je več kot pol celotnega potiska, ki ga generirata warthogova motorja (40,3 kN vsak). Kljub veliki sili pa streljanje pri vodoravnem letu upočasni letalo le malenkostno, saj piloti zaradi pregrevanja streljajo v največ nekajsekundnih rafalih.Od ostale oborožitve je najpogosteje opremljen z raketami zrak-zemlja AGM-65 Maverick z elektro-optičnim (televizijskim) ali infrardečim vodenjem. Te so uporabne na večjih razdaljah do cilja, kjer je manjše tveganje zaradi protiletalskega ognja. Med zalivsko vojno, ko warthogi še niso imeli infrardečih kamer za nočno gledanje, so piloti improvizirali in ponoči uporabljali kar kamere na raketah. Med ostalo običajno oborožitvijo so še kasetne bombe in nevodljive rakete Hydra 70. A-10 lahko nosi tudi lasersko vodene bombe, vendar jih uporabljajo razmeroma redko. Običajno letijo s kompletom za elektronske protiukrepe ALQ-131 pod enim krilom in raketama zrak-zrak AIM-9 Sidewinder na konicah kril za samoobrambo, vendar se v zračnih bojih ne morejo kosati z lovskimi letali.
A-10 slovi kot izjemno trpežen, sposoben je prestati neposredne zadetke protioklepnih in visokoeskplozivnih izstrelkov do kalibra 23 mm. Ima rezervni sistem za hidravlično krmiljenje in dodaten mehanski sistem za neposredno ročno krmiljenje, za primer, če odpovesta oba hidravlična sistema. V neposrednem načinu je letalo dovolj upravljivo za vrnitev v oporišče, le povratne sile, ki delujejo na ročice, so večje. Warthog je zasnovan tako, da lahko leti brez enega motorja, polovice repa ali polovice enega krila.Kokpit in deli krmilnega sistema so obdani s 540 kg oklepnih plošč iz titana, kar znaša skoraj 6 % prazne teže letala. Zaradi svoje razporeditve so dobile vzdevek »kopalna kad« (angleško bathtub). Oklep preizkušeno prenese rafale iz 23-mm topov in posamične zadetke 57-milimetrskih izstrelkov. Titanove plošče so različnih debelin, od 13 do 38 mm, razporejene glede na predvidene trajektorije izstrelkov v boju. Vse notranje površine kadi, ki se neposredno odpirajo proti pilotu, so dodatno prekrite z večplastnim najlonskim ščitom, ki varuje pred okruški. Steklen pokrov kokpita je odporen proti strelom iz malokalibrskega orožja.Ranljive zaloge goriva so spravljene v rezervoarjih blizu sredine trupa, ločeno od ogrodja. Na ta način morajo izstrelki predreti zunanjo površino letala in še obod rezervoarja preden dosežejo gorivo. Cevi za gorivo so opremljene s samozatesnitveno peno, če pa so poškodbe prehude, se zaprejo ventili do prizadetega dela. Večina komponent sistema za gorivo se nahaja znotraj rezervoarjev, tako da gorivo ne pušča navzven ob mehanskih okvarah. Zunanja in notranja stena rezervoarjev sta prekriti s poliuretansko peno, ki zadržuje odpadke in omeji iztekanje goriva ob morebitni poškodbi. Motorja sta pregrajena s požarnimi pregradami in imata gasilsko opremo. V primeru, da odpovejo vsi štirje glavni rezervoarji, je v rezervnih dovolj goriva za 370 km leta.A-10 je zasnovan za delovanje s slabše pripravljenih in improviziranih letališč, kjer je velika nevarnost za poškodbe motorjev zaradi smeti. Visoka postavitev njegovih motorjev zmanjšuje nevarnost poškodb zaradi vstopa večjih trdnih predmetov, poleg tega pa omogoča servisiranje letala in opremljanje z orožjem brez zaustavitve, kar skrajša čas med poleti. Tudi nizka postavitev kril olajša servisiranje in opremljanje z orožjem.
Skozi leta je bilo letalo deležno več nadgradenj in posodobitev. Od leta 1978 ima laserski sledilnik Pave Penny za hitrejšo in zanesljivejšo identifikacijo lasersko označenih ciljev, od leta 1980 pa sistem za inercijsko navigacijo. Nadgradnja varnostnih sistemov za let pri nizkih višinah in namerilnikov (Low-Altitude Safety and Targeting Enhancement oz. LASTE) je dodala računalniško podprte namerilnike, avtopilota in sistem za opozarjanje na bližino tal. Warthogova elektronika je zdaj združljiva tudi z očali za nočno gledanje. Leta 1999 je bila izvedena nova nadgradnja, tokrat so letala dobila GPS-sprejemnik in večfunkcijski prikazovalnik, sistem LASTE pa je dobil integriran računalniški sistem za nadzor nad letom in streljanjem (IFFCC).Leta 2005 je bil zagnan projekt Precizni boj (Precision Engagement, PE) nadgradnje celotne flote A-10 z izboljšanim sistemom za nadzor ognja, elektronskimi protiukrepi in sistemom za vodenje pametnih bomb. Tako posodobljena letala imajo novo oznako A-10C. Projekt s predvideno ceno 420 milijonov USD je bil končan julija 2011. Druga večja posodobitev, ki je še v teku, je podaljšanje življenjske dobe, v sklopu katere je med drugim načrtovana zamenjava kril na 242 warthogih, ki naj bi bila končana do leta 2018. 2 milijardi USD vredno pogodbo je dobilo podjetje Boeing, a izvajanje posodobitve ne poteka po načrtih zaradi zakasnitev proizvajalca, finančnih težav in negotove prihodnosti flote A-10. Negotovost ogroža tudi redno posodabljanje programske opreme, ki je ključna za komunikacijo z drugimi enotami, s tem pa za delovanje na sodobnem bojišču.
Ker A-10 med bojnimi nalogami leti nizko nad tlemi pri podzvočni hitrosti, je zanj pomembno, da je nevpadljivo. V desetletijh operativne uporabe je Vojno letalstvo ZDA preskušalo mnogo različnih barvnih shem, med drugim »arašidno shemo« z vzorcem peščene, rumene in sivorjave barve, črno-belo shemo za zimske operacije ter gozdno kamuflažo s svetlo rjavim, zelenim in rjavim vzorcem. Mnogi so imeli naslikan lažen pokrov pilotske kabine v temno sivi barvi na spodnji strani, tik za topom, kar naj bi opazovalcem s tal otežilo določanje višine in smeri leta. Pogosto imajo tudi nosne poslikave, kot so usta morskega psa ali merjaščevi čekani.
V 1980. in zgodnjih 1990. letih je bila najpogostejša barvna shema gozdna kamuflaža, saj so načrtovalci presodili, da predstavljajo največje tveganje za letalo napadi sovražnih lovcev z višine. Po koncu hladne vojne in na podlagi izkušenj iz zalivske vojne pa je postalo jasno, da je grožnja ognja s tal večja, zato so bili warthogi prebarvani v dva odtenka sive, s temnejšim na vrhu in svetlejšim na dnu, kar zmanjšuje vidljivost s tal.
Prva enota, ki je dobila letala A-10, je bilo 355. taktično lovsko krilo (355th TFW) Vojnega letalstva ZDA, nastanjeno v zračnem oporišču Davis-Monthan v Arizoni, marca 1976. Prva enota, ki je dosegla polno bojno pripravljenost, pa je bilo 354. taktično lovsko krilo iz oporišča Myrtle Beach v Južni Karolini (1978). Postopoma so warthoge uvajali v različnih oporiščih v ZDA, Evropi in Južni Koreji. Mnogi lovski piloti, ki tradicionalno dajo veliko na hitrost in izgled svojih letal, novosti niso sprejeli z odobravanjem.Leta 1987 je bila številnim warthogom dodeljena nova vloga usmerjanja zračnega ognja (Forward Air Control, FAC), ti so dobili oznako OA-10. OA-10 imajo običajno do šest nosilcev s 70-mm raketami Hydra z dimnimi konicami ali z belim fosforjem za označevanje ciljev. V vseh drugih pogledih so ta letala nespremenjena in imajo kljub novi oznaki enake bojne sposobnosti.
Prvič so bili warthogi uporabljeni v boju med zalivsko vojno leta 1991. Uničili so več kot 900 iraških tankov, 2000 drugih vojaških vozil in 1200 kosov topniškega orožja, s čimer so bili daleč najučinkovitejša letala, uporabljena v tej vojni. Dosegli so tudi prvi zračni zmagi, ko so s topom GAU-8 sestrelili dva iraška helikopterja. Med spopadom so bili sestreljeni štirje A-10 in dva OA-10, vsi z raketami zemlja-zrak, še trije pa so bili v boju tako poškodovani, da so jih morali po vrnitvi v oporišča odpisati (nekateri so bili dodatno poškodovani ob zasilnem pristanku). Skupno so imeli 95,7-odstotno razpoložljivost, izvedli so 8100 bojnih poletov in izstrelili 90 % vseh raket AGM-65 Maverick, izstreljenih v tem spopadu. Ker so se tako dobro izkazali, je kmalu po koncu zalivske vojne Vojno letalstvo ZDA opustilo zamisel zamenjave A-10 z neposredni zračni podpori prirejeno različico lovca F-16.
Med vojnami v nekdanji Jugoslaviji v Bosni in Hercegovini so skupno izstrelili okrog 10.000 30-milimetrskih granat. Med drugim so sodelovali v napadu na srbsko enoto, ki je zasegla težko orožje iz skladišča OZN v Ilidži, in uničili protiletalski top. Ko je avgusta 1995 zveza NATO začela z ofenzivo proti srbskim silam, so A-10 izvajali neposredno zračno podporo, konec septembra pa so jih znova prerazporedili v zračne patrulje.Znova so bili A-10 v akciji nad Balkanom leta 1999 kot del Natove operacije Zavezniška sila na Kosovem. Najprej so leteli v podporo iskalnih in reševalnih misij, med drugim tudi v znameniti akciji reševanja sestreljenega pilota F-117, v kasnejših fazah operacije pa so dobivali vse več nalog napadanja kopenskih ciljev. Prvi uspešen napad so izvedli 6. aprila 1999 in ostali v akciji do zaključka spopadov konec junija 1999.
V začetnih fazah ameriške invazije na Afganistan A-10 niso sodelovali, kasneje pa je bilo več eskadrilj vključenih v kampanjo proti Talibanom in Al Kaidi. Iz oporišč v Afganistanu in Pakistanu so pričeli delovati marca 2002, sodelovali so denimo v operaciji Anakonda in tudi kasneje v bojih proti ostankom islamskih sil.20. marca 2003 se je pričela iraška vojna, v kateri je že od začetka delovalo 60 letal A-10 in OA-10. Iz poročila Vojnega letalstva je razvidno, da so imeli warthogi v času vojne 85-odstotno bojno pripravljenost, izstrelili pa so 311.597 granat. V boju je bil sestreljen samo en A-10. Izvedli so tudi 32 poletov, med katerimi so nad Irakom odmetavali propagandno gradivo.
Nadgrajeno različico A-10C so prvič uporabili v Iraku v tretji četrtini leta 2007, v 104. lovski eskadrilji Zračne nacionalne garde Marylanda. Digitalna avionika in komunikacijski sistemi so bistveno skrajšali čas iskanja in napada na cilj v vlogi neposredne zračne podpore. Skupno so warthogi izvedli 32 % vseh bojnih poletov med operacijama Iraška svoboda in Trajna svoboda. 
Med letoma 2009 in 2012 se je število bojnih poletov gibalo med 27.800 in 34.500 letno, v prvi polovici leta 2013 pa so izvedli še 11.189 poletov v Afganistanu. Od začetka leta 2006 do oktobra 2013 so izvedli 19 % vseh akcij neposredne zračne podpore, kar je več kot letala F-15E Strike Eagle in B-1B Lancer, a manj kot letala F-16.Marca 2011 je bila 81. lovska eskadrilja, opremljena z letali A-10, poslana kot del operacije zahodne koalicije Odisejeva zora v Libijo, kjer je sodelovala v napadih na libijske kopenske in morske enote.
25. marca 2010 je bil en A-10 uporabljen za preskus mešanice z biogorivom. V poletu nad zračnim oporiščem Eglin je bila uporabljena mešanica iz enakih delov standardnega kerozina JP-8 in ričkovega olja. 28. junija 2012 je postal A-10 prvo letalo, ki je letelo z novo mešanico alkoholnega goriva. To gorivo z oznako ATJ (Alcohol-to-Jet) pridobivajo iz celuloze v lesu, papirju, posušeni travi in drugih snoveh rastlinskega izvora, ki jo s fermentacijo predelajo v alkohole, te pa v letalsko gorivo.Leta 2011 je Nacionalna znanstvena fundacija (National Science Foundation, NSF) podelila podiplomski mornariški šoli Vojne mornarice ZDA 11 milijonov USD vreden projekt za predelavo enega A-10 za raziskave vremena, kot nadomestilo za upokojeno letalo North American T-28 Trojan. Zaradi njegove robustnosti pričakujejo, da bo uspešno kljuboval ekstremnim razmeram, ki vladajo v nevihtnih oblakih na velikih višinah. Predelano letalo bo predvidoma operativno leta 2017.
Prihodnost uporabe letal Fairchild Republic A-10 Thunderbolt II je trenutno negotova, v teku pa je tudi postopno zmanjševanje števila aktivnih letal. Že konec 1980. let so nastali prvi načrti njihove zamenjave z bolj vsestranskimi letali (takrat konkretno predelanimi F-16), a je prevladalo mnenje, da bi ta odločitev utegnila prizadeti taktično pripravljenost ameriške vojske.Znotraj Vojnega letalstva sta se okrog tega vprašanja oblikovali dve struji: vrhovni poveljniki želijo z upokojitvijo flote A-10 privarčevati denar za nove projekte, predvsem večnamenskega lovca Lockheed Martin F-35 Lightning II, ki naj bi nadomestil A-10 v vlogi neposredne zračne podpore. Temu nasprotujejo oficirji nižjega ranga in kongresniki iz zveznih držav, kjer so letala nastanjena, ki izpostavljajo njegovo izjemno učinkovitost in zanesljivost ter vztrajajo, da je zaenkrat nenadomestljiv. Kritiki upokojevanja izpostavljajo tudi visoko in še naraščajočo ceno letal F-35, ki poleg tega trenutno ne bi zmogla opraviti toliko bojnih poletov, kar bi po njihovem mnenju predstavljalo velik korak nazaj v bojni pripravljenosti ameriške vojske.Rezultat te dolgoletne bitke v ameriškem Kongresu so bili različni predlogi o prihodnosti A-10, od podaljšanja njegove operativne dobe do leta 2028 ali dlje, do takojšnjega zmanjšanja flote za skoraj tretjino. Novembra 2013 je bilo v uporabi še 320 warthogov ob načrtu za postopno zmanjšanje števila na 283 do konca leta 2016, predlogi za hitrejše zmanjševanje števila pa so bili za fiskalno leto 2015 zavrnjeni.
Preskusni dvosedežnik za delovanje ponoči in v slabem vremenu. Edini primerek je bil predelan iz enega od A-10A.
Predlagana različica za precizno neposredno zračno podporo (Precision Close Air Support, PCAS), ki jo razvijata podjetji Raytheon in Aurora Flight Sciences v okviru programa agencije DARPA. Sprva je bil v načrtu tudi razvoj brezpilotnega načina, kasneje pa so se preusmerili na zunanje upravljanje warthogovih orožij. Namen je omogočiti izvidnikom na tleh neposredno proženje in vodenje bomb in raket, ki jih nosi letalo, kar bi bistveno skrajšalo čas posredovanja.
Predlagana predelava v znanstvene namene kot zamenjava za letalo North American T-28 Trojan, s katerim Višja šola za rudarstvo in tehnologijo Južne Dakote preučuje nevihtne oblake.
Vojno letalstvo Združenih držav Amerike in njegovi rezervni sestavi, Poveljstvo rezervnih letalskih sil (Air Force Reserve Command, AFRC) ter Zračna nacionalna garda (Air National Guard, ANG), so edini uporabniki letal A-10. Septembra 2011 je bilo v uporabi 345 letal vseh različic, od tega 191 v aktivni službi, 106 pri ANG in 48 pri AFRC. To število je novembra 2013 znašalo 320, saj USAF zmanjšuje floto s hitrostjo približno dve letali na mesec. Leta 2011 so bila v uporabi v naslednjih enotah:Vojno letalstvo Združenih držav Amerike
Poveljstvo za zračno bojevanje 1992–danes23. krilo - Moody Air Force Base, Georgia74. lovska eskadrilja
75. lovska eskadrilja51. lovsko krilo - Osan Air Base, Južna Koreja25. lovska eskadrilja53. krilo - Eglin Air Force Base, Florida422. eskadrilja za testiranje in evaluacijo (Nellis Air Force Base, Nevada)57. krilo - Nellis Air Force Base, Nevada66. orožna eskadrilja355. krilo - Davis-Monthan Air Force Base, Arizona354. lovska eskadrilja
Zračna nacionalna garda122. lovsko krilo - Fort Wayne, Indiana163. lovska eskadrilja124. lovsko krilo - Zračni terminal Boise, Idaho190. lovska eskadrilja127. krilo - Selfridge ANGB, Michigan107. lovska eskadrilja175. krilo - Martin State Airport, Maryland104. lovska eskadrilja188. lovsko krilo - Fort Smith, Arkansas184. lovska eskadriljaPoveljstvo rezervnih letalskih sil442. lovsko krilo - Whiteman Air Force Base, Misuri47. lovska eskadrilja (Davis-Monthan AFB, AZ)
303. lovska eskadrilja476. lovska skupina (Associate) - Moody AFB, Georgia76. lovska eskadrilja924. lovska skupina (Associate) - Davis-Monthan AFB, Arizona45. lovska eskadrilja
Podatki so iz knjig The Great Book of Modern Warplanes in Fairchild-Republic A/OA-10 ter preglednice USAF.
Pogon: dva turboventilatorska motorja General Electric TF-34-GE100 s po 4112 kg (40,32 kN) potiska
Kapaciteta notranjih rezervoarjev goriva: 4.990 kgZmogljivostNepresegljiva hitrost: 450 vozlov (833 km/h) na 1.500 m višine z 18 bombami Mk 82.
Pri nalogah neposredne zračne podpore: 250 nmi (460 km) z 1,88 ure zadrževanja nad bojiščem na višini 1500 m in 10 minutami boja
Pri protioklepnem delovanju: 252 nmi (467 km) s ciljem v višini morske gladine in 30 minutami boja
Največji doseg: 2.240 nmi (4.150 km) z vetrom v prsi hitrosti 50 vozlov (90 km/h) in 20 minutami rezerve
Razmerje potisk/teža: 0,36OborožitevTop: 1× rotirajoči 30-mm top GAU-8/A Avenger z 1.174 naboji (največja kapaciteta 1.350)
Nosilci: 11 (8 pod krili in 3 pod trupom) s kapaciteto 7.260 kg za naslednje kombinacije tovora:
kasetne bombe BLU-1, BLU-27/B Rockeye II, Mk20, BL-755 in CBU-52/58/71/87/89/97 ali
2× zunanji rezervoar za gorivo Sargent FletcherAvionikalaserski sledilnik AN/AAS-35(V) Pave Penny (pritrjen na desni strani pod pilotsko kabino) za proženje lasersko vodenih bomb Paveway
Bell, Dana (1986). A-10 Warthog in Detail & Scale. Blue Ridge Summit, PA: TAB Books. ISBN 0-8168-5030-5. 
Burton, James G. (1993). The Pentagon Wars: Reformers Challenge the Old Guard. Annapolis, MD: Naval Institute Press. ISBN 1-55750-081-9. 
Coram, Robert (2004). Boyd: The Fighter Pilot Who Changed the Art of War. Los Angeles: Back Bay Books. ISBN 0-316-79688-3. 
Donald, David; March, Daniel J., ur. (2004). "A-10 Fighting Warthog". Modern Battlefield Warplanes. Norwalk, CT: AIRtime. ISBN 1-880588-76-5. 
"The Fairchild A-10A: More Thunder for the USAF". Air International (Bromley: Pilot Press) 6 (5): 219–225, 263. maj 1974. ISSN 0306-5634. 
"The Fairchild Can-Opener: Shturmovik of the Eighties?". Air International (Bromley, UK: Pilot Press) 16 (6): 267–272, 287. junij 1979. ISSN 0306-5634. 
Jenkins, Dennis R. (1998). Fairchild-Republic A/OA-10 Warthog. North Branch, MN: Specialty Press. ISBN 1-58007-013-2. 
Neubeck, Ken (1999). A-10 Warthog Walk Around. Carrollton, TX: Squadron/Signal Publications. ISBN 0-89747-400-7. 
Spick, Mike (2000). The Great Book of Modern Warplanes. London: Salamander Books. ISBN 1-84065-156-3. 
Stephens, Rick (pomlad 1994). "Fairchild A-10: Fighting Warthog". World Air Power Journal (London: Aerospace Publishing) 16: 32–83. ISBN 1-874023-36-0. ISSN 0959-7050. 
Stephens, Rick (1995). A-10 Thunderbolt II (World Air Power Journal special). Aerospace Publishing Ltd. ISBN 1-874023-54-9. 
Sweetman, Bill (1987). The Great Book of Modern Warplanes. New York: Portland House. ISBN 0-517-63367-1. 
Taylor, John W.R. (1982). Jane's All The World's Aircraft 1982–83. London: Jane's Yearbooks. ISBN 0-7106-0748-2. 
Wilson, Michael (20.3.1976). "Fairchild A-10". Flight International 109 (3497): 707–717.

Fallout: A Post Nuclear Role Playing Game je videoigra zvrsti igranja vlog, ki je izšla leta 1997 v založbi Interplay Entertainment za sisteme MS-DOS, Microsoft Windows in Mac OS.
Dogajanje je postavljeno v postapokaliptično okolje Južne Kalifornije sredi 22. stoletja, po jedrski vojni, ki je sto let pred tem opustošila Zemljino površje. Protagonist je prebivalec enega od Trezorjev, velikanskih bunkerjev, v katerih so nekateri ljudje varno preživeli jedrski napad in njegove neposredne posledice. V opustošeno pokrajino se poda z nalogo poiskati zamenjavo za pokvarjen čip prečiščevalnika vode. Prepoznaven element igre je retrofuturizem – posnemanje ikonografije in dizajna iz 1950. let oz. takratnega videnja prihodnosti, saj zgodba sledi alternativnemu toku zgodovine po drugi svetovni vojni, čeprav je postavljena v prihodnost.Kombinacija krute realnosti, polne mutiranih bitij in nasilja na eni ter razpadajočih ostankov ameriškega sna in napredne tehnologije na drugi strani, daje igri satiričen ton. Glavni navdih je podobna igra Wasteland iz leta 1988, a ima Fallout močno izboljšano grafiko in drugačen igralni sistem. Pogled na dogajanje je izometričen, boj pa poteka potezno, na mreži šestkotnikov, kjer izid akcij določa poseben igralni sistem, imenovan S.P.E.C.I.A.L. Ta je osnova tudi za oblikovanje in razvijanje igralčevega lika ter za vse ostale elemente njegove interakcije z okoljem.Na podlagi kritiškega uspeha prvenca je kasneje nastalo več nadaljevanj, začenši s Fallout 2 (1998), ki skupaj tvorijo istoimensko serijo.
Način igranja in podajanja zgodbe sta v mnogih pogledih identična tistima pri igri Wasteland. Dogajanje je postavljeno v odprt svet, kjer igralec raziskuje ozemlje in odkriva lokacije ter srečuje like, ki v njem prebivajo. Osnovna zgodba ga pri tem ne omejuje, tako da lahko glavno nalogo začasno ali celo povsem prezre. Nekateri liki mu v pogovoru dajo stranske naloge, ki nimajo zveze z glavno, a nagradijo igralca s predmeti (orožje, strelivo, denar itd.) in točkami izkušenj ter »karmo«, ki vpliva na njegove odnose z liki v bodoče. Značilno za Fallout je, da običajno obstaja več načinov reševanja nalog, včasih celo z nasprotnim učinkom od prvotno zamišljenega, a je igralec za končano nalogo v vsakem primeru nagrajen. Nekateri liki so sovražni, v tem primeru se bo igralčev lik z njimi zapletel v boj, ki se odvija potezno. Boju se je včasih mogoče izogniti z diplomacijo v dialogih ali s skrivanjem. Igralčeve odločitve vplivajo na potek in tudi konec igre, kjer je na voljo nekaj različnih koncev.
Lastnosti igralčevega lika so razvrščene v štirih kategorijah. Osnova je sistem S.P.E.C.I.A.L. (dobesedno »poseben«), razvit prav za Fallout, akronim za Strength (moč), Perception (zaznava), Endurance (vzdržljivost), Charisma (karizma), Intelligence (inteligenca), Agility (gibčnost) in Luck (sreča). Lahko imajo vrednosti od 1 do 10. Drug vidik so veščine, kot so rokovanje z različnimi orožji, barantanje, upravljanje z računalniki, popravljanje itd., na lestvici od 0 do 300 %. Ostali dve kategoriji, perk (boniteta) in trait (značaj), dodata liku še več osebnosti. Ob stvaritvi lika igralec določi številčne vrednosti za osnovne lastnosti in veščine, ki nato vplivajo na njegove zmožnosti v igri - tako denimo moč (skupaj s karakteristikami orožja) vpliva na to, kako močno bo udarec z orožjem poškodoval sovražnika, gibčnost in vrednost veščine s hladnim orožjem pa na verjetnost zadetka. Nekatere bonitete zahtevajo vsaj določeno število točk v kateri od osnovnih značilnosti; Snakeater (kačjejedec) denimo poveča odpornost proti strupom, vendar zahteva vzdržljivost vsaj 3. Značaji (možno jih je izbrati nič do dva) imajo po drugi strani tudi negativne posledice. Tako ima lik z značajem Night Person (nočna ptica) povečani inteligenco in zaznavo ponoči, a zmanjšani podnevi. Ob nabiranju izkušenj tekom igre se liku povečuje stopnja, z vsako stopnjo lahko doda točke k veščinam, vsakih nekaj stopenj pa lahko poveča tudi katero od glavnih lastnosti za točko ali izbere novo boniteto.Boj v Falloutu je potezen. Osnovan je na sistemu »akcijskih točk«, kjer lahko vsak lik vsako potezo zaporedoma izvede več dejanj, pri čemer ima vsako svojo ceno v akcijskih točkah, dokler njegova zaloga akcijskih točk ni izčrpana. Število akcijskih točk in vrstni red likov v boju določajo lastnosti likov. Ko zmanjka nasprotnikov v bližini, igra preklopi nazaj na realnočasovno dogajanje. Fallout ponuja tudi raznolik izbor likov (NPC), ki jih lahko igralec rekrutira, da spremljajo njegovega in mu pomagajo v boju. Med njimi sta denimo popotnik Ian, ki je lahko opremljen s pištolo ali brzostrelko, in pes Dogmeat. Število spremljevalcev ni omejeno, vendar se skozi igro njihove lastnosti ne spreminjajo, nadgraditi je možno le njihova orožja.
Ozadje za zgodbo je alternativnozgodovinski scenarij, v katerem se tok zgodovine po drugi svetovni vojni loči od resničnega in se nato nadaljuje v prihodnost. V desetletjih po vojni je v ZDA prišlo do skokovitega tehnološkega razvoja, medtem ko je družbeni razvoj stagniral, zato se denimo slog popularne glasbe ni razvil dlje od tistega v 50. letih 20. stoletja, v arhitekturi pa še vedno prevladuje art déco, kar igra odraža z grafično in zvočno podlago. Po drugi strani je vseprisotna napredna tehnologija, od robotov z umetno inteligenco, laserskih in plazmatskih orožij, do vozil na jedrski pogon.
Skokovit razvoj tehnologije je povzročil pomanjkanje surovin, zaradi česar so se ZDA zapletle v vojno s Kitajsko, ki se je končala z medsebojnim jedrskim napadom. Ta je trajal le nekaj ur, a za seboj pustil povsem opustošeno pokrajino, kjer životarijo redke preživele skupnosti ljudi, večina živalstva in rastlinstva pa je zaradi žarčenja strašansko mutirana. V letih pred vojno je podjetje Vault-Tec pričelo z izgradnjo ogromnih bunkerjev - trezorjev (v izvirniku Vault) za po nekaj sto prebivalcev, ki naj bi v primeru napada zaščitili ljudi, dokler ne bi minile najhujše posledice. V resnici pa so to tajni sociološki eksperimenti, s katerimi namerava vlada ugotoviti idealno sestavo posadke za medplanetarno vesoljsko ladjo. V vsakem bunkerju so tako prebivalci podvrženi posebnemu dejavniku, pri čemer le Nadzornik ve za njegov pravi namen.
Protagonist je prebivalec Trezorja 13, ki naj bi ostal zaprt 200 let namesto nekaj deset let, za preučevanje dolgotrajne izolacije. Vendar pa se leta 2161, 84 let po jedrskem napadu, pokvari čip za prečiščevalnik vode, zaradi česar se Nadzornik odloči poslati enega kandidata ven poiskat zamenjavo. Z nekaj osnovne opreme in prenosnim računalnikom Pip-Boy 2000, ki spremlja igralčeve karakteristike, opremo in naloge, se poda v opustošeno pokrajino.
Igralec najprej odpotuje do Trezorja 15, ki je najbližji znani kraj, kjer bi utegnil najti pomoč, vendar najde porušenega in zapuščenega. Preživeli prebivalci so ustanovili mestece Shady Sands, katerega lahko pomaga obraniti pred plenilsko tolpo in ogromnimi mutiranimi ščipalci. Premikanje po ozemlju je nato prepuščeno igralčevi izbiri, vendar je glavna naloga najti čip omejena na 150 dni časa v igri, kolikor ima Trezor 13 zalog vode. Naslednja večja postojanka je Junktown, kjer lahko županu Killianu Darkwaterju pomaga disciplinirati pokvarjenega lastnika kazinoja Gizma, ali pa slednjemu prevzeti oblast z umorom župana. Še južneje se nahaja The Hub, živahno trgovsko mesto, kjer je možno najeti karavano za transport vode in s tem podaljšati preživetje Trezorja 13 za 100 dni. Na podlagi namigov v mestu igralec odkrije lokacijo Nekropole, mesta, polnega mutiranih ljudi (ghoulov). Pod njim najde Trezor 12 in v njem iskani čip.
Trezor je tako rešen, vendar je Nadzornik zaskrbljen nad poročilom o velikanskih mutiranih ljudeh, imenovanih »supermutanti«, ki jih je srečal igralec. Sklene, da je njihova mutacija načrtna in da ogrožajo Trezor, zato pošlje igralca najti izvor mutacij ter ga odstraniti. Pri tej nalogi pridobi igralec pomoč organizacije Brotherhood of Steel (Bratovščina Jekla, BOS), ki ima dostop do orožja in opreme ameriške vojske izpred vojne. Opremljen z njihovimi informacijami odpotuje v Boneyard, ruševine Los Angelesa, kjer ima bazo kult Children of the Cathedral (Otroci Katedrale) pod vodstvom Mojstra (Master).
Zamaskiran v pripadnika kulta razišče Katedralo in pod njo najde prototip Trezorja, iz katerega Mojster poveljuje svoji vojski privržencev, ter ga uniči. Nato odpotuje proti severu, v vojaško bazo, kjer je Mojster uporabljal poseben virus, s katerim je mutiral ljudi v supermutante. Igralec uniči bazo, s čemer ustavi kreiranje novih supermutantov in razbije vojsko. Nadzornik je zadovoljen nad izidom, vendar se boji, da bo igralčeva vrnitev porušila izolacijo Trezorja ter spodbudila ostale k raziskovanju. Zato ga izžene v širni svet.
Če igralec ne prinese čipa pravočasno, se igra avtomatsko konča s porazom. V zgodnjih različicah igre je imel 500 dni časa za uničenje glavne baze, sicer so supermutanti našli Trezor 13 in ga napadli. Ta omejitev se je zmanjšala na 400 dni, če je najel karavano, saj so imeli njihovi izvidniki tako lažje delo. V kasnejših popravkih je bila ta omejitev raztegnjena na 13 let, torej praktično neomejen čas. Alternativen konec se odvije, če ima igralec slabo »karmo«, v tem primeru ustreli Nadzornika, ko ga ta izžene. Tekom igre ima tudi nekaj možnosti, da se pridruži supermutantom, ob takšni odločitvi se odvrti le kratka zaključna animacija, ki prikazuje supermutante, kako pustošijo po Trezorju.
Zametek ideje za Fallout je nastal že ob izidu Wastelanda, vendar so avtorske pravice pripadale založniku Electronic Arts, za katerega je ekipa Interplay razvila Wasteland. Vodilni pri podjetju Interplay so se v tem obdobju odločili, da bodo sami izdajali lastne igre, vendar o postapokaliptični igri igranja vlog ni nihče resno razmišljal. EA je izdal nekakšno nadaljevanje, ki ga je ustvarila povsem druga ekipa, a ni bilo uspešno in ga niti niso oglaševali kot del franšize. Leta 1994, ob ponovni izdaji Wastelanda v antologiji, pa je prišla v javnost informacija, da Interplay dela na postapokaliptični igri igranja vlog na osnovi generičnega sistema za namizne igre igranja vlog, GURPS (tega je razvil Steve Jackson Games). Takratni šef studia Brian Fargo, sam velik navdušenec nad namiznimi igrami, je projekt dodelil odseku pod vodstvom Feargusa Urquharta, a naslov ni bil prioriteta.
Projekt z delovnim imenom Vault 13 je prevzel programer Tim Cain, ki je pol leta delal na igri sam, praktično v prostem času. Kasneje je k sodelovanju privabil še umetniškega vodjo Leonarda Boyarskyja in oblikovalca Chrisa Taylorja. Trojica je nadaljevala z razvojem fleksibilnega igralnega pogona, v katerem vse igralčeve odločitve vplivajo na potek igre, že zgodaj ji je dala tudi postapokaliptično vzdušje Wastelanda. Poleg Wastelanda so za navdih služili tudi razni filmi, kot so Pobesneli Max, A Boy and His Dog in Prepovedani planet. Tekom naslednjih treh let je Cain zbral ekipo okrog 30 razvijalcev, pri čemer je moral projekt večkrat braniti pred šefi studia, saj je odvračal ljudi od dela na glavnih projektih.Ob koncu razvoja je kakovost izdelka prepričala tudi nadrejene, zato so mu dodelili prioriteto in najeli nekaj zvenečih igralskih imen za govorjene dialoge. Med njimi so bili Tony Shalhoub, Brad Garrett in Richard Dean Anderson, vlogo tretjeosebnega pripovedovalca pa je prevzel Ron Perlman. Da bi dali igri še bolj avtentično vzdušje, so pridobili tudi licenco za skladbo slavne pop skupine The Ink Spots iz 40. let. Tik pred izidom je sledil najresnejši zaplet, podjetje Steve Jackson Games namreč ni odobravalo količine nasilja v igri, zato so preklicali dovoljenje za uporabo njihovega sistema GURPS. Tim Cain je tako moral v dveh tednih na novo iznajti in sprogramirati igralni sistem, ki je dobil ime SPECIAL. Igra je s pomočjo Urquharta, ki je še zadnji dan odpravljal zadnje hrošče, izšla 30. septembra 1997.
Izida ni spremljala obsežnejša oglasna kampanja. Zato in zaradi za tisti čas že nekoliko zastarele grafične podobe ga je ciljno občinstvo v začetku večjidel spregledalo. Fallout založniku sicer ni prinesel izgube, vendar prodaja ni izpolnila pričakovanj, je pa naslov pridobil veliko število kritiških priznanj in skupino zagretih oboževalcev. Spletni igričarski portal GameSpot mu je podelil naziv najboljše videoigre igranja vlog leta 1997, naslednje leto pa tudi revija Computer Gaming World. Poleg tega je bil nominiran za nagrado za dosežke v interaktivnih delih, ki jo je naslednje leto prvič podelila Academy of Interactive Arts & Sciences, in sicer v kategorijah »računalniška igra igranja vlog leta« ter »izjemen dosežek v zvoku in glasbi«.Od izida se redno uvršča na različne retrospektivne sezname, imenovana je bila denimo za 44. najboljšo računalniško igro vseh časov po izboru uredništva revije PC Gamer leta 2015 (v preteklih letih je bila na istem seznamu uvrščena še bistveno bolje, na primer na sedmo mesto leta 2010) in 19. najboljšo po izboru uredništva portala IGN leta 2009.
Na podlagi uspeha Fallouta je Urquhartova skupina, medtem preimenovana v Black Isle Studios, dobila nalogo razvoja nadaljevanja. Fallout 2 je temeljil na istem igralnem pogonu, ki je bil deležen le nekaj popravkov in manjših sprememb, predvsem pa je bila igra bistveno obsežnejša in s še temačnejšim tonom. Izšla je pičlih petnajst mesecev kasneje, leta 1998. Kljub novemu kritiškemu uspehu je zaradi poslovnih odločitev založnika razvoj drugega nadaljevanja zamrl (izvzemši dve igri v istem okolju, ki pa nista bili del osnovne serije). Šele po propadu Interplaya je licenco prevzelo podjetje Bethesda Softworks, ki od takrat izdaja nadaljevanja na osnovi lastnega 3-D pogona. Posledično se način igranja bistveno razlikuje od prvenca, ohranjata pa se vzdušje in kontinuiteta zgodbe.Podjetje Bethesda je leta 2014 od Interplaya pridobilo tudi pravice do trženja preostanka serije, vključno s prvim Falloutom. Igra je, prirejena za sodobne računalniške sisteme, še vedno na voljo prek Steama in drugih servisov za digitalno distribucijo.

Focke-Wulf Fw 190 Würger (srakoper; tudi mesarska ptica) je bilo lovsko letalo nemške Luftwaffe in eno najboljših letal svoje vrste tistega obdobja. Skupaj jih je bilo izdelanih okoli 19.500. Izdelava se je začela leta 1941 in se nadaljevala vse do konca vojne. Letalo so izdelovali v več kot 150 različicah. Zadnje različice D-9 so bile povsem enakovredne zavezniškim lovcem, a jih je bilo premalo, da bi še lahko spremenile potek bojevanja v zraku med drugo svetovno vojno.
Fw 190 je bil med piloti zelo priljubljen in veljal za boljšega kot Spitfire Mk V, ko sta se prvič srečala leta 1942 nad Dieppom.  V primerjavi z Bf 109 je bil Fw 190 delovno orožje, ki je bilo uporabljano za različne naloge. Bil je jurišnik, nočni lovec, daljinski spremljevalni lovec in, po zamenjavi motorja v seriji D, tudi višinski lovec prestreznik.
Reichsluftfahrtministerium (RLM) oz. Rajhovsko letalsko ministrstvo je jeseni 1937 naprosilo nemške konstruktorje, naj izdelajo novega lovca, deloval naj bi skupaj z osnovnim lovcem Messerschmitt Bf 109. Kljub temu da je bil Bf 109 še vedno učinkovito letalo, je odgovorne v RLM skrbel hiter razvoj tujih lovcev. Potrebovali so novo, modernejše letalo, ki bi bilo v prihodnje kos novejšim in vse boljšim zavezniškim lovcem.Kurt Tank se je odzval s številnimi načrti, večinoma s tekočinsko hlajenimi vrstnimi motorji. Šele z modelom, ki je predvideval zračno hlajen zvezdasti motor, je vzbudil pozornost RLM-ja. V tistem času zvezdasti motorji v evropskih lovskih letalih niso bili pogosti, saj so imeli velik, odprt vstopnik za propelerjem, zaradi česar je veljalo, da ustvarjajo preveč zračnega upora. Tank je opazil velik uspeh ameriških zvezdastih motorjev Pratt & Whitney Twin Wasp in Double Wasp. V svojih lovskih letalih sta jih uporabljala Vojna mornarica ZDA in marinci. Zasnoval je okrov za motor tako, da je bil zračni upor manjši. Namesto, da bi bil sprednji del motorja odprt, je Tank pustil le manjši in ozek vstopnik zraka med okrovom motorja in pestom propelerja. S tem naj bi omogočil še zadosten dotok zraka, ta pa bi se nato razporedil po motorju s pomočjo dodatnega (sprva 10-, nato 12-, nazadnje pa 14-krakega) hladilnega ventilatorja, t. i. "impelerja", ta se je vrtel do trikrat hitreje kot sam propeler. Vendar hlajenje druge vrste valjev s tem ni bilo zadovoljivo rešeno, še posebej kritično je bilo pregrevanje spodnjih valjev v drugi vrsti.
Uporaba zvezdastega motorja v Fw 190 zato tudi ne bi vplivala na vzporedno proizvodnjo Bf 109, zanj so bili v prvi vrsti rezervirani motorji DB 601 (pozneje DB 605) s tekočinskim hlajenjem. S tem je RLM samo še bolj povečal svoje zanimanje zanj.
Prvi prototip Fw 190 V1 je bil opremljen s 14-valjnim zvezdastim motorjem BMW 139, ki je razvil 1.550 KM/1.140 KW in je imel civilno registracijo D-OPZE. Prvič je vzletel 1. junija 1939 in je pokazal izredne sposobnosti za to dokaj majhno letalo. Letalo se je dobro odzivalo, zagotavljalo je dobro vidljivost in je imelo primerno hitrost. Testni piloti so pohvalili široko podvozje letala, ki je omogočalo, v primerjavi z Bf 109, povsem varno pristajanje in vzletanje.
Prva večja težava, ki se je pokazala na testnih poletih, je bil položaj pilotske kabine. Bila je pomaknjena preveč naprej, bližina motorja pa je povzročala, da se je kabina preveč segrevala. Med krstnim poletom je temperatura v kabini dosegla 55°C, testni pilot Hans Sander je to opisal z besedami: »Bilo je vroče, kot da bi imel obe nogi v peči.«. Focke Wulf in BMW sta krivdo valila drug na drugega. BMW je končno le prepričal RLM in Tanka, da se dotedanji motor 139 zamenja z novejšim 801. Motor 801 je imel isti premer, bil pa je daljši in težji, zaradi tega je Tank Fw 190 predelal. Kljub hladilnemu ventilatorju se je tudi motor BMW 801 pregreval in dosegal zelo visoke temperature. V enem primeru je detoniralo strelivo za mitraljeza MG 17, ki sta bila v paru nameščena na zgornjem delu trupa med motorjem in pilotsko kabino.
Težave z motorji so zaznamovale celotno »otroško« obdobje letala, projekt je bil večkrat skorajda ustavljen. S pomočjo dveh mehanikov, nadporočnika Karla Borrisa in Otta Behrensa, so projekt le obdržali. Nekako sta uspela prepričati odgovorne, da je letalo kljub težavam vredno, da se ga začne redno izdelovati.
Težave so bile le deloma odpravljene v poznejših prototipih, še preden je A-0 šel v redno izdelavo. Prva letala so prispela v operativne enote že konec leta 1940, bojne enote pa so nova letala prejela šele avgusta in septembra 1941. Pregrevanje motorja se je nadaljevalo do spomladi 1942, ko so začeli v različici A-2 uporabljati nov motor BMW 801 C-2. Izkazalo se je namreč, da je rešitev pregrevanja v spremembah izpušnega sistema, metodo je odkril Rolf Schrödter iz III./JG 26. Te popravke so lahko opravili kar mehaniki/vzdrževalci v enotah.
Prvih nekaj mesecev bojnega delovanja so zavezniški vojaški piloti zamenjevali tega novega lovca s Curtissi P-36 Mohawki 75, do teh letal so Nemci prišli po francoski kapitulaciji. Novi lovec je bil boljši kot Spitfire Mk V, ki je bil takrat v uporabi v RAF-u, v skoraj vseh ozirih, razen v radiju zavoja. Zavezniške izgube letal so naraščale, Luftwaffe je tako prevzela nadzor nad Rokavskim prelivom. Zavezniki so celo načrtovali desant ducata komandosov, da bi zaplenili Fw 190 na nemškem letališču v Franciji, s seboj bi vzeli pilota, ki bi zajeto letalo preletel v Anglijo, ta pilot naj bi bil Jeffrey Quill, eden od preizkusnih pilotov Spitfira. Načrt za desant je bil že izdelan in 23. junija 1942 tudi predan Poveljstvu kombiniranih operacij. Desant je postal odveč, ko je istega dne (torej 23. junija 1942) nemški pilot, nadporočnik Armin Faber iz elitnega JG 2, po pomoti (bolje rečeno se je povsem izgubil) pristal na britanskem letališču Pembrey v južnem Walesu. Faber je pred pristankom nad letališčem celo napravil zmagovalni sodček, po pristanku so ga britanski vojaki razorožili kar s signalno pištolo, ker drugega orožja niso imeli pri roki. Faber je še dve uri po prijetju govoril kar po francosko, preden je končno le doumel položaj. Mislil je, da je pristal v Franciji! Pozneje so ga z ladjo prepeljali v Kanado v ujetniško taborišče, kjer je dvakrat poskušal pobegniti, tik pred koncem vojne so ga zaradi slabega zdravja repatriirali nazaj v Nemčijo. Armin Faber je 21. septembra 1991 letalskemu muzeju v Shorehamu v Kentu podaril svoje oficirsko bodalo in pilotsko značko. Britanci so tako dobili kot "dar z neba" skoraj povsem nov in nedotaknjen Fw 190 A-3 (tovarniška številka 00313). Letalo so potem prebarvali v kamuflažne barve RAF-a in mu dodelili oznako MP499. To je bil edini lovec Fw 190, ki so ga Britanci nedotaknjenega dobili v vsej vojni. Izkoristili so to priložnost in dodobra preučili in preizkusili to letalo. Z njim je letel tudi nesojeni udeleženec nepotrebnega desanta Jeffrey Quill, kot tudi nekateri ameriški piloti. Potrdili so, da je Fw 190 od Spitfira Mk V boljši v skoraj vseh pogledih. Povzeli so nemški hladilni sistem (?) in način vgraditve zvezdastega motorja in ga uporabili pri izdelavi Hawker Tempesta II. Obenem so Britanci močno pospešili razvoj Spitfira Mk IX.
Prva pomembnejša množična uporaba Fw 190 v boju je bila 19. avgusta 1942 med operacijo Jubilee, zavezniškim napadom na Dieppe. Lovska polka JG 2 in JG 26 sta bila malo pred tem opremljena z novimi Fw 190, na dan spopada sta lahko poletela s 115 lovci, vključenih je bilo še nekaj Bf 109 G. RAF je poslal nad Dieppe preko 300 lovcev, večina je bila Spitfirov Mk V, bilo je nekaj Spitfirov Mk IX in Hawker Typhoonov. Poleg tega so takrat uporabili tudi več eskadrilj Hawker Hurricanov za lovsko-bombniške in North American P-51 Mustangov I. za izvidniške naloge. V celotni operaciji so Nemci izgubili 25 Fw 190, vključno z letali, ki so se razbila pri pristankih, dosegli pa so 106 zmag. Britanci so izgubili 81 članov posadke (mrtvi ali zajeti), medtem ko so Nemci imeli le 14 mrtvih. Med operacijo so Fw 190 uspešno uporabili tudi kot jurišnika v napadih proti zavezniškim vojnim ladjam.Na vzhodni fronti je Fw 190 dosegel največjo slavo v JG 54 Grünherz ("Zeleno srce"). To je bila prva enota, ki je marca 1943 v celoti zamenjala Bf 109 s Fw 190. V tem lovskem polku so leteli nekateri največji letalski asi celotne vojne: Otto Kittel (267 zmag), Walter Nowotny (258 zmag)...
Leta 1942 in 1943 sta JG 2 in JG 26, opremljena s Fw 190, izvajala številne lovsko-bombniške napade vzdolž južne obale Anglije. Prvi uspehi so bili hitro pozabljeni, saj so imeli številne izgube, Hawker Typhooni so se izkazali za boljše na majhnih višinah. Tega leta so na vzhodnih bojiščih Nemci začeli uvajati nove lovsko-bombniške in jurišne različice Fw-190 izpeljank F in G. Z njimi so začeli nadomeščati še ne dolgo tega tako uspešne, a potem zelo hitro popolnoma zastarele štuke. Te so leta 1940 v "bitki za Britanijo" doživljale tako strahovite izgube, da jih je bilo nujno potrebno takoj zamenjati z novim, boljšim letalom. Tako je Fw 190 iz čistega lovca postal tudi jurišno letalo za napade na cilje na tleh in na morju. 
Ko je Vojno letalstvo Kopenske vojske ZDA (USAAF) leta 1943 začelo vse pogosteje bombardirati Nemčijo podnevi, je Fw 190 postal tudi »uničevalec bombnikov«. Opremili so ga z močnejšim oklepom, kar je povzročilo slabše manevrske sposobnosti v višjih zračnih plasteh. Stodevetdesetke so zaradi tega vse pogosteje postajale žrtve zavezniških spremljevalnih lovcev P-51 Mustangov.
Fw 190 A-1Fw 190 A-1 je bil prvič predstavljen junija 1941. Prva letala so bila poslana Erprobungsstaffel  -preizkuševalna eskadrilja- (bivšemu II./JG 26 »Schlageter«) za nadaljnja testiranja. Po testih so bili ti A-1 dodeljeni novemu II./JG 26, ki je deloval na letališču Le Bourget v bližini Pariza. Ta različica je bila opremljena z motorjem BMW 801 C-1 (1.560 KM/1.160 KW), dvema 7,92 mm mitraljezoma MG 17 nad motorjem, dvema v krilih in dvema 20 mm topoma MG FF/M krilih. Piloti so se pritoževali, da so mitraljezi MG 17 skoraj neuporabni v sodobnem bojevanju in jim dali vzdevek »ropotuljice«. Zaradi pregrevanja motorja je bila življenjska doba večine letal te serije le 30-40 ur, nato pa jim je bilo potrebno zamenjati motor. Med junijem in avgustom 1941 sta bili izdelani le 102 letali te serije.  
Junija 1941 je II./JG 26 kot prva enota prejela letala A-1. Poveljnik skupine, stotnik in letalski as Walter Adolph, je 18. septembra 1941 še z osmimi lovci vzletel z nalogo spremljati nemški tanker. Naleteli so na mešano britansko skupino Blenheimov, Spitfirov in Hurricanov, v spopadu je Adolpha s Spitfirom sestrelil angleški letalski as Cyril Babbage. To je bil prvi Fw 190, izgubljen v boju.
Fw 190 A-2Prvi Fw 190 A-2 so bili sestavljeni avgusta 1941. Različica je bila opremljena z novimi motorji BMW 801 C-2 (1.600 KM/1.190 KW), ki so rešili večino težav s pregrevanjem motorja. Dodane so bile nove hladilne odprtine, ki so prispevale k boljšemu hlajenju. Posodobili so tudi oborožitev: oba krilna mitraljeza MG 17 so zamenjali z 20 mm topoma MG 151/20 in posodobili namerilni sistem Revi C12/C z novejšim C12/D. Nekatere A-dvojke so bile opremljene tudi z nosilci bomb ETC 501. Izboljšali so tudi hidravlično pristajalno podvozje z električnim upravljanjem. S to različico so Nemci prevzeli pobudo in dosegli premoč nad Britanci v zraku. 
Zaradi podobnosti z A-3, večina zajema obe različici hkrati pri navajanju števila izdelanih letal. Med oktobrom 1941 in avgustom 1942 je bilo izdelanih okoli 910 letal obeh različic.
Fw 190 A-3Izdelava različice A-3 se je začela spomladi 1942. Opremljena je bila z novim motorjem BMW 801 D-2 (1.700 KM/1.270 KW). Zaradi izboljšav motorja so različice A-3 potrebovale visoko oktansko gorivo (100 oktanov z oznako C3), oborožitev je bila enaka predhodnemu modelu. Kmalu po prihodu na vzhodno fronto so A-3 že obvladovali zračni prostor Sovjetske zveze. S to različico so razvili tudi Umrüst-Bausätze - tovarniško izdelane konverzacijske komplete: U1 je imel nosilce bomb ETC 501 namesto MG FF v krilih. U2 tri nosilce raket RZ 73 mm pod vsakim krilom. U3 je poskrbel za spremembo v jurišnika - osrednji nosilec bomb ETC 501 pod trebuhom letala in en nosilec SC 50 na vsakem krilu. Obdržal je dva mitraljeza MG 17 nad motorjem in dva krilna topa MG 151. U4 je bil izvidniški komplet - dve kameri Rb 12,5 in odvrgljiv 300 l rezervoar. Izdelanih je bilo tudi nekaj A-3-U7 - višinskih (stratosferskih) lovcev, ki so bili oboroženi le z dvema topoma MG 151 in imeli zmanjšan oklep.
Zaradi podobnosti z A-2, večina zajema obe različici hkrati pri navajanju števila izdelanih letal. Med oktobrom 1941 in avgustom 1942 je bilo izdelanih okoli 910 letal obeh različic.
Fw 190 A-4Fw 190 A-4 je bil predstavljen junija 1942, opremljen je bil z enakim motorjem in oborožitvijo kot A-3. Glavna posodobitev je obsegala novejšo radijsko opremo in v nekaterih primerih tudi daljinsko upravljanje ventilatorja za hlajenje motorja. Pri tej različici so povečali število kompletov Umrüst-Bausätze.
U1 je bila izpeljanka s podkrilnimi nosilci bomb, od standardne oborožitve pa je obdržala le dva topa MG 151. U3 je bil zasnovan kot jurišnik s podkrilnimi nosilci ETC 501, na njih so lahko pritrdili bombe SC 250 ali pa 300 l odvrgljive rezervoarje. Ta izpeljanka je postala osnova za poznejši jurišnik Fw 190 F-1. Z manjšimi dodatki (dušilci plamenov izpuha in pristajalne luči) je lahko U3 postal tudi nočni lovec. U4 je bilo izvidniško letalo, opremljeno z dvema kamerama Rb 12,5 zadaj in EK 16 oz. Robot II kamero spredaj. Oboroženo je bilo z dvema 7,92 mm mitraljezoma MG 17 in dvema 15 mm topoma MG 151. U7 je bil višinski lovec. U8 je bil daljinski lovski bombnik (Jabo-Rei ali Jagdbomber Reichweite); imel je dodatni 300 l odvrgljiv rezervoar in dve bombi SC 50 pod vsakim krilom. Včasih so odstranili 20 mm topova MG FF/M, da so lahko dodali še dve dodatni bombi SC 250. Bil je osnova za prihodnjo izpeljanko jurišnika Fw 190 G. 
Nekateri A-4 so bili opremljeni tudi s podkrilnimi lanserji raket WGr 21, dobili so oznako Fw 190 A-4/R6.
Fw 190 A-5Fw 190 A-5 je bil razvit potem, ko so ugotovili, da Fw 190 lahko nosi več bojnega tovora. Zato so mu podaljšali nos letala za 15 cm in letalo opremili z motorjem BMW 801 D-2 (1.700 KM/1.270 KW), radijsko opremo in novim elektronskim umetnim horizontom. A-5 je ohranil enak oklep kot A-4, razvili pa so tudi komplete Umrüst-Bausätze.
U2 je bil zasnovan kot nočni daljinski lovski bombnik. Podtrebušni nosilec ETC 501 je lahko nosil 250 kg bombo, medtem ko je lahko podkrilni nosilec nosil 300 l odvrgljiv rezervoar. V koren krila so namestili kamero EK 16, letalo pa je imelo za obrambo še dva topa MG 151. U4 je bil izvidniški lovec z dvema kamerama Rb 12,5 in z vso oborožitvijo kot A-5, razen dveh topov MG FF. U8 je bil lovski bombnik, opremljen s podtrebušnim nosilcem in dvema podkrilnima nosilcema. Oborožen je bil le z dvema topoma MG 151 in je tako predstavljal osnovo za izpeljanko Fw 190 G-2. U12 je bil protibombniški lovec, opremljen z dvema 20 mm topoma, dvema 30 mm topoma in dvema 13 mm mitraljezoma. Ostale A-5 različice so uporabljale krilni top in podkrilni nosilec mitraljeza kot npr. WB 151/20.
Fw 190 A-6Fw 190 A-6 je bil razvit, da bi odpravili slabosti v predhodne serije A, ki so postale očitne pri napadih na bombnike. Zaradi izboljšav je nenehno rasla teža letala. Da bi kompenzirali to naraščanje teže in obenem omogočili še vgradnjo boljše oborožitve, so razvili večja in lažja krila. Običajno oborožitev so povečali na dva mitraljeza MG 17 in štiri tope MG 151/20. Mitraljeza so obdržali samo zato, ker sta uporabljala označevalno strelivo, kar je omogočalo varčnejše streljanje s topovi. Dodatno so oklepili pokrov kabine in vgradili nov radijsko-navigacijski sistem. 
Fw 190 A-7Fw 190 A-7 je temeljil na Fw 190 A-5/U9 in je novembra 1943 šel v redno proizvodnjo. Opremljen je bil z motorjem BMW 801 D-2 (1.700 KM/1.270 KW). Osnovno oborožitev so povečali na dva 13 mm mitraljeza MG 131 v trupu letala, dva 15 mm topa MG 151 v korenu kril in dva 15 mm topa MG 151 na zunanjem delu kril. Posodobili so tudi merilni sistem z novejšim modelom 16B. Zaradi dodatne oborožitve se je povečala teža letala, zato so morali okrepiti podvozje. Večina letal je bila opremljenih s podtrebušnim nosilcem ETC 501. Izdelanih je bilo več kompletov Rüstsätze.
Fw 190 A-8 je šel v redno proizvodnjo februarja 1944. Različica je uvedla erhöhte notleistung, za dodatno moč motorja v sili. Vbrizgal je dodatno gorivo v mešanico zraka in goriva, kar je za kratek čas povečalo moč motorja. To kratkotrajno dodatno moč motorja so uporabljali na kratkih vzletnih stezah, vzletih s polno obremenitvijo, na vzletiščih, kjer je bil možen vzlet le na en način - ne glede na smer vetra in za pobege pred zavezniškimi lovci. 
Imel je tudi nov lesen propeler in nov pokrov kabine, ki je bil zelo podoben zavezniškemu kapljičastemu pokrovu in je omogočal še boljšo preglednost. Izdelali so tudi skoraj ducat kompletov Rüstsätze.
Fw 190 A-9Fw 190 A-9 je bil zadnji redno proizvajani član serije A. Izdelava se je začela septembra 1944, A-9 je bil opremljen z motorjem BMW 801 TS oz. BMW 801 TH (2.000 KM/1.490 KW). Povečali so debelino oklepa s 6 na 10 mm in število lopatic hladilnega ventilatorja motorja z 12 na 14. Vgradili so tudi večji, bolj učinkovit in bolje oklepljen hladilnik za oljni sistem, kapljičast pokrov kabine itn. Nekatera letala so imela vgrajen lesen propeler, večina pa je imela klasičen kovinski propeler. 
Fw 190 A-10Fw 190 A-10 je bila zadnja načrtovana različica serije A, v operativno rabo naj bi prišla marca 1945. Opremljena naj bi bila z večjimi krili za boljše manevrske sposobnosti na večjih višinah, hkrati pa bi tako pridobili dodaten prostor za 30 mm topove MK 103. Vgradili naj bi motor BMW 801 F. Ker pa so dali prednost seriji D in novemu Ta 152 H, A-10 ni nikoli prišel v redno proizvodnjo.
Primerjava različic serije Fw 190 ASkupaj so izdelali okoli 13.291 letal vseg različic serije A.
Še preden je Fw 190 A prišel v operativno uporabo, je že bilo očitno, da letalo nima želenih sposobnosti letenja na velikih višinah. Motor BMW 139 (in tudi poznejši 801), je bil prvotno zasnovan kot zamenjava za slabotnejše motorje, kot je bil npr. BMW 132. Motor BMW 139 je bil v bistvu motor BMW 132, ki mu je bila dodana druga vrsta valjev - tako je iz 7-valjnika postal 14-valjnik. Motorji 132 so bili prvenstveno uporabljani v nižje letečih transportnih letalih (npr. Ju 52 Julka) in bombnikih, zato mu tudi niso vgradili superpolnilca (kompresorja), ki bi rešil to težavo. Motorji Daimler-Benz DB 601, ki jih je imel Bf 109, pa so imeli tak superpolnilec, ki je omogočal dodatni pospešek, zaradi tega se 190 ni mogel meriti s 109 glede letenja nad 6.000 m. To je bil tudi eden od razlogov, zakaj je 109 ostal v proizvodnji vse do konca vojne.
Tank je začel iskati še druge možne rešitve, leta 1941 je predlagal številne različice, ki bi uporabljale nove motorje. Da bi izboljšal sposobnosti Fw 190, je predlagal vgraditev turbopolnilcev namesto superpolnilcev. Superpolnilci (kompresorji) so namreč mehansko gnani preko zobnikov od motorja in mu poberejo kar zajeten del moči, turbopolnilci pa so gnani z izpušnimi plini, zato izgube moči skoraj ni. Načrtoval je tri take različice: Fw 190 B s turbopolnilnim BMW 801, Fw 190 C s turbopolnilnim Daimler-Benz DB 603 in Fw 190 D s turbopolnilnim Junkers Jumo 213. Letala bi imela pilotsko kabino pod tlakom in druge izboljšave, ki bi omogočale boljše letenje na velikih višinah. Posledično so naročili tri prototipe.Fw 190 V12 (različica A-0, tovarniška številka 00035) je bil opremljen z deli, ki so jih nato uporabili v letalih serije B. Ker je prototip temeljil na motorju BMW 801 kot serija A, so bile spremembe trupa minimalne. Vgradili so novo pilotsko kabino s stalnim pritiskom, steklo pokrova kabine je bilo mogoče odmrzovati, vgradili so tudi nov sistem za vbrizg GM-1. Pri prvem testnem letu so se nato pokazale še nekatere težave, ki so bile večinoma povezane s tlačnim sistemom pilotske kabine, posledično so pozno 1942 ukinili celoten sistem. Zgodaj 1943 so začeli z novimi testi, v katerih so uporabili prvih pet izdelanih Fw 190 A-1 (tovarniške številke 0046 do 0049 in 0055) za testna letala. Letala, ki so jih uporabili za preizkus kabin s stalnim pritiskom, so uporabili tudi za testiranje večjih kril, kar pa je resno vplivalo na teste kabine. Po teh testih so zgradili še en dodatni Fw 190 B, ki so ga poimenovali B-1 (tovarniška številka 00811), to letalo je bilo podobno kot B-0, a je imelo malo drugačno oborožitev. Po prvih načrtih bi moral biti B-1 oborožen s štirimi 7,92 mm mitraljezi MG 17 in dvema 20 mm topoma MG FF. Iz neznanih razlogov pa je bilo letalo (tovarniška števila 00811) oboroženo z dvema mitraljezoma MG 17, dvema 15 mm topoma MG 151 in dvema 20 mm topoma MG FF. Potem, ko je bil izdelan, niso naročili še drugih letal te serije, zato se domneva, da so bili testi nezadovoljivi.
Serija C, ki je uporabljala daljši in težji motor DB 603, je potrebovala že večje spremembe trupa. Ker se je razporeditev teže pomaknila še bolj naprej, so morali podaljšati repni del. Tako so premaknili težnostni center (težišče) spet nazaj na pravo mesto, glede na krilo. Da bi testirali nov trup, so opremili več standardnih 190 z daljšimi motorji DB 603:
V15 in V16 z DB 603E (1.800 KM/1.324 KW). S tem motorjem je V16 dosegel hitrost 650 km/h na višini 5.200 m.
V18 je bila prva različica, ki je bila opremljena kot višinski lovec s kabino s stalnim pritiskom, daljšimi krili, motorjem DB 603G, novim štirilistnim propelerjem in turbopolnilcem Hirth 9-2281. Za razliko od poskusnih B letal, je imel V18 turbopolnilec vgrajen na boljše mesto pod pilotsko kabino. Zaradi tega je dobilo letalo vzdevek Kenguru (nemško Känguruh). Pozneje so V18 spremenili v V18/U1, ki je imel šibkejšo različico motorja DB 603A, a vgrajen novi turbopolnilec. Sledili so še štirje prototipi: V29, V30, V32 in V33. Podobno kot pri seriji C, so bili prvi primerki serije D izdelani samo z namenom, da bi preizkusili vgradnjo motorja Jumo 213A v obstoječi trup. Ta letala so predstavljala izpeljanko D-0. Izpeljanki D-1 in D-2 sta bili skonstruirani kot višinska lovca. Prvi D-0 prototip je bil končan oktobra 1942, imel je trup različice A-5 z motorjem Jumo 213A. Sledila so še druga letala, a so pozneje ukinili celotno serijo.Proti koncu leta 1943 je bilo očitno, da se ameriška 8. zračna sila pripravlja na večje letalske operacije. Na višinah, na katerih so delovali bombniki B-17, so bile različice 190 A zelo nebogljene, Bf 109 pa so bili preslabo oboroženi, da bi bili uspešni proti močno oklepljenim bombnikom. Serija B je bila do takrat že ukinjena, zato so se osredotočili le na seriji C in D, težave v obeh serijah so povzročali turbopolnilci, ker niso delovali dovolj zanesljivo. RLM je zaradi vojne potreboval hitro in preprosto rešitev, zato so se odločili, da bodo za nadaljnjo proizvodnjo uporabiljali motor Jumo 213A. Rodila se je nova serija D.
Ta začasna in hitra rešitev je zadostovala, da so bili Fw 190 sposobni za boj proti bombnikom. Leta 1943 je namreč Luftwaffe postala vse bolj zaskrbljena glede B-29 Supertrdnjav, ti ameriški bombniki so lahko leteli na takih višinah, kjer nemški lovci niso bili učinkoviti. Na sestanku v Messerschmittovih tovarnah so se odločili, da bodo nadaljevali z razvojem višinskega Fw 190 pod imenom Ra(ffat)-2 in Ra(ffat)-3, hkrati bodo razvili novo različico Bf 109 pod imenom Messerschmitt Me 155. Pozneje so projekt Ra-3 preimenovali v Focke-Wulf Ta 152 H.
Fw 190 D (Dora oz. Dolgonosa Dora - Langnasen-Dora) je bila posodobljena serija A, predelana tako, da je lahko bolj uspešno napadala visoko leteče ameriške bombnike. Dora je imela V-12 tekočinsko hlajen motor Junkers Jumo 213 (1.726 KM/1.287 KW). Na samem začetku proizvodnje so načrtovali, da bodo s serijo D popolnoma zamenjali serijo A. Tako so prvo različico serije D poimenovali kot Fw 190 D-9, saj je bila A-8 zadnja prava različica serije A. Velike težave pri izdelavi motorjev Jumo 213A so povzročile, da je serija A ostala v proizvodnji dlje časa kot je bilo sprva načrtovano.
Zaradi večkratnih poskusov, da bi zasnovali novo generacijo Fw 190 in na podlagi ocen nekaterih nemških pilotov, so bila pričakovanja glede serije D zelo skromna. Poleg tega je Tank oznanil, da bo različica D-9 samo vmesna verzija med letaloma Fw 190A in Ta 152. Šele pozitivna mnenja frontnih pilotov so nato le prepričala vodstvo Luftwaffe. Ugotovili so, da se D-9 odlično odziva na ukaze in ima izredne letalne sposobnosti, tako so odkrili, da je ta različica pravi odgovor na že dolgo iskani višinski (stratosferski) hitri lovec - prestreznik. Ko so ga upravljali izkušeni piloti, so se lahko enakovredno kosali z ameriškimi P-51 in britanskimi Spitfiri Mk XIV. Dora tako velja za vrhunec nemške letalske industrije propelerskih lovskih letal.
Da bi lahko vdelali novi motor v trup in ohranili pravo težišče ter razporeditev teže, so morali podaljšati nos in rep letala. Letalo so podaljšali za 152 cm, tako da je doseglo skupno dolžino 10,19 m, trup so podaljšali med kabino in repom letala.
Vgradnja vrstnega motorja je narekovala spremembo trupa zaradi novega tekočinskega hlajenja. Zaradi enostavnosti sistema in čimboljše aerodinamike, je Tank vstavil obročast (anularen) hladilnik na prednji del motorja, podobno rešitev je imel Junkers Ju 88 z Jumo motorji. Zaradi tega je D-9 dajal vtis, da je še zmeraj letalo z zvezdastim motorjem. Prva letala serije D so imela raven zgornji del kabine, a so kmalu začeli vgrajevati kapljičast pokrov.
Ker je D-9 imel vlogo čistega lovskega letala, je bila temu prilagojena tudi vsa oborožitev, ta je bila lažja kot v predhodnih različicah. Opustili so dva krilna topova, tako da je letalo imelo le dva 13 mm mitraljeza MG 131 in dva 20 mm topova MG 151/20 v krilih. Letalo je malenkostno izgubilo na okretnosti okoli lastne vzdolžne osi, povečale pa so se mu sposobnosti v zavoju, vzpenjanju, strmoglavljanju in vododravnem letu. Dora je imela enaka krila kot A-8, a je bila še zmeraj sposobna nositi zunanjekrilna topova (kot pri različici D-11), s tristopenjskim superpolnilcem in štirimi krilnimi topovi (dva 15 mm MG 151 in dva 30 mm MK 108).Nekatere Dore so uporabili za lovsko zaščito letališč Me 262, saj so bili ti novi reaktivci izredno ranljivi pri vzletu in pristanku. Bile so del tako imenovane Platzsicherungstaffel, pri čemer so bile spodnje strani letal skoraj popolnoma pobarvane rdeče in belo ali včasih s črno-belimi progami. Na ta način so omogočili boljše prepoznavanje lastnih letal v zraku, tako so olajšali delo protiletalske obrambe in zmanjšali število žrtev lastne protiletalske. Najbolj znana taka enota je bila JV 44, ki je delovala med marcem in majem 1945.
Kljub temu, da so bile skoraj vse različice Fw 190 opremljene za napade na kopenske cilje, sta obstajali dve posebni jurišni izpeljanki. Luftwaffe je iskala novo letalo, ki bi zamenjalo dvokrilnik Henschel Hs 123 (ta je bii že zdavnaj popolnoma zastarel) in jurišnik Junkers Ju 87 "štuka" (zastarel, prepočasen in pretežak). Zaradi dobrih sposobnosti v nizkem letu in relativno velike moči, so Fw 190 namenili tudi vlogo jurišnika v dveh izpeljankah F in G.
Fw 190 F je temeljil na Fw 190 A-0/U4. Prva testiranja so se začela maja 1942, nato pa so v Focke-Wulfu začeli z načrtovanjem jurišne izpeljanke. Dodali so nov oklep na trebuh letala, s čimer so zavarovali rezervoarje za gorivo, pilotsko kabino, motor, podvozje in orožje s strelivom, nameščeno v krilih. Komplet Umrüst-Bausatze št. 3 so namestili na letalo s pomočjo ETC 501 oz. ER 4, hkrati pa so pritrdili po eno SC 250 bombo pod vsako krilo. 
Fw 190 F-1To novo letalo je dobilo oznako Fw 190 F-1. Prvih 30 letal niso izdelali na novo, ampak so le predelali model Fw 190 A-4/U3. Kmalu za tem pa je Focke-Wulf začel s serijsko izdelavo. 
Fw 190 F-2Fw 190 F-2 so dobili s predelavo Fw 190 A-5/U3, nato so jih začeli izdelovati. Izdelali so okoli 270 takih letal.
Fw 190 F-3Fw 190 F-3 je temeljil na Fw 190 A-5/U17, ki je bil opremljen s podtrebušnim nosilcem ETC 501 in dvema dvojnima ETC 50 pod vsakim krilom. Izdelanih je bilo 432 letal.
Fw 190 F-4/-7Zaradi neuspešnih napadov na ruske tanke T-34, so opustili razvoj izpeljank F-4 do F-7 in se posvetili predelavi Fw 190 A-8.
Fw 190 F-8Fw 190 F-8 se je od različice A-8 razlikoval po malenkostno predelanemu sistemu vbrizgavanja goriva, ki je povečal moč motorja na majhnih višinah za nekaj minut. F-8 je bil opremljen tudi s posodobljeno radijsko postajo FuG 16ZS, ki je omogočala boljšo povezavo s kopenskimi enotami. Letalo je bilo oboroženo z dvema 20 mm topoma MG 151/20 v krilih in dvema 13 mm mitraljezoma MG 131 nad motorjem. Več deset letal so uporabili za testiranje protioklepne oborožitve (raket zrak-zemlja WGr. 28, raket Panzerschreck, Panzerblitz 1 in R4M). Izdelanih je bilo najmanj 3.400 letal.
Fw 190 UIzdelanih je bilo tudi več kompletov Umrüst-Bausätze za predelavo letala.
Fw 190 U1U1 je bil komplet za daljinski lovski bombnik, ki je bil opremljen z nosilci V.Mit-Schloβ (vsak je lahko nosil en 300 l odvrgljiv rezervoar). Dodali so tudi nosilce za bombe ETC 503, s katerimi je lahko pod vsakim krilom nosil po eno bombo SC 250 in še dve pod trebuhom.
Fw 190 U2U2 je bil komplet za torpedni bombnik, ki je bil opremljen z nosilci ETC 503 pod vsakim krilom in nosilcem ETC 504 pod trebuhom. Opremljen je bil z novim namerilnim sistemom TSA 2A, ki je omogočal točnejše zadevanje morskih ciljev.
Fw 190 U3U3 je bil komplet za težki torpedni bombnik, ki je bil opremljen s podtrebušnim nosilcem ETC 502, na katerem je lahko nosil en težki torpedo BT 1400. Zaradi velikosti torpeda so morali podaljšati repni nosilec kolesa. Opremljen je bil z motorjem BMW 801 S (2.000 KM/1.490 KW) in repom letala Ta 152 H.
Fw 190 U4U4 je bil komplet za nočnega lovca. Opremljen je bil z dušilci plamenov izpuha, pristajalnimi lučmi in drugo opremo, ki je omogočala nočno vzletanje, letenje in pristajanje. Kot standardno oborožitev je imel lovec le dva topa MG 151/20. Poleg tega pa so lahko na nosilce namestili tudi torpedo, bombe...
Fw 190 F-9Fw 190 F-9 je temeljil na Fw 190 A-9, imel je repni del letala Ta 152, kapljičast pokrov kabine in štiri nosilce ETC 50 oz. ETC 70 pod vsakim krilom. Med decembrom 1944 in majem 1945 je bilo izdelanih več sto letal.
Fw 190 G je bil zasnovan kot daljinski lovski bombnik (Jabo-Rei oz. Jagdbomber mit vergrösserter Reichweite). Po uspehu Fw 190 F kot jurišnika (Schlachtflugzeug), sta Luftwaffe in Focke-Wulf iskala načine, kako bi povečali dolet serije F. Na podlagi ugotovitev so začeli načrtovati serijo G. 
Nekatera letala so v enotah preuredili tako, da so lahko nosila 1.000, 1.600 ali 1.800 kg bombe, pri tem so obenem ojačali podvozje in uporabili močnejše pnevmatike.
Skupaj je bilo izdelanih okoli 800 letal serije G. Pravo število izdelanih letal verjetno ne bo nikoli znano, saj so med vojno izdelali tudi t. i. kompozitna letala, ki so jih sestavili iz ostankov letal, ki so bila preveč poškodovana za popravilo. Eno takih letal je danes na razstavi v Nacionalnem letalskem in vesoljskem muzeju (NASM) ZDA.
Fw 190 G-1Fw 190 G-1 je temeljil na Fw 190 A-4/U8 (daljinski lovski bombnik). Prvi testi so pokazali, da se z odstranitvijo vse oborožitve, razen dveh krilnih topov MG 151 s pripadajočim strelivom, poveča nosilnost letala. G-1 je bil sposoben nositi tri 250 kg bombe ali pa dve 250 kg bombi in eno 500 kg bombo. Večina G-1  je na bojne polete letela s podkrilnim rezervoarjem. Ker so odstranili oborožitev, so lahko vgradili dodatni rezervoar za olje. Občasno so v letala vgradili tudi  FFK (Freund-Feind Kennung ali IFF) FuG 25a in pa radijsko usmerjevalno napravo.
Fw 190 G-2Fw 190 G-2 je temeljil na Fw 190 A-5/U8. G-2 je bil opremljen podobno kot G-1, zaradi vojnih razmer so zamenjali podkrilne nosilce s preprostejšimi V.Mit-Schloß. Nekateri G-2 so bili opremljeni z dodatnim rezervoarjem za olje na mestu odstranjenega mitraljeza MG 17. Nekateri primerki so bili opremljeni z dušilci plamenov izpuha in pristajalno lučjo na levem krilu za potrebe nočnih operacij.
Fw 190 G-3Fw 190 G-3 je temeljil na Fw 190 A-6. Kot predhodni izpeljanki serije G je tudi G-3 imel le dva krilna 15 mm topa MG 151. Vgradili so nosilce V.Fw.Trg, ki so omogočali hkratno namestitev bomb in rezervoarja za gorivo. Dva dodana rezervoarja za gorivo sta povečala čas doleta za 2 uri in pol, zato so v letalo vgradili tudi avtopilota PKS 11. Nekateri G-3, zgrajeni koncem leta 1943, so imeli posodobljen motor BMW 801 D-2, ki je omogočal za krajši čas v nizkem letu večjo moč motorja.Obstajala sta dva kompleta Rüstsätze:
R1: zamenjali so nosilce V.Fw.Trg s podkrilnimi nosilci topov WB 151/20. Letalo je imelo šest 20 mm topov. Ponavadi niso dodali dodatnega oklepa in odstranili so avtopilota. Različico so uporabili za napade na kopenske cilje in za napade na bombnike.
R5: odstranili so nosilce V.Fw.Trg z nosilci ETC 50. Prav tako so odstranili dodatni oklep in dodatni rezervoar za olje. V nekatera letala so ponovno namestili mitraljeze MG 17.Fw 190 G-8Fw 190 G-8 je temeljil na FW 190 A-8. Uporabljal je isti pokrov kabine kot F-8 in je imel nameščene nosilce ETC 503, ki so lahko nosili bombe ali pa rezervoarje za gorivo. 
R5: zamenjali so nosilce ETC 503 za nosilce ETC 50 oz. ETC 71. Zaradi podobnosti s F-8 je bil G-8 v serijski proizvodnji le kratek čas.
Luftwaffe je začela z zamenjavo zastarelih letal, kot je bila štuka, s Fw 190. Piloti so tudi potrebovali urjenje za novi tip letala, zato so začeli izdelovati šolske različice. Predelali so več starih Fw 190 A-5 in leta 1944 tudi A-8 tako, da so zamenjali rezervoar MW 50 z drugo pilotsko kabino. Predelali so tudi trup letala, da so lahko vgradili tridelni pokrov kabine (odpiral se je vstran). Sprva so jih poimenovali FW 190 A8-U1, nato pa so jim dodali končnico S-5 oz. S-8. Izdelanih oz. predelanih je bilo 58 letal.
Po seriji D so začeli različice poimenovati kot Ta 190 po Kurtu Tanku. RLM je spremenil politiko imenovanja letal iz imenovanja po podjetju v imenovanje po glavnem inženirju. Tako je Tank postal prvi inženir, ki je bil počaščen na ta način, Willy Messerschmitt je povsem isto dosegel že s prevzemom Bayerische Flugzeugwerke. Letalo se je od prvotnega načrta korenito spremenilo. Najbolj obetaven načrt je bil višinski lovec Ta 152 H, ki je imel tekočinsko hlajen motor Jumo 213E, imel je večjo površino kril za boljše lastnosti na velikih višinah. Glavna naloga tega letala so bile akcije proti bombnikom B-29, letalo je lahko preseglo hitrost 700 km/h in doseglo operativno višino 15.000 m. Oboroženo je bilo z enim 30 mm topom MK 108 in dvema 20 mm topoma MG 151/20. Zaradi proizvodnih težav, pomanjkanja materialov in prekinitev proizvodnje, je bilo do konca vojne izdelanih le okoli 150 letal vseh različic. Po nekaterih podatkih je bilo operativnih le 47 letal Ta 152 H. Hkrati so delali na razvoju prototipa Ta 152 C, ki je imel motor DB 603, 5 topov in krajša krila. Bil je namenjen bojevanju v nižjih zračnih plasteh.
Fw 190 A so v zadnjih dneh bojev na zahodni fronti uporabljaljali za izstrelitev in usmerjanje vodljivih bomb Mistel. Večino Mistlov so tako izstrelili s pomočjo Fw 190.
FrancijaVojno letalstvo Francije je po vojni naročilo 64 letal Fw 190 A-5/A-6 pod oznako NC 900. Letalo so uporabljali le krajši čas, saj so jih umaknili zaradi težav z motorji BMW-801. NemčijaLuftwaffe MadžarskaKraljevo madžarsko vojno letalstvo je prejelo 72 Fw 190 F-8 za šolske in obrambne namene. JaponskaCesarsko japonsko vojno letalstvo kopenske vojske je prejelo dva Fw 190 A-5/A-8 za testiranje. RomunijaKraljevo romunsko vojno letalstvo je prejelo več Fw 190 A-8 za potrebe zračne obrambe mestnih območij. Sovjetska zvezaVojno letalstvo Sovjetske zveze je zajelo več letal Fw 190 A in D; uporabljali so jih v Baltski floti. TurčijaVojno letalstvo Turčije je prejelo 72 letal Fw 190 A-3a, s katerimi so posodobili svoje vojno letalstvo. Uporabljali so jih do leta 1949.
Med vojno je Nemčija poslala eno letalo Fw 190 A-8 na Japonsko na tehnično ocenitev. Analiza Fw 190 je pomagala pri razvoju japonskega lovca Kawasaki Ki-100, ki je uporabljal zvezdasti motor. Glavni nemški prispevek je bila pomoč glede vgraditve širokega motorja v ozek trup japonskega lovca. Predhodnik Ki-100 je bil Kawasaki Ki-61, ki je uporabljal japonsko licenčno različico motorja Daimler-Benz DB 601, katerega so uporabljale zgodnje različice Bf 109.
Trenutno obstaja najmanj 28 Fw 190, ki so bili izdelani med drugo svetovno vojno. Od tega jih je 15 v ZDA, 4 v Združenem kraljestvu, 3 v Nemčiji, 2 na Norveškem in po en v Franciji, Srbiji (Muzej letalstva v Beogradu), Makedoniji, Rusiji, Južnoafriški republiki in v Braziliji. 
En Fw 190 D se nahaja v Muzeju letalstva v Seattlu, eden tudi še v Nacionalnem muzeju Vojnega letalstva ZDA, sposojen od Nacionalnega letalskega in vesoljskega muzeja (NASM). NASM hrani tudi redki Ta 152 H-0/R-11 v Suitlandu (Maryland).
1. novembra 2006 so dvignili Fw 190 A-3 z morskega dna v okolici otoka Sotra blizu norveškega Bergna. Med vojno je pilot  zasilno pristal na morju in se uspel rešiti iz letala, nato pa so ga potegnili na kopno. Ko so Fw 190 dvignili iz globine 60 m, so odkrili, da je letalo (Rumeni 16 iz IV./JG 5) v dobrem stanju, saj so manjkali le pokrov pilotske kabine, tekstilna prevleka in propeler.
Leta 1997 je manjše nemško podjetje FLUGWERK GmbH začelo izdelovati nove Fw 190 A-8. Letala gradijo povsem na novo, pri izdelavi pa si pomagajo z uporabo nekaterih originalnih orodij, uporabljajo tovarniške načrte in medvojne podatke. Registracijske številke se nadaljujejo, kjer so se končale medvojne; izdelana letala nosijo oznako FW 190 A-8/N (N kot Nachbau; nemško reprodukcija, replika, klon). Nekatera letala so opremili celo z izvirnimi repnimi kolesi, ki so ostala še iz druge svetovne vojne. Novembra 2005 so dokončali prva letala. Ker izvirni motorji BMW 801 niso bili več na voljo, so uporabili kitajske licenčne motorje ruskega motorja AŠ-82FN (14-valjni zvezdasti zračno hlajen motor po ameriški licenci Wright Cyclone). Med vojno so jih uporabljali nasprotniki Fw 190, ruski La-5 in La-7. 
Pred kratkim je isto podjetje začelo izdelovati tudi različico Fw 190 D-9, ki bo uporabljala predelan motor Allison V-1710 V-12. Med drugo svetovno vojno so ga uporabljale ruske Bell P-39 Airacobre, še en nasprotnik Fw 190 na ruskem bojišču.
Eden takih Fw 190 A-8/N je sodeloval v finskem vojnem filmu Tali-Ihantala 1944. Letalo je bilo pobarvano z istim vzorcem kot letalo polkovnika Ericha Rudorfferja iz leta 1944. Film je bil prikazan jeseni 2007.
White 1 Foundation je fundacija, ki se prvenstveno ukvarja z obnavljanjem izvirnega Fw 190 F, ki je letel v sestavi JG 3 Eismeer. Fundacija ima v lasti tudi nekaj izvirnih motorjev Junkers Jumo 213 in še nekaj drugih rezervnih delov.
Andrews, C. F. and Morgan E. B. Supermarine Aircraft since 1914. London. Putnam. Second Edition. 1987. ISBN 085177 800 3.
Donald, David , ed. Warplanes of the Luftwaffe. London. Aerospace Publishing. 1994. ISBN 1-874023-56-5.
Green, William and Swanborough, Gordon. The Focke-Wulf 190: Fw 190. Newton Abbot, UK: David & Charles, 1976. ISBN 0-7153-7084-7.
Janowicz, Krzysztof. Focke-Wulf Fw 190, Volume 1. London: Kagero Publications, 2001. ISBN 83-89088-11-8.
Jessen, Morten. Focke-Wulf 190: The Birth of the Butcher Bird 1939-1943. London: Greenhill Books, 1998. ISBN 1-85367-328-5.
Kosin, Ruediger. The German Fighter Since 1915- translation of Die Entwicklung der deutschen Jagdflugzeuge. London: Putnam, 1988. ISBN 0-85177-822-4.
Lorant and Goyat, JG 300 (two volumes translated by Neil Page). Hamilton, MT: Eagle Editions, 2006. Vol. 1: ISBN 0-9761034-0-0, Vol. 2: ISBN 0-9761034-2-7.
Lowe, Malcolm. Production Line to Front Line #5, Focke-Wulf Fw 190. London: Osprey, 2003. ISBN 1-84176-438-8.
Nowarra, Heinz J. The Focke-Wulf Fw 190 Fighters, Bombers, Ground Attack Aircraft. West Chester, PA: Schiffer Publications, 1991. ISBN 0-88740-354-9.
Page, Neil. The Sturmgruppen - Bomber Destroyers 1944.  Scale and Aircraft Modeling. March 2001.
Price, Alfred. Focke Wulf Fw 190 in Combat. London: Sutton Publishing, 2000. ISBN 0-7509-2548-5.
Rodeike, Peter. Jagdflugzeug 190. Eutin: Struve druck, 1998. ISBN 3-923457-44-8.
Ryle, E.B. and Laing, M. Walk Around Number 22: Focke-Wulf Fw 190A/F. Carrollton, TX: Squadron/Signal Publications, 1997. ISBN 0-89747-374-4.
Shacklady, Edward. Butcher Bird: Focke-Wulf Fw 190. Bristol, UK: Cerberus Publishing Ltd., 2005. ISBN 1-84145-103-7.
Wagner, Ray and Nowarra, Heinz. German Combat Planes: A Comprehensive Survey and History of the Development of German Military Aircraft from 1914 to 1945. New York: Doubleday, 1971.
Winchester, Jim. Focke-Wulf Fw 190. Aircraft of World War II. London: Grange Books, 2004. ISBN 1-84013-639-1.

Formula 1 (kratica F1) je najvišji razred motošporta, kot ga označuje FIA, krovna avtomobilistična organizacija. »Formula« v imenu označuje pravila, ki jih morajo vsi sodelujoči dirkalniki izpolniti. Sezona svetovnega prvenstva Formule 1 je sestavljena iz serije dirk znanih kot Velike nagrade, ki so prirejene običajno na namenskih dirkališčih, ali v redkih primerih tudi na cestnih dirkališčih. Seštevek rezultatov na vseh dirkah sezone določi vsakoletna dirkaškega in konstruktorskega prvaka.
Dirke Formule 1 so masivni televizijski dogodki z milijoni gledalcev v več kot dvestotih državah. Dirkači, ki za sodelovanje na dirkah Formule 1 potrebujejo posebno superlicenco, dirkajo pri velikih hitrostih, ki pogosto presežejo tudi 300 km/h. Formula določa številne omejitve in določbe, ki jih morajo dirkalniki izpolniti. Predpisi poskušajo med drugim zadržati vseskozi naraščajoče hitrosti v ovinkih na varni ravni. Uspešnost dirkalnikov je močno odvisna od elektronike, aerodinamike, vzmetenja in pnevmatik. Formula je doživela v svoji zgodovini že mnogo sprememb. Uporabljeni so bili navadni, turbo- in supermotorji, z od štirimi cilindri do motorjev tipa H16, od prostornine 1,5 l vse do 4,5 l. Najvišja dosežena moč motorja v zgodovini serije je 900 kW (1200 KM), ki je bila dosežena v dobi turbomotorjev v osemdesetih letih.
Evropa je tradicionalno središče za Formulo 1 in ostaja glavni trg. Kljub temu so bile dirke prirejene tudi drugod po svetu, od sezone 1999 so nove dirke v Bahrajnu, na Kitajskem, v Maleziji, Turčiji in ZDA, pojavljajo pa se še nova potencialna prizorišča. Kot najdražji šport na svetu, ima Formula 1 pomemben gospodarski vpliv, njene finančne in politične bitke pa so v središču pozornosti. Elitnost in popularnost sta naredila iz Formule 1 očitno tržno okolje, kar vodi v zelo visoke investicije sponzorjev, s čimer imajo moštva ogromne proračune. Toda v zadnjem času je več moštev bankrotiralo.
Formulo 1 nadzira Fédération Internationale de l'Automobile (Mednarodna avtomobilistična zveza, bolj znana kot FIA), ki ima sedež na Place de la Concorde v Parizu. Trenutni predsednik FIE je Jean Todt. S komercialnimi pravicami Formule 1 upravlja družba Formula One Group, ki jo ima v lasti Alpha Prema. Kljub temu, da je sedaj manjšinski lastnik, je glavni promotor in nadzornik športa še vedno Bernie Ecclestone. Od omenjenega nakupa je bila poslovna struktura po mnenju mnogih poenostavljena, kar vodi v domneve, da naj bi bila Formula One Group kmalu prevzeta.
Korenine Formule 1 so v evropskih dirkah za Veliko nagrado, ki so se začele v dvajsetih in tridesetih letih 20. stoletja. »Formula« označuje pravila, ki jih morajo sodelujoči dirkalniki izpolnjevati. Formula 1 je bila nova formula, ki je bila sprejeta po drugi svetovni vojni leta 1946, ko so se začele prve tovrstne dirke. Več organizatorjev dirke za Veliko nagrado se je dogovorilo za pravila svetovnega prvenstva že pred vojno, toda zaradi prekinitve dirkanja je bilo svetovno dirkaško prvenstvo ustanovljeno šele leta 1947. Prva dirka svetovnega prvenstva Formule 1 je bila Velika nagrada Britanije 1950 na dirkališču Silverstone. Svetovno prvenstvo konstruktorjev pa je bilo uvedeno s sezono 1958. Nacionalno prvenstvo je obstajalo v Južnoafriški republiki in Združenem kraljestvu v šestdesetih in sedemdesetih letih 20. stoletja. Dirke Formule 1, ki niso štele za prvenstvo, so potekale vrsto let, toda zaradi rasti stroškov tekmovanja je zadnja taka dirka potekala leta 1983.
Ime športa, Formula 1, označuje da gre za najnaprednejšo in serijo na najvišjem tekmovalnem nivoju od vseh serij formul.
Premierno sezono 1950 Formule 1 je osvojil Italijan Nino Farina z Alfo Romeo, po napetem boju z argentinskim moštvenim kolegom, Juanom Manuelom Fangiem. Toda Fangio je osvojil naslov v sezoni 1951, v naslednjih šestih sezonah pa še kar štiri, njegovo serijo je prekinil Alberto Ascari s Ferrarijem, prvi dvakratni zaporedni prvak. Kljub temu, da je Britanec Stirling Moss redno tekmoval, mu ni uspelo nikoli osvojiti naslova prvaka. Fangio je prevladal v prvem desetletju Formule 1 in je dolgo veljal kot njen Grand master.
Prva večja tehnična izboljšava je bila ponovna uporaba dirkalnikov z motorji zadaj s strani Cooperja (Ferdinand Porsche je ta koncept uporabil za Auto Union že v tridesetih letih), ki so ga uporabili po uspehu v Formuli 3. Jack Brabham, prvak sezon 1959 in 1960, je kmalu dokazal uspešnost motorja zadaj, tako da so ga do sezone 1961 pričela uporabljati vsa moštva.
Prvi britanski prvak je bil Mike Hawthorn, ki je s Ferrarijem osvojil naslov v sezoni 1958. Toda nato je v Formulo 1 vstopil Colin Chapman, najprej kot izdelovalec šasij, nato pa kot ustanovitelj moštva Lotus, ki je prevladal v naslednjem desetletju. Namreč med sezonama 1962 in 1973 so Jim Clark, Jackie Stewart, John Surtees, Jack Brabham, Graham Hill in Denny Hulme, britanska moštva in dirkači Commonwealtha osvojili dvanajst naslovov prvaka.
V sezoni 1962 je Lotus zgradil prvi dirkalnik iz aluminijaste školjke iz enega kosa, kar se je izkazalo za največji tehnološki preboj po prestavitvi motorjev nazaj. V sezoni 1968 je Lotus obarval dirkalnik v barve podjetja Imperial Tobacco, kar je sprožilo vstop sponzorjev v Formulo 1.
Počasi sta pri načrtovanju dirkalnikov postajala vse pomembnejša aerodinamika in podtlak. V poznih sedemdesetih je Lotus predstavil dirkalnik, ki je močno izkoriščal ground effect in je zaradi krilc lahko proizvajal ogromen podtlak, kar je močno povečalo hitrosti v ovinkih. Podtlak je bil tako velik, da so imela moštva težave zaradi razlike v višini dirkalnika v počasnih in hitrih delih steze.
Ustanovitev Fédération Internationale du Sport Automobile (FISA) v sezoni 1979 je sprožila vojno med FIO in FISO, med katero je bil predsednik FISE Jean Marie Balestre neprestano v sporu s Združenjem konstruktorjev (Formula One Constructors Association) glede razdelitve zaslužka od televizijskih pravic in tehničnih pravil.
V sezoni 1981 je bila podpisana prva Pogodba Concorde, ki je vezala moštva za nastopanje v Formuli 1 do izteka pogodbe in jim zagotavljala delež od prodaje televizijskih pravic, kar je končalo vojno med FIO in FISO in omogočilo, da je Bernie Ecclestone pridobil popoln finančni nadzor nad Formulo 1.
Pred sezono 1983 je FIA prepovedala tako imenovani ground effect. Takrat so turbomotorji, ki jih je razvil Renault leta 1977, lahko proizvajali že 520 kW (750 KM) in so bili predpogoj, da je bilo moštvo konkurenčno. V naslednjih letih, predvsem v sezoni 1986, so turbomotorji v dirkalnikih Formule 1 presegli 820 kW (1100 KM) na dirkah (in tudi 1400 KM / 1050 kW na kvalifikacijah). To so bili najmočnejši odprto kolesni dirkalniki za dirkanje po stezah vseh časov. Za zmanjšanje moči motorjev in s tem hitrosti je FIA v sezono 1984 omejila kapaciteto rezervoarja za gorivo in v sezoni 1988 pritisk goriva, v sezoni 1989 pa popolnoma prepovedala turbomotorje.
V zgodnjih devetdesetih so moštva začela uporabljati elektronska pomagala, kot na primer aktivno podvozje, polavtomatski menjalnik in nadzor zdrsa pogonskih koles (traction control), nekatere tehnologije so prenesli iz cestnih avtomobilov. Druge, na primer aktivno podvozje, pa so bile razvite za dirkanje, nato pa prenesene na serijske avtomobile. FIA je zaradi pritožb, da je imela elektronika večji vpliv na dirkanje kot dirkaške sposobnosti, elektronska pomagala prepovedala v sezoni 1994. Toda mnogo opazovalcev je bilo menja, da FIA ni imela tehnologije ali metod na ustrezni nadzor omenjene prepovedi.
Moštva so podpisala drugo Pogodbo Concorde leta 1992, tretjo pa 1997, ki se izteče konec leta 2007.
Moštvi McLaren in Williams sta prevladali v osemdesetih in devetdesetih. Z dobavitelji motorjev Porsche, Honda in Mercedes-Benz, je McLaren v tem času osvojil sedem konstruktorskih naslovov in devet dirkaških, Williams pa je uporabljal motorje Ford, Honda in Renault, ter osvojil devet konstruktorskih in sedem dirkaških naslovov. Rivalstvo dirkaških legend Ayrtona Senne in Alaina Prosta se je začelo v sezoni 1988 in se nadaljevalo do Prostove upokojitve v sezoni 1993. Na tragični Veliki nagradi San Marina 1994 se je Senna smrtno ponesrečil po nesreči v ovinku Tamburello, po tem ko je v Williamsu nadomestil Prosta. FIA je po tem tragičnem koncu tedna, ko se je na kvalifikacijah smrtno ponesrečil tudi Roland Ratzenberger, močno dvignila varnostne standarde v Formuli 1. Od takrat se ni na dirkah Formule 1 smrtno ponesrečil noben dirkač več, sta pa izgubila življenje dva delavca ob progi, eden na Veliki nagradi Italije 2000, drugi pa na Veliki nagradi Avstralije 2001, do sezone 2014.
Od tragične dirke v Imoli je FIA v imenu varnosti vpeljala mnoge spremembe pravil, ki bi morala drugače, kot piše v Pogodbi Concorde, dobiti soglasje vseh moštev - najbolj to velja za spremembe pred sezono 1998. Narrow track era je povzročila dirkalnike z manjšimi zadnjimi pnevmatikami, ožje dirkalnike in profilirane gume za zmanjšanje mehanskega oprijema. Tako sprednje kot zadnje pnevmatike so morale imeti čez celotno površino štiri profile. S tem naj bi se zmanjšalo hitrosti v ovinkih in približalo dirkanje dežnim pogojem zaradi manjše površine pnevmatike, ki je v stiku s stezo, kar naj bi tudi dajalo prednost dirkaškim sposobnostim in povečalo spektakel.
Rezultati so bili mešani, saj je manj mehanskega oprijema spodbudilo dizajnerje, da so primanjkljaj mehanskega oprijema kompenzirali s povečanjem pritiska na gume s krilci in ostalo aerodinamiko - to pa je zmanjšalo možnost prehitevanja saj je vožnja v zavetrju povzročala zaradi tega še večje turbulence. Pnevmatike s profilom so imele še en stranski učinek, namreč zgornja plast je morala biti trša, kar je povzročilo spektakularne nesreče v primeru okvare na aerodinamičnih delih, saj trša zmes pnevmatik nudi manj oprijema.
Najbolj inovativna moštva so uspela spremembe izkoristiti v svoj prid. McLaren, oziroma njihov dizajner Adrian Newey, je v sezoni 1998 iznašel tretjo zavoro, ki je dovoljevala zaviranje le na eno ali drugo zadnje kolo in s tem omogočalo boljši vhod v zavoj. Toda kmalu je bila prepovedana kot dirkaško pomagalo.
Dirkači McLarna, Williamsa, Renaulta (prej Benetton) in Ferrarija, poimenovani tudi Velika četverica, so osvojili vse naslove prvaka od sezone 1984 do sedaj. Zaradi tehnološkega napredka v devetdesetih letih, so se močno povečali stroški moštev Formule 1. Povečano finančno breme in prevlada štirih velikih moštev (ki jih večinoma financirajo veliki proizvajalci avtomobilom kot je Mercedes-Benz), sta povzročila težave revnejšim moštem, ne le da ostanejo konkurenčni, ampak da sploh ostanejo v Formuli 1. Namreč zaradi finančnih težav jih je več zapustilo Formulo 1. Od leta 1990 se je umaknilo 28 moštev. Eddie Jordan, lastnik Jordana, je povedal da je doba privatnih moštev dokončno končana.
Nemec Michael Schumacher je s Ferrarijem izboljšal večino pomembnejših rekordov v prvih letih 21. stoletja. V sezoni 2001 je Schumacher izboljšal rekord za število zmag (pred njim je rekord držal Alain Prost s 51-timi zmagami). Schumacher se je upokojil z 91-timi zmagami na dirkah Formule 1. Drži tudi rekord za največ zmag v eni sezoni - v sezoni 2004 je zmagal na 13-tih dirkah od 18-tih. V sezoni 2003 je Schumacher s svojim šestim naslovom izboljšal rekord za največ dirkaških naslovov prvaka, ki ga je pred tem od daljne sezone 1957 držal Juan Manuel Fangio. Nato je Nemec v naslednji sezoni 2004 osvojil še svoj sedmi in zadnji naslov prvaka. Izboljšal je tudi rekord za največ prvenstvenih točk, ki ga je pred tem držal Prost s 698,5 točke. V sezoni 2002 je Schumacher postavil še rekord v najzgodnejše osvojenem naslovu že julija, po zmagi na Veliki nagradi Francije.Kljub Ferrarijevi prevladi, je imel Kimi Räikkönen z McLaren-Mercedesom v sezoni 2003 možnost za naslov prvaka vse zadnje dirke sezone za Veliko nagrado Japonske. Tudi Juan Pablo Montoya z Williams-BMW-jem je bil blizu. Fernando Alonso pa je s najboljšim štartnim položajem na Veliki nagradi Malezije postal najmlajši dirkač, ki mu je to uspelo, kasneje to sezono pa je postal še najmlajši zmagovalec z zmago na Veliki nagradi Madžarske. Schumacherjev niz naslovov se je končal 25. septembra 2005, ko je naslov prvaka osvojil Alonso s tretjim mestom na Veliko nagrado Brazilije in postal najmlajši prvak v zgodovini, pred njim je bil to Emerson Fittipaldi. Michael Schumacher je bil svetovni prvak več kot 1800 dni.
Pravila so dovoljevala vrnitev nekaterih dirkaških pomagal, tudi ker FIA ni mogla popolnoma nadzirati moštev. Sprejetih je bilo tudi več pravil, ki naj bi povečale akcijo na stezi in zmanjšali stroške moštev. Format kvalifikacij je bil med sezonama 2003 in 2005 večkrat spremenjen. Novost je bilo tudi pravilo, da morajo dirkači začeti dirko s količino goriva, ki so jo imeli že ob koncu kvalifikacij, kar je prineslo nove taktične možnosti. Tako bi dirkač, ki bil imel manjšo količino goriva, imel možnost za boljši dosežek na kvalifikacijah, na dirki pa bi moral večkrat na postanek v bokse. Ostale novosti so še, da mora motor zdržati dva dirkaška konca tedna; dirkač, ki mu morajo zamenjati motor prej, je kaznovan s pribitkom desetim mest na naslednjih kvalifikacijah. V sezoni 2005 je bila prepovedana zamenjava pnevmatik med dirko, izjema so bilo le nevarno poškodovane pnevmatike. Ta določba je bila za sezono 2006 odpravljena. V sezoni 2007 bo Bridgestone edini opremljevalec s pnevmatikami, vsa moštva pa bodo dobila za vsako dirko po dve vrsti pnevmatik.
Prva leta 21. stoletja v Formuli 1 so prinesla tudi nekaj škandalov in kontroverznosti. Na Veliki nagradi Avstrije je Rubens Barrichello, Schumacherjev moštveni kolega, ki je vodil, po naročilu iz boksov zmago prepustiti Schumacherju. Barrichello je to storil le nekaj deset metrov pred ciljem in je s tem močno vznemiril gledalce. Na podelitvi pokalov po dirki je Schumacher stopil na drugo stopničko, Barrichello pa na prvo. Schumacher je pokal za prvo mesto predal Barrichellu, nato pa sprejel pokal za drugo mesto. Barrichello, Schumacher in Ferrari so zaradi kršitve 170. člena športnih pravil FIE glede podelitve pokalov po dirki dobili denarno kazen milijon dolarjev. Kot rezultat omenjene dirke, je FIA prepovedala moštvene ukaze. Na Veliki nagradi ZDA 2005 v Indianapolisu so dirkala le tri moštva od desetih zaradi bizarne napake Michelina, ki je svojih sedem moštev na dirko pripeljal nevarne pnevmatike, zaradi česar so se iz varnostnega razloga odločila za umik z dirke, saj je FIA vztrajala na spoštovanju pravil in ni sprejela predloga za spremembo steze z dodatno šikano na ravnini. Michelin je najavil, da ne bo več opremljevalec s pnevmatikami za sezono 2007 in tako prekinil debato o tem, katera moštva dirkajo z boljšimi pnevmatikami.
Sezona 2005 je tudi končala obdobje motorjev V10 v Formuli 1. Po prepovedi uporabe turbomotorjev v sezoni 1989, so motorji V10 postali najpopularnejši v Formuli 1. V izogib novim stroškom, je bilo to najavljeno že v sezoni 1998, da proizvajalci motorjev ne bi preizkušali drugih različic motorjev. V različnih obdobjih statistika kaže prevlado Renaultovih in Ferrarijev motorjev, Renault je v tem času osvojil šest konstruktorskih in pet dirkaških naslovov kot opremljevalec z motorji za Williams in Benetton med sezonama 1992 in 1997, v sezonah 2005 in 2006 pa prva dirkaška in konstruktorska naslova s svojim dirkalnikom. Renault je v tem času razvijal inovativne rešitve motorja, tudi 111 º 10-cilindrični motor za 2003 RS12, ki naj bi s spremembo težišča motorja pripomogel k boljšem obnašanju dirkalnika na stezi. Toda ta rešitev se je izkazala za nezanesljivo, zato se je Renault vrnil na konvencionalen motor. Tudi Ferrari je imel velike uspehe v času motorjev V10 s šestimi zaporednimi konstruktorskim in petimi dirkaškimi naslovi med sezonama 1999 in 2004.
Za sezono 2006 je večina moštev razvila motorje V8, ki jih zahtevajo pravila. Pojavile se je tudi nekaj novih moštev, nekatera pa so dobila novo vodstvo. Po nakupu 45 odstotnega deleža v moštvu BAR, se je Honda vrnila v Formulo 1 s svojim moštvom, pred tem so bili le opremljevalci z motorji. BMW je prevzel Sauber, dolgoletno moštvo Jordan je kupil Alex Shnaider in ga preimenoval v Midland F1, kasneje pa je dobil še oznako Spyker. Red Bull je odkupil Minardi in ga preimenoval v Scuderia Toro Rosso, ki je Red Bullovo drugo moštvo. Aguri Suzuki, bivši dirkač, je kupil Arrows in ga preimenoval v Super Aguri. Toliko sprememb lastništva moštev je povzročilo nekaj težav, saj je Toro Rosso začel sezono 2006 z omejenimi Cosworthovimi motorji V10. Sezona 2007 bo prinesla tudi uveljavitev homologacije motorjev, kar pomeni da je razvoj motorjev s koncem sezone 2006 zamrznjen. Fernando Alonso je pri 25 letih postal najmlajši dvojni svetovni prvak v zgodovini, s čimer je za leto izboljšal rekord Michaela Schumacherja, ki se je po 15 letih, ko je prav v vsaki sezoni zmagal na vsaj eni dirki, s koncem sezone 2006 upokojil.
Sezono 2007 je zaznamoval napet boj na naslov dirkaškega prvaka, ki je bil med Lewisom Hamiltonom, Fernandom Alonsom in Kimijem Räikkönenom odločen na zadnji dirki sezone za Veliko nagrado Brazilije, kjer je z zmago naslov osvojil Kimi Räikkönen, ki je imel pred dirko izmed trojice najslabše možnosti za naslov prvaka, z le točko prednosti pred Hamltonom in Alonsom. Ferrari si je s tem zagotovil dvojno krono, kajti že na dirki za Veliko nagrado Belgije je osvojil naslov konstruktorskega prvaka. V sezoni 2008 je naslov po borbi proti Massi osvojil Hamilton, v sezoni 2009 presenetljivo Jenson Button in Brawn GP, v sezonah 2010, 2011 in 2012 pa Sebastian Vettel in Red Bull Racing trikrat zapored.
Dirka Formula 1 poteka cel konec tedna, začne se z dvema prostima treningoma v petek in enim v soboto, nato pa so na vrsti kvalifikacije. Format kvalifikacij se je od sezone 2003 večkrat spremenil. Poskušali so tudi povečati zanimanje za kvalifikacije s sistemom one-shot, pri katerem je imel vsak dirkač na prazni stezi na voljo en sam poskus za hitri krog.
Pred sezono 2006 so bile uvedene kvalifikacije na izpadanje. FIA je po enajsti dirki sezone za Veliko nagrado Francije uvedla manjšo spremembo formata kvalifikacij. V prvem delu kvalifikacij lahko vseh 22 dirkačev v petnajstih minutah odpelje neomejeno število krogov, šteje pa le najhitrejši krog. V originalnem formatu je bilo konec kvalifikacij takoj po preteku dovoljenega časa, po spremembi pa lahko dirkači tudi po preteku dovoljenega časa zaključijo svoj tekoči krog. Najpočasnejših šest dirkačev izpade in glede na dosežene čase zasedejo zadnjih šest mest na štartni vrsti.
Ostali napredujejo v drugi del kvalifikacij, ki z razliko da je šest dirkačev manj, poteka po enakem sistemu kot prvi del. Najpočasnejših šest dirkačev izpade in glede na svoje čase zasedejo 11-to do 16-to mesto na štartni vrsti.
Najhitrejših deset dirkačev pa napreduje v tretji, finalni del kvalifikacij. Originalno je bil dolg dvajset minut, po spremembi pa petnajst minut. Dirkači morajo finalni del kvalifikacij pričeti s količino goriva, ki jo bodo imeli na štartu dirke. Pred začetkom so dirkalniki stehtani, in gorivo, ki ga dirkači porabijo v finalnem delu kvalifikacij lahko nadomestijo za tiste kroge, ki so v 110 % najhitrejšega časa. Tudi za kroge, ko dirkač pelje v ali iz boksov, dirkač lahko nadomesti porabljeno gorivo, če so časi v 120 % najhitrejšega časa. Po koncu dovoljenega časa lahko dirkači še končajo svoj tekoči krog, nato pa glede na dosežene čase zasedejo prvih deset mest štartne vrste.Dirka se začne s tem, ko dirkači zasedejo svoja mesta na štartni vrsti, glede na rezultate iz kvalifikacij. Če dirkaču v krogu za ogrevanje ne uspe speljati in ga vsi ostali prehitijo, mora štartati iz zadnjega štartnega mesta. Če pa dirkač spelje, tako da je za njim še vsaj en dirkač, lahko zasede svoje štartno mesto. Dirkač se lahko tudi odloči za štart iz boksov v primeru težav z dirkalnikom tik pred štartom. V takem primeru mora počakati, da vsi dirkači peljejo mimo izhoda iz boksov, preden lahko zapelje na stezo.
Štart dirke označujejo luči nad ciljno-štartno ravnino. Dirke so dolge okrog 305 kilometrov in so omejene na dve uri, po navadi pa trajajo okrog ure in pol. Med dirko lahko dirkači opravijo enega ali več postankov v boksih, ko zamenjajo pnevmatike in dolijejo gorivo. Dirkači imajo na voljo sedem kompletov pnevmatik za suho stezo, štiri za delno mokro stezo (intermediate) in tri komplete za močan dež.
FIA podeljuje točke najhitrejšim osmim dirkačem in njihovim moštvom po sistemu 10-8-6-5-4-3-2-1 (zmagovalec dobi deset točk, drugi osem, itd). Zmagovalca prvenstva sta dirkač in moštvo, ki imata na koncu sezone največje število točk. V primeru izenačenosti je zmagovalec tisti, ki je dosegel več zmag (če je tudi to izenačeno, odloča večje število drugim mesto, nato tretjih, itd).
Glej tudi: Seznam moštev Formule 1, Seznam voznikov Formule 1, Seznam ljudi Formule 1, Seznam konstruktorskih svetovnih prvakov Formule 1 in Seznam dirkaških svetovnih prvakov Formule 1Od sezone 1984 morajo moštva zgraditi svojo lastno šasijo s katero nastopajo na dirkah, zato sta oznaki moštvo in konstruktor bolj ali manj sinonima. Ta zahteva razlikuje Formulo 1 od serij kot so na primer IRL, Champ Cars in NASCAR, ki dovoljujejo moštvom nakup šasije ali serij kot je GP2, kjer imajo vsi dirkalniki identične šasije. V zgodnjih letih, so nekatera moštva Formule 1 izdelovale lastne motorje, toda to se je spremenilo z vstopom večjih tovarn z ogromnimi proračuni kot so BMW, Mercedes-Benz, Renault, Toyota in Honda, tako da privatna moštva niso mogla zgraditi več konkurenčnih motorjev.
Zgodnje sodelovanje avtomobilskih tovarn je bilo v obliki tovarniških moštev (to so moštva, ki so v lasti in upravljanju velikih avtomobilskih tovarn), kot so Alfa Romeo, Ferrari (FIAT) ali Renault. Tovarne kot so Climax, Repco, Cosworth, Hart, Judd in Supertec niso imele tovarniških moštev, so pa pogosto prodajale motorje moštvom, ki so niso mogla privoščiti izgradnje lastnih. Proračuni tovarniških moštev so se povečevali, tako da zdaj skoraj vse motorje izdelujejo velike avtomobilske tovarne.
Po tem, ko so tovarniška moštva v osemdesetih skoraj izginila, so se v devetdesetih in po letu 2000 vrnila, in zdaj z moštvi Toyota, Ferrari (FIAT), Honda, Renault in BMW tvorijo polovico štartne vrste. Vrnile so se bodisi z novimi moštvi, bodisi z odkupom obstoječih moštev. Mercedes-Benz (DaimlerChrysler) ima v lasti 40 % moštva McLaren in zanj izdeluje motorje. Komercialni proizvajalec motorjev, Cosworth, je po sezoni 2006 zapustil Formulo 1. Tako bodo vsa moštva v sezoni 2007 imela tovarniške motorje.
V premierni sezoni 1950 je sodelovalo osemnajst moštev, toda zaradi velikih stroškov so mnoga hitro zapustila šport. To je bil v prvem desetletju Formule 1 velik problem, zato so štartno vrsto zapolnili tudi z dirkalniki Formule 2. Ferrari je edino še aktivno moštvo, ki je sodelovalo že v sezono 1950, v sezoni 2006 je sodelovalo enajst moštev, vsako s po dvema dirkalnikoma. Čeprav moštva redko izdajo višino svojega proračuna, je ocena da jo proračun vsakega moštva velik med 66 in 400 milijoni dolarjev.Za vstop novega moštva v Formulo 1 je potrebno okrog 47 milijonov dolarjev vnaprejšnjega plačila FII, ki ga nato preko sezone vrne moštvu. Posledično nova moštva raje odkupijo pbstoječe moštvo, na primer BAR je kupil moštvo Tyrrell in Midland je kupil moštvo Jordan, s čimer sta se obe moštvi izognili plačilu depozita.
Vsak dirkalnik ima določeno številko. Dirkaški prvak predhodne sezone ima številko ena, njegov moštveni kolega pa številko dve. Naprej so številke podeljene pa razvrstitvi moštev v lanskoletnem konstruktorskem prvenstvu. Zgodile so se tudi izjeme, na primer v sezonah 1993 in 1994, ko sta se lanskoletna prvaka Nigel Mansell oziroma Alain Prost upokojila. V obeh primerih sta dirkača moštev, ki je imelo sezono prej dirkaškega prvaka, nosila številki nič (v obeh primerih Damon Hill) in dve (Prost in Ayrton Senna, ki ga je po smrtni nesreči zamenjal David Coulthard). Številka trinajst ni bila uporabljena od sezone 1974, pred tem pa je bila občasno uporabljena le na nekaterih dirkah. Pred sezoni 1996 sta novi številki dobila le lanskoletni dirkaški prvak in njegovo moštvo, ostali pa so imeli enake števnike kot vsa prejšnja leta od sezone 1974, ko so bile na novo razdeljene. Tako sta na primer dirkača Ferrarija dolga leta nosila številki 27 in 28 ne glede na mesto v konstruktorskem prvenstvu. Ob množičnem propadanju privatnih moštev v devetdesetih, so se številke pogosto menjale, sedanji sistem pa je bil uveden v sezoni 1996.
Michael Schumacher drži rekord za število dirkaških naslovov prvaka (sedem), Ferrari pa za število konstruktorskih naslovov (štirinajst). Jochen Rindt je edini dirkač v zgodovini, ki je postal dirkaški prvak posmrtno, namreč na Veliki nagradi Italije 1970 se je smrtno ponesrečil.
Glej tudi: Seznam velikih nagrad Formule 1Število dirk za Veliko nagrado v sezoni Formule 1 se je skozi leta spreminjalo. V premierni sezoni 1950 jih je bilo le sedem, do sedaj pa se je število skoraj potrojilo. Od osemdesetih let se je število dirk v sezoni gibalo med šestnajst in sedemnajst, v sezoni 2005 pa je doseglo kar devetnajst.
Šest od originalnih sedmih dirk je potekalo v Evropi, edina neevropska dirka, ki je takrat štela za prvenstvo Formule 1, je bila dirka Indianapolis 500, ki je bila zaradi pomanjkanja udeležbe moštev Formule 1, ker je zahtevala drugačen dirkalnik kot na ostalih dirkah, zamenjana z Veliko nagrado ZDA. Prvenstvo Formule 1 se je postopno razširilo tudi z drugimi neevropskimi dirkami. Argentina je gostila prvo južnoameriško dirko v sezoni 1953, Maroko pa prvo afriško dirko v sezoni 1958. Sledili sta še Japonska, kot prva predstavnica Azije v sezoni 1976, in Oceanija, kot prva predstavnica Avstralije v sezoni 1985. Sedanjih sedemnajst dirk poteka kar na petih celinah, Evropa, Azija, Avstralija, Severna Amerika in Južna Amerika.
Tradicionalno je država gostila eno dirko, ki je bila imenovana po njej. Če je neka država gostila več dirk v sezoni, so bile imenovane različno. Na primer do sezone 2006 je Nemčija gostila dve dirki, od katerih je druga nosila ime Velika nagrada Evrope.
Dirke za Veliko nagrado, od katerih so nekare starejše kot prvenstvo Formule 1, niso vsako leto vedno prirejene na istem dirkališču. Velika nagrada Velike Britanije, na primer, čeprav je gostila dike prav od prve sezone 1950, sta si dirko med sezonama 1963 in 1986 na dve leti izmenjevali dirkališči Brands Hatch and Silverstone. Edina dirka, ki je še vsako leto del prvenstva Formule 1 prav od začetka, je Velika nagrada Italije, ki je prav vsako leto potekala na dirkališču Monza z le eno izjemo v sezoni 1980, ko je bila dirka na dirkališču 
Ena najnovejših dirk na koledarju je Velika nagrada Bahrajna, ki je prva dirka Formule 1 na bližnjem vzhodu in poteka na sodobnem dirkališču zgrajenem v puščavi. Ta dirka, poleg novih dirk na Kitajskem in v Turčiji, Formuli 1 prinaša možnost za rast in razvoj na novih trgih, ob tem pa nova sodobna dirkališča višajo standard tudi za ostala prizorišča po svetu.
Glej tudi: Seznam dirkališč Formule 1Tipično dirkališče je sestavljeno iz štartno-ciljne ravnine, na kateri so štartna mesta, in boksov, kjer dirkači med dirko menjavajo pnevmatike in dolivajo gorivo, pred dirko pa mehaniki delajo na dirkalniku. Po navadi so zraven štartne vrste. Ostali deli steze se močno razlikujejo od dirkališča do dirkališča, večinoma pa poteka dirka v smeri urinega kazalca. Tiste steze, kjer dirka poteka v nasprotni smeri urinega kazalca in imajo posledično predvsem leve ovinke, lahko povzročijo dirkačem bolečine v vratu zaradi ogromnih sil, ki delujejo na glavo dirkača v ovinkih večinona v nasprotno smer, kot so dirkači navajeni. Veliko ovinkov je postalo znamenitih, na primer Eau Rouge na dirkališču Spa-Francorchamps, Parabolica na dirkališču Monza in, preden so ga upočasnili z dodatno šikano, Tamburello na dirkališču Imola. Drugi, na primer trinajsti ovineke na dirkališču Indianapolis, so za dirkače pravzaprav ravnine, tudi če upoštevamo sile G. Nekatera dirkališča, ki v Formuli 1 niso več v uporabi, se mnogim zdijo za šport velika izguba, na primer nizozemski Zandvoort in južnoafriški Kyalami.
Velika večina dirkališč na katerih zdaj potekajo dirke Formule 1 je zgrajenih namensko. Edino cestno dirkališče je Circuit de Monaco, na katerem poteka Velika nagrada Monaka, dirke pa so potekale tudi v drugih urbanih predelih, na primer Las Vegas in Detroit, še vedno pa se pojavljajo predlogi za nove takšne dirke, na primer London in Bejrut. Nekatera druga dirkališča so popolnoma ali delno speljana po javnih cestah, kot na primer Spa-Francorchamps. Glamuroznost in bogata zgodovina Velike nagrade Monaka sta glavna razloga, da je dirkališče Circuit de Monaco še vedno v uporabi, čeprav še zdaleč ne izpolnjuje viskokih varnostnih standardov sodobne Formule 1. Trikratni prvak Nelson Piquet je opisal dirkanje v Monaku, kot vožnjo s koledom po dnevni sobi.
Pri Načrtovanju dirkališč postaja varnost dirkačev vse pomembnejša, kar vidimo na primer na novem dirkališču Bahrain International Circuit, ki ga je oblikoval Hermann Tilke, kot že večino novejših dirkališč. Če so bili v petdesetih letih dirkači srečni, če se so ob trčenju zaleteli v balo sena, imajo sodobna dirkališča velike izletne cone in pregrade iz gum, ki močno zmanjšajo možnost poškodbe ob nesrečah. Od tragične Velike nagrada San Marina v sezoni 1994, ko sta se smrtno ponesrečila Roland Ratzenberger in Ayrton Senna, je varnost glavna skrb FIE. Večinoma so šle spremembe v smer večjih izletnih con in varnostne pregrade, ki absorbirajo energijo pri trku.
Nekatera nova dirkališča, še posebej Tilkejeva, so bila deležna kritik, da se še zdaleč ne morejo primerjati z nekaterimi klasičnimi, na primer Spa-Francorchamps in Imola. Njegova prenovitev dirkališča Hockenheim v Nemčiji na primer, ko je povečal kapacitete za gledalce in odstranil dolge in nevarne ravnine, je bila deležna mnogih kritik, da naj bi bile prav dolge ravnine v Črnem gozdu duša dirkališča. Vendar pa je splošno mnenje, da so nova dirkališča veliko varnejša kot starejša.
Sodobni dirkalniki Formule 1 so enosedežni dirkalniki z motorjem zadaj, odprto školjko (cockpitom), kolesi ter relativno velikimi sprednjimi in zadnjimi krilci. Šasija je narejena večinoma iz karbonskih vlaken, kar jo naredi lahko, a tudi močno in trdo. Celoten dirkalnik z motorjem, gorivom in dirkačem tehta le 605 kg. V resnici je to minimalna teža, ki jo pravila še dovoljujejo - dirkalniki so tako lahko, da je jih je pogosto potrebno obtežiti z balastom za zagotovitev skladnosti s pravili glede minimalne teže.
Na hitrost dirkalnikov Formule 1 v ovinkih ima največji vpliv aerodinamični podtlak, ki ga dirkalnik ustvarjajo, in jih pritiska k tlom. Ustvarjajo ga krilca, ki so pritrjena spredaj in zadaj, in ground effect, ki ga ustvarja pretok zraka pod ravnim dnom dirkalnika. Velika razlika v dizajnu sodobnih dirkalnikov je, da proizvajajo veliko več podtlaka. Ker je zračni vrtinec vrteča se tekočina, v svojem centru ustvari cono nizkega pritiska, kar zmanjšuje skupni pritisk zraka. Pod dirkalnikom je zaželen nizek pritisk, kar omogoča da normalen zračni pritisk z vrha potiska dirkalnik z navzdol, s pomočjo zračnih vrtincev pa se lahko podtlak poveča, dirkalnik pa je še vedno skladen s pravili. Aerodinamično dizajn dirkalnikov je zelo omejen, da omejuje hitrosti. Trenutni dirkalniki imajo veliko število majhnih krilc in podobnih aerodinamičnih delcev, ki zelo natančno nadzorujejo pretok zraka čez, pod in okoli dirkalnika. Tako imenovane barge boards so narejeni, naostreni, nameščeni in nastavljeni tako, da direktno ne ustvarjajo podtlaka, kot običajna krilca. Narejene so tako, da zrak, ko se odbija od njihovih robov, tvori zračne vrtince.
Drugi velik faktor za nadzorovanje hitrosti dirkalnikov v ovinkih je dizajn pnevmatik. Pnevmatike v Formuli 1 niso več gladke (slicks), kot v večini drugih serij. Vsaka pnevmatika ima čez celotno površino štiri profile, kar omeji mehanski oprijem s stezo in s tem zmanjša hitrosti v ovinkih. Vzmetenje je double wishbone z gredjo, ki opravlja z vpetjem in amortizerji. Karbonske zavore zmanjšajo težo in povečajo trdnost sistema. Omogočajo zelo hitro zaviranje, kar dirkače na prvi vožnji z dirkalnikom Formule 1 najbolj preseneti.
Motorji so navadni in omejeni na 2.4L V8 s še več omejitvami glede dizajna in uporabljenih materialov. Motorji v sezoni 2006 so se vrteli blizu 20,000 vrtljajev na minuto in so lahko proizvajali moč 740KM (552 kW). Prejšnja generacija 3L V10 motorjev je bila tudi dovoljena, z omejevalnikom vrtljajev in omejevanjem dotoka zraka. Uporabljajo neosvinčeno gorivo, ki je zelo podobno splošno dostopnem na bencinskih črpalkah. Olje, ki maže in ščiti motor pred pregrevanjem, je po viskoznosti zelo podoben vodi.
Veliko različnih tehnologij - tudi aktivno podvozje, ground effect aerodinamiko in turbo motorji - so s pravili prepovedani. Kljub novim pravilom, lahko dirkalniki še vedno presežejo hitrosti 350 km/h na nekaterih dirkališčih (na primer v Monzi). Hondin dirkalnik Formule 1 je z minimalnim podtlakom v puščavi Mojave leta 2006 dosegel hitrost 415 km/h. Honda je zatrdila, da je bil dirkalnik popolnoma v skladi s pravili FIE. Kljub omejitvam glede aerodinamike, pri 160 km/h dirkalniki proizvajajo aerodinamični podtlak, ki je enak teži dirkalnika in pogosto ponovljena trditev, da lahko dirkalniki Formule 1 vozijo po stropu, v teoriji drži, čeprav ni bila nikoli preizkušena. Pri polni hitrosti je podtlak dva in pol krat večji od teže dirkalnika. To pomeni, da lahko dirkalniki v ovinkih dosežejo bočne sile, ki so enake štiri in pol krat sile gravitacije (4.5 G) - visoko zmogljiv cestni dirkalnik lahko doseže približno 1 G. Posledično vleče glavo dirkača v ovinkih s silo enako 25 kilogramom. Bočne sile so tako velike, da lahko otežijo dihanje in da potrebujejo dirkači veliko koncentracije, da zadržijo zbranost v takih pogojih tudi dve uri oziroma 305 kilometrov.
Glej tudi: FIA, Pravila Formule 1 in Bernie EcclestoneFormulo 1 nadzoruje FIA s tehničnimi in športnimi pravili. Formula One Management (FOM) pa je lastnik komercialnih pravic Formule 1 in predstavnik za odnose z javnostmi. FOM, ki je hčerinsko podjetje Formula One Holdings in na koncu Alpha Prema (glej shemo), vodi Bernie Ecclestone že odkar obstaja v tej obliki. Je tudi lastnik komercialnih pravic imen moštev, logotipov Formule 1 in vse medijske vsebine povezane s Formulo 1. Delno financira dirkališča in moštva v tistih delih sveta, kjer Formula 1 še ni uveljavljena. Koordinacijo načrtovanja in vodenja dirk vodi FIA. FOM je zadolžen še za uradno spletno stran Formule 1, kjer so navedena tudi pravila, ki pa jih postavlja FIA.
Glej tudi: Formula 1 sezona 2008 in Formula 1 sezona 2009Po sezoni 2000 je Formula 1 zašla v težke čase. Televizijska gledanost je padla, gledalci pa so izgubili zanimanje za šport zaradi dolgoletne prevlade Michaela Schumacherja in Ferrarija.
FIA se je morala tudi boriti z odgovornostjo, da s spremembami pravil zmanjša vrtoglave stroške , kar je prizadelo predvsem manjša moštva, in da Formule 1 ostane kar se da varna.
FIA je v zadnjih letih vpeljala številne spremembe pravil, tudi omejitve pnevmatik, motorji morajo zdržati dva dirkaška konca tedna, zmanjšanj podtlaka. Varnost in zmanjšanje stroškov sta glavni vodili pri vseh spremembah v zadnje času, FIA pa je najavila, da bodo spremembe še naprej potekale v tej smeri.
V prihodnjih sezonah bo nekaj večjih sprememb pravil. Oktobra 2005 je FIA dobila podporo moštev za spremembo zadnjega krilca, ki bi povečala možnosti za prehitevanje. Sedanje zadnje krilce bi zamenjali dve manjši, ki bi bili nameščeni le za vsakim od zadnjih koles. Kljub temu kaže, da je ta predlog že zavržen. Na dolgi rok želi FIA uveljaviti večje omejitve testiranj, standardizirano elektronsko enoto in pnevmatike.
Da bi Formula 1 res potrdila naziv svetovnega prvenstva, je Bernie Ecclestone organiziral več dirk v novih državah in še nadaljuje pogovore za nekatere dirke v prihodnosti. Hitro širjenje dirk v nove države pa sproža vprašanja, katere dirke bodo ukinjene.
Gledanost dirk v sezonah 2005 in 2006 kaže nekatere znake rasti. Ferrarijeva prevlada se je v sezoni 2005 končala, Renault in McLaren-Mercedes sta se borila za naslov, ki ga je osvojil Fernando Alonso. Pokazalo se je tudi veliko zanimanje za ta šport, ko se je kar 22 moštev prijavilo za 12. mesto v sezoni 2008. Mesto je na koncu dobil Prodrive Davida Richardsa, bivšega šefa moštev BAR in Benetton.
Glej tudi: Seznam televizijskih prenosov dirk Formule 1Dirke Formule 1 si je mogoče v živo ali v posnetku ogledati v skoraj vsaki državi na svetu in privabljajo eno globalno najštevilčnejših množic gledalcev. Veliko nagrada Brazilijo 2006 si je v televizijskem prenosu v živo ogledalo 83 milijonov gledalcev, skupaj pa kar 154 milijonov.Uradni podatki, ki jih je izmeril FOM (Formula One Management), kažejo, da si imajo televizijski prenosi dirk poprečno 58 milijard ogledov na sezono.
Prenose dirk imajo nekatere televizijske postaje že vrsto let, na primer POP TV v Sloveniji, RTL v Nemčiji, ITV v Združenem kraljestvu, Channel Ten v Avstraliji, TSN v Kanadi ali SPEED Channel v ZDA. Ena zadnjih, ki je sklenila pogodbo za prenose dirk Formule 1 je Al-Jazeera, zanimanje pa še raste. V Sloveniji je prenose zagotavljala RTV Slovenija s komentatorjem Miranom Ališičem. Pred sezono 2016 je v javnost prišel podatek, da se nacionalna RTV Slovenija ni odločila za zakup pravic za prenose dirk.  V letu 2018 je pravice za prenos dirk zakupila slovenska komercialna televizija TV3.V prvih letih 21. stoletja je Ecclestonova Formula One Administration registrirala vrsto blagovnih znamk, tudi uradni logotip in uradno spletno stran. Ecclestone je eksperimentiral tudi z digitalno televizijo (znano tudi kot Bernievision), ki je začela oddajati na Veliki nagradi Nemčije 1996 v sodelovanju z nemško digitalno televizijo DF1, trideset let po prvem barvnem prenosu dirke za Veliki nagradi Nemčije 1967. Ta paket je vključeval nekatere dodatne možnosti (na primer super signal, onboard kamera, kamera iz zraka, boksi, dodatni časi), ki so jih posneli kamere, tehnična oprema in delavci, ki so delali vzporedno s tistimi zadolženimi za navadni televizijski prenos. Tehnologija je bila predstavljena v več državah, toda po sezoni 2002 je bila ukinjena zaradi finančnih razlogov.
Vse televizijske postaje dobijo tako imenovani Svetovni signal, ki je proizveden s strani FOMa ali gostiteljske postaje. Ta je ena od televizijskih postaj v državi v kateri dirka poteka, na primer TF1 na Veliki nagradi Francije. Edina postaja, ki je izjema, je Premiere, nemška televizijska postaja, ki ponuja žive in interaktivne posnetke dirke skozi celo sezono, tudi Onboard  kanal. Zadnje je bilo na voljo v večini Evrope do konca sezone 2002, ko so zaradi velikih stroškov vzporednega signala digitalnega prenosa projekt ustavili. T se je v veliki meri zgodilo zaradi propada kanala F1 Digital +, ki ga je predvajal britanski Sky Digital. Cena storitve je bila previsoka za gledalce, ki so si lahko dirke ogledali zastonj na ITV1.
V sezoni 1968 je FIA dovolila neomejeno sponzorstvo zaradi odtegnitve podpore Formuli 1 avtomobilskih tovarn kot so bili BP, Shell in Firestone. Maja se je Lotus v Jarami ovil v rdečo, zlato in belo barvo, ki so prestavljale barve znamke Imperial Tobacco proizvajalca Gold Leaf. Pred tem so dirkalniki nastopali v nacionalnih barvah. Toda šele v devetdesetih letih je s povečanjem števila gledalcev Formula 1 postala zanimiva za ostale sponzorje, ne le za tobačno industrijo, ki pa se od začetka tega tisočletja počasi umika zaradi strožje protitobačne zakonodaje predvsem v Evropski Uniji. Ta problem sta nekoliko upočasnila večje število dirk na ostalih celinah in izjeme v zakonodaji, ki tudi v nekaterih evropskih državah izposloval Bernie Ecclestone in dovoljujejo oglaševanje tobaka na dirkah Formule 1.
Sponzorji prispevajo približno 80-85 % proračuna moštev, ostalo pa dobijo od televizijskih pravic in nagrad. V zadnjem času prihajajo v ospredje ponudniki telefonskih in mobilnih storitev in počasi nadomeščajo tradicionalne tobačne sponzorje, ki so prispevali v Formulo 1 kar 300 milijonov dolarjev na sezono. Tako se je dolgoletni sponzor moštva McLaren, West, poslovil iz Formule 1, med tem ko je glavni sponzor moštva Ferrari, Marlboro, leta 2005 podaljšal pogodbo za glavnega sponzorja do leta 2011, kar naj bi Ferrrariju po oceni revije F1 Racing prineslo milijardo dolarjev.
Trenutno sta dirka Formule 1 in dirka za svetovno prvenstvo sinonima, kajti od sezone 1984 so vse dirke Formule 1 štele za svetovno prvenstvo in vse dirke svetovnega prvenstva so potekale pol pravili Formule 1. Nekaj dejstev za lažje razumevanje:
Prva dirka Formule 1 je potekala leta 1947, svetovno prvenstvo pa se je začelo šele leta 1950.
V petdesetih in šestdesetih letih je bilo veliko dirk Formule 1, ki niso štele za svetovno prvenstvo (na primer v sezoni 1950 je potekalo 22 dirk Formule 1, od katerih jih je le šest štelo za svetovno prvenstvo). Število dirk Formule 1, ki niso štele za prvenstvo, se je v sedemdesetih in osemdesetih letih močno zmanjšalo, do sezone 1983, ko je potekala zadnja tovrstna dirka.
Svetovno prvenstvo se je na začetku imenovalo Svetovno prvenstvo za dirkače, brez oznake Formula 1 v naslovu. Uradno se je preimenovalo v Svetovno prvenstvo Formule 1 šele v sezoni 1981.
Med sezonama 1950 in 1960 je dirka Indianapolis 500 štela za svetovno prvenstvo. Ta dirka je potekala pod pravili Ameriške avtomobilske zveze, ne pod pravili Formule 1.
V sezonah 1952 in 1953 so vse dirke, ki so štele za svetovno prvenstvo (razen dirke Indianapolis 500), potekale pod pravili Formule 2. Formula 1 ni bila spremenjena v Formulo 2 v tistem času. Pravila Formule 1 so ostala enaka in v tistem času je potekalo tudi več dirk Formule 1.Ta razlika je pride najbolj do izraza pri prikazu rezultatov kariere in različnih seznamih. Na primer Seznam voznikov Formule 1, kjer je navedeno, da je Clemente Biondetti sodeloval le na eni dirki. Biondetti je v resnici leta 1950 sodeloval na štirih dirkah Formule 1, toda le ena od teh je štela za svetovno prvenstvo.

Fótosintéza (iz grščine φωτός: photós - svetloba + σύνθεσης: sýnthesis - spajanje, sestavljanje) je biokemijski proces, pri katerem rastline, alge ter nekatere praživali in bakterije izrabljajo energijo sončne svetlobe za pridelavo hrane. Gre torej za proces pretvorbe sončne energije v kemično energijo, ki je shranjena predvsem v obliki ogljikovih hidratov, kot so sladkorji.Fotosintetski organizmi so temelj prehranjevalne verige, saj so skoraj vsa živa bitja na Zemlji, tudi ljudje, odvisna od njihove energije, ki jo proizvedejo s fotosintezo. Osnovni gradniki, ki jih fotosintetski organizmi porabljajo za izdelavo organskih spojin, so relativno preproste molekule, tj. ogljikov dioksid (CO2) ter voda (H2O). Pri fotosintezi se sprošča tudi kisik (O2) kot stranski produkt in večina kisika v Zemljinem ozračju je nastala pri fotosintezi. Organizmi med procesom celičnega dihanja izrabijo ogljikove hidrate in kisik za tvorbo energije, pri tem pa sprostijo oz. izločijo CO2 in vodo, ki se vrneta nazaj k rastlinam; tako je kroženje snovi zaključeno.Fotosinteza se pri evkariontskih organizmih, kot so rastline in alge, odvija v posebnih celičnih organelih, ki jih imenujemo kloroplasti, pri nižje razvitih enoceličnih organizmih, kot so bakterije, pa na posebej prilagojenih celičnih membranah znotraj celice. Z izjemo nekaterih skupin alg in bakterij so poglavitni pigmenti, ki absorbirajo sončno svetlobo, klorofili, ki organizmom dajejo značilno zeleno barvo. Na molekularni ravni proces fotosinteze v grobem delimo na svetlobne reakcije, kjer ob pogonu energije sončne svetlobe nastaneta adenozin trifosfat (ATP) kot vir energije ter nikotinamid adenin dinukleotid fosfat (NADPH) kot reducent, ter na reakcije vezave ogljika (tudi temne reakcije), kjer se CO2 porabi za izdelavo kompleksnih organskih spojin, za kar sta bistvena ATP in NADPH, predhodno nastala v svetlobnih reakcijah.
Prehranjevalna veriga se vedno prične s primarnimi proizvajalci, ki si hrano, tj. kompleksne organske spojine, proizvajajo sami in za to potrebujejo le preproste anorganske spojine; kot vir ogljika služi ogljikov dioksid (CO2). Primarnim proizvajalcem pravimo tudi avtotrofi (iz stare grščine αυτός: autós - sam in τροφή: trophé - hrana). V nasprotju s tem heterotrofi (ἕτερος: héteros - različen, drugačen) ne morejo sami proizvajati hranil, pač pa morajo zaužiti kompleksne ogljikove spojine. Pri tem v ekološkem smislu ločimo porabnike, kot so rastlinojedi in mesojedi, ki dobijo hrano preko prehranjevanja z ostalimi organizmi, ter razkrojevalce, tj. glive in bakterije, ki razkrojijo mrtve organizme in jih pretvorijo v rudninske snovi, katere lahko primarni proizvajalci zopet uporabijo za proizvodnjo hranil.Avtotrofe naprej razdelimo na kemoavtotrofe, ki energijo v glavnem dobijo z oksidacijo anorganskih spojin, kot je vodikov sulfid (H2S), ter na fotoavtotrofe, ki energijo dobijo s sončno svetlobo. Na kopnem so fotoavtotrofi predvsem rastline, medtem ko v vodnih ekosistemih bivajo različne skupine fotosintetskih organizmov, kot so alge (npr. rjave alge v kelpovih gozdovih), mnogi protisti (npr. evglena) ter fitoplankton, kot so modrozelene cepljivke, diatomeje in dinoflagelati. Po nekaterih podatkih naj bi fitoplankton globalno prispeval polovico neto proizvodnje organskih spojin.
Potek fotosinteze je v splošnem podoben pri vseh fotoavtotrofih, razlikuje se le v podrobnostih. V resnici je bilo za razumevanje poteka in mehanizmov fotosinteze pri rastlinah ključno raziskovanje fotosinteze pri preprostejših organizmih, kot so bakterije. Splošna enačba fotosinteze opisuje redoks reakcijo, pri kateri je voda dajalec (donor) elektronov, ogljikov dioksid pa se v končni fazi reducira v ogljikov hidrat, kot je npr. glukoza. Kot stranski produkt se pri tem tvori kisik, zato procesu natančneje pravimo tudi oksigena fotosinteza.
    {\displaystyle n\ H_{2}O+n\ CO_{2}\;{\overset {\hbox{svetloba}}{\longrightarrow }}\;(CH_{2}O)_{n}+n\ O_{2}}
  Nekatere fotoavtotrofne bakterije, kot so škrlatne žveplene bakterije ter zelene žveplene bakterije, izrabljajo druge anorganske spojine kot dajalce elektronov (npr. vodikov sulfid, H2S), kisik pa pri tem procesu ne nastaja, zato gre v tem primeru za anoksigeno fotosintezo.Fotosintezo lahko v grobem razdelimo na dva dela, in sicer na svetlobne reakcije oz. od svetlobe odvisne reakcije ter na fiksacijo ogljika oz. reakcije vezave (asimilacije) ogljika. Nemalokrat so slednje imenovane tudi temnotne reakcije, kar lahko razumemo napačno, saj te reakcije ne potekajo neodvisno same zase v temi, pač pa jih »poganjajo« produkti svetlobnih reakcij. Pri svetlobnih reakcijah klorofili in ostali pomožni pigmenti absorbirajo sončno svetlobo, s pomočjo katere sintetizirajo adenozin trifosfat (ATP) in nikotinamid adenin dinukleotid fosfat (NADPH), kot stranski produkt pa nastane kisik. ATP in NADPH se pri fiksaciji ogljika porabita za redukcijo CO2, pri čemer v končni fazi nastanejo ogljikovi hidrati, kot so trioza fosfati, saharoza (»sladkor« oz. disaharid, sestavljen iz glukoze in fruktoze) ter škrob.Celotna fotosinteza poteka pri evkariontskih rastlinskih celicah v kloroplastih, prokariontske celice pa imajo pravzaprav podobno zgradbo kot kloroplasti, kar je osnova za t. i. endosimbiontsko hipotezo, po kateri so se določeni organeli v evkariontskih celicah, v tem primeru kloroplasti, razvili iz bakterijskih endosimbiontov.
Pri preprostih fotosintetskih bakterijah se strukture, odgovorne za svetlobni del reakcij (tj. beljakovinski kompleksi ter pigmenti), nahajajo v celični membrani (plazmalemi) bakterijske celice. Pri višje razvitih bakterijah membrana tvori številne gube ali pa skupke okroglih veziklov, ki jih imenujemo intracitoplazemske membrane.Pri evkariontskih fotosintetskih organizmih (rastline, alge, praživali) fotosinteza poteka v posebnih celičnih organelih, kloroplastih. Ti so navadno lečaste oblike in merijo do 5–10 mikrometrov v premeru. Število kloroplastov v rastlinski celici se razlikuje med vrstami ter tudi med pripadniki znotraj vrste glede na pogoje rasti. Pri algi Chlamydomonas reinhardtii se v celici nahaja samo en kloroplast, medtem ko se jih v celicah pšenice nahaja okoli sto. Kloroplast ima dve membrani, in sicer zunanjo membrano, ki je prepustna za male molekule in ione (npr. za O2, CO2, Fe+ in Mg2+) zaradi porinov, ter notranjo membrano, ki je praktično neprepustna, molekule in ioni pa lahko vstopajo v notranjost samo preko posebnih membranskih prenašalcev (transporterjev). Med membranama se nahaja ozek medmembranski (intermembranski) prostor. Notranja membrana objema želatinasto stromo, ki je analogna matriksu v mitohondriju in vsebuje presnovne encime, odgovorne za fiksacijo ogljika, ter lasten genom v obliki krožnih molekul DNA. Poleg tega se znotraj notranje membrane v stromi nahaja tretji sistem membran, tj. tilakoidna membrana. Slednja je mesto svetlobnih reakcij, saj se na njej nahajajo fotosistemi s pigmenti, verige elektronskih prenašalcev in encimi ATP-sintaze. Tilakoidna membrana je močno zgubana, s čimer se poveča efektivna površina za absorpcijo svetlobe, in tvori diskaste strukture, imenovane tilakoide, te pa so naložene ena na drugo in tvorijo skladovnice, imenovane grane.
Najpomembnejši pigmenti za absorpcijo svetlobe so klorofili, zeleni pigmenti s policiklično strukturo, podobno protoporfirinu, osnovnemu gradniku hemoglobina, le da mesto železovega kationa zavzema magnezijev kation (Mg2+). Za absorpcijo svetlobe so bistvene verige z izmenjujočimi se enojnimi in dvojnimi vezmi. Osnovni zvrsti klorofilov sta klorofil a in klorofil b, ki sta si navidez podobna, vendar je njun absorpcijski spekter različen: klorofil a absorbira predvsem rdeči del vidnega spektra svetlobe, klorofil b pa predvsem modri del. Tako se pri absorpciji svetlobe pigmenta medsebojno dopolnjujeta. V večini rastlin je prisotno dvakrat več klorofila a kot klorofila b. Znane so tudi druge zvrsti klorofilov, kot je klorofil c, ki se kot pomožni pigment z absorpcijo zelenega in rumenega dela spektra pojavlja v določenih morskih algah, kot so diatomeje, dinoflagelati ter rjave in zlate alge, klorofil d z absorpcijo infrardečega dela blizu vidnega spektra pa se pojavlja v določenih vrstah modrozelenih cepljivk. V družino klorofilov spada tudi bakterioklorofil fotosintetskih bakterij, ki pa ima vrh absorpcije pri skrajnem rdečem delu in infrardečem spektru svetlobe.
Glavni pigmenti rdečih alg, modrozelenih cepljiv, glavkofitov in določenih vrst kriptofitov so fikobilini, kot sta rdeči pigment fikoeritrobilin in modri pigment fikocianobilin. Fikobilini absorbirajo zeleni, rumeni in oranžni del spektra, kar organizmom omogoča vzpostavitev posebne ekološke niše v vodnem okolju, saj pigmenti drugih, višje ležečih organizmov ter voda sama absorbirajo valovne dolžine, višje ali nižje od omenjenih delov vidnega spektra.Rastline imajo poleg klorofilov še druge, pomožne (akcesorne) pigmente, ki spadajo med karotenoide. Najpomembnejša pigmenta v tem razredu sta rdečeoranžni β-karoten in rumeni lutein. Oba absorbirata nekoliko širši del modrega dela spektra in tako omogoča večji izkoristek sončne svetlobe.
Funkcijske in strukturne enote, ki so odgovorne za absorpcijo in pretvorbo sončne energije v kemično, so fotosistemi, beljakovinski kompleksi s točno določeno razporeditvijo pigmentov. Središče vsakega fotosistema je fotokemični reakcijski center, ki deluje kot transmembranski encim, pri katerem je poseben par klorofilnih molekul orientiran na točno določen način. Ta omogoča učinkovito pretvorbo prenesene sončne energije v obliko vzbujenega energetskega stanja, zaradi česar poseben par postane močen dajalec (donor) elektronov. Okoli reakcijskega centra je ostala večina pigmentov (imenujemo jih tudi antenski pigmenti) razporejena v t. i. svetlobne žetvene komplekse (angl. light-harvesting complex, LHC), ki omogočajo učinkovitejše zbiranje in prenos svetlobne energije do reakcijskega centra. Ti pigmenti so povezani s posebnimi beljakovinami, zaradi katerih je orientacija antenskih pigmentov fiksna v odnosu do drugih pigmentov, beljakovin in same membrane, kar omogoča hiter prenos brez izgub v obliki toplotne energije.Fotosintetske bakterije imajo podobne svetlobne žetvene komplekse, z izjemo nekaterih skupin bakterij, kot so zelene žveplene bakterije, kjer so antenski pigmenti organizirani v velike skupke, imenovani klorosomi. Ti se od žetvenih kompleksov razlikujejo v tem, da pigmenti niso vtkani v beljakovinsko ogrodje, temveč so klorosomi pripeti na reakcijske centre preko beljakovinskih kompleksov FMO (Fenna-Matthews-Olson). Pri organizmih s fikobilini kot glavnimi antenskimi pigmenti so ti povezani s fikobilinoproteini v fikobilisome in so analogni svetlobnim žetvenim kompleksom.
Prvi korak pri svetlobnih reakcijah je absorpcija fotonov s strani antenskih pigmentov. Absorpcija fotona povzroči dvig energetskega nivoja v pigmentu, energija pa se prenese preko sosednjih molekul pigmenta do reakcijskega centra. Tako se prejeta energija ne porazgubi v obliki toplotne energije pri prehodu molekul na osnovni energetski nivo. Energijo absorbiranega fotona prejme poseben par klorofilnih molekul v reakcijskem centru II, ki ga označujemo kot P680, ker je dotični fotosistem II (FSII) najbolj dejaven pri absorbirani svetlobi z valovno dolžino 680 nm.P680 zaradi vzbujenja (ekscitacije) postane močan donor elektrona, katerega preda prvemu akceptorju (sprejemniku) elektronov v verigi prenašalcev elektronov, tj. feofitinu, ki je v bistvu klorofilna molekula brez osrednjega magnezijevega kationa. Pri tem P680 dobi pozitivni naboj, oddan elektron pa FSII nadomesti preko fotolize vode, kar je natančneje razloženo v spodnjem poglavju. Naslednja faza prenosa je dokaj podobna kompleksu III oz. koencim Q-citokrom c reduktazi v mitohondrijih. Feofitin preda elektron z beljakovino povezanemu plastokinonu PQA, slednji pa ohlapno povezanem plastokinonu PQB, ki v polno reducirani obliki (plastokinol, PQBH2) lahko sprejme dva elektrona ter dva vodikova protona (H+) iz tilakoidne svetline (tj. notranjosti tilakoid). Plastokinol se odcepi od beljakovine in difundira do kompleksa citokrom b6f, ki preda elektrone plastocianinu.Citokrom b6f izrabi energijo prenosa elektronov za črpanje vodikovih protonov proti gradientu iz strome v tilakoidno svetlino. Omenjeni protoni, skupaj s protoni, ki ostanejo v svetlini po fotolizi vode, ustvarijo koncentracijski gradient 1:1.000, ki s prehajanjem protonov v stromo daje energijo ATP-sintazi za sintezo adenozin trifosfata (ATP), podobno kot pri mitohondrijih. Reakcijo fosforilacije zapišemo kot:
    {\displaystyle ADP+P_{i}\;{\overset {\hbox{svetloba}}{\longrightarrow }}\;ATP+H_{2}O}
  Ob vzbujenju P680 drugi foton vzbudi poseben par klorofilnih molekul P700 v fotosistemu I (FSI), ki je v tem stanju prav tako močen donor elektronov kot P680. Tega preda prejemniku A0, ki naj bi bila domnevno posebna oblika klorofila, homologna feofitinu (ki je prvi prejemnik elektronov v FSII), ta pa ga preda prejemniku A1 oz. filokinonu. Elektron nadalje potuje preko beljakovin, povezanih z železovimi kationi (kot je feredoksin), končni prejemnik pa je NADP+, katerega reducira feredoksin-NADP+ reduktaza v NADPH. NADPH je bistven reducent v reakcijah vezave ogljika. Primanjkljaj elektrona P700+ nadomesti s prenosom iz plastocianina; na ta način sta fotosistem II in fotosistem I povezana v enotno verigo prenašalcev elektronov, kjer je začetni dajalec elektronov voda, končni prejemnik elektronov pa NADP+.Spodnja slika prikazuje shematski pregled svetlobnih reakcij.
Opisan mehanizem je neciklični, enostranski prenos elektronov od začetnega dajalca elektronov, tj. vode, do končnega prejemnika, NADP+. Obstaja tudi krožni oz. ciklični prenos elektronov, ki zajema samo fotosistem I. Elektroni iz P700 prepotujejo verigo do feredoksina, nato pa ne nadaljujejo poti do NADP+, temveč se vrnejo do citokroma b6f, plastocianin pa preda elektrone P700+. Na ta način elektroni krožijo med omenjenimi prenašalci, energija prenosov pa se porablja izključno za sintezo ATP, kar imenujemo tudi ciklična fotofosforilacija. Razmerje med ATP in NADPH se pomakne v smeri proti ATP, kar je bistveno za sledeče reakcije vezave ogljika, ki potrebujejo razmerje med ATP in NADPH 3:2.Preklop iz necikličnega poteka v ciklični temelji na valovni dolžini absorbirane svetlobe in razporeditvi fotosistemov. Fotosistemi II se namreč nahajajo predvsem na stisnjenih membranah tilakoidnih gran, medtem ko se fotosistemi I ter ATP-sintaze nahajajo predvsem na nestisnjenih oz. stromalnih membranah tilakoid med granami, kjer imajo dostop do zadostnih količin adenozin difosfata (ADP) in NADP+. Ob močni oz. intenzivni svetlobi, kjer prevladuje modri del spektra, se zaradi večje absorpcije P68 prične kopičiti plastokinol (PQH2), saj FSI ne more tako hitro oksidirat plastocianin (ki dobi elektrone od plastokinola preko citokrom b6f). To kopičenje stimulira odcepitev nekaterih svetlobnih žetvenih kompleksov II in njihovo migracijo proti fotosistemom I, ki poleg tamkajšnjih kompleksov absorbirano svetlobo prenesejo k tem fotosistemom. Ob šibkejši svetlobi (npr. v senci), kjer prevladuje rdeči del spektra, poteče zaradi hitrejše oksidacije plastokinola in posledičnega kopičenja oksidiranega plastokinona obratna reakcija, tj. vrnitev žetvenih kompleksov II k fotosistemom II.
Kot že omenjeno ostane po predaji elektronov na P680 primanjkljaj elektronov, ki jih mora nadomestiti z drugim reducentom. Pri oksigeni fotosintezi je to voda (H2O). Za svetlobni razkroj (fotolizo) vode so potrebni 4 fotoni, katerih absorbirano energijo posreduje FSII, kot stranski produkt pa nastane ena molekula kisika. Reakcijo zapišemo kot:
    {\displaystyle 2\ H_{2}O\;{\overset {\hbox{svetloba}}{\longrightarrow }}\;O_{2}+4\ H^{+}+4\ e^{-}}
  P680 lahko sprejme sam en elektron naenkrat, za kar skrbi kisik-razvijajoči kompleks. Elektroni, sproščeni pri fotolizi vode, se namreč vežejo na manganov kompleks, ki v popolnoma oksidiranem stanju (Mn4+) sprejme do 4 elektrone. Manganov kompleks se po vsakem oddanem elektronu iz P680 postopoma oksidira in odda elektron tirozinskemu ostanku na podenoti D1 fotosistema II, kateri elektrone neposredno prenese P680. Pri fotolizi vode nastanejo tudi protoni, ki prispevajo h koncentracijskemu gradientu v tilakoidni svetlini. Reakciji fotolize vode in prenosa elektronov iz manganovega kompleksa na tirozinske radikale lahko zapišemo kot:
    {\displaystyle [kompleks\;Mn]^{4+}+2\ H_{2}O\;{\overset {\hbox{svetloba}}{\longrightarrow }}\;[kompleks\;Mn]^{0}+4\ H^{+}O_{2}}
    {\displaystyle [kompleks\;Mn]^{0}+4\ Tyr\cdot \;\longrightarrow \;[kompleks\;Mn]^{4+}+4\ Tyr}
V nasprotju z oksidacijo ogljikovih hidratov, ki sprosti veliko energije, so reakcije asimilacije ogljika energijsko potratne in jih poganjata energija ATP ter redukcijska moč NADPH, nastala v svetlobnih reakcijah. CO2 je v organske spojine asimiliran preko krožne presnovne poti, kjer se ključni vmesni presnovki oz. intermediati neprestano obnavljajo. To pot imenujemo Calvinov cikel oz. cikel fotosintetske redukcije ogljika, tudi reduktivni pentozafosfatni cikel. Cikel delimo na tri poglavitne faze.
Prva faza je faza fiksacije ogljika, tj. spajanje CO2 z ribulozo 1,5-difosfatom, sladkor s petimi ogljikovimi atomi. Pri tem nastaneta dve molekuli 3-fosfoglicerata (3PGA). Reakcijo katalizira encim ribuloza 1,5-difosfat karboksilaza, okrajšano RuDP karboksilaza ali tudi RuBisCO (iz angleščine ribulose bisphosphate carboxylase/oxygenase). V primerjavi z drugimi encimi je pretvorbena sposobnost tega encima zelo majhna, tj. na eno sekundo katalizira fiksacijo treh molekul CO2. Zaradi tega se v kloroplastih nahajajo ogromne količine tega encima, ki torej predstavlja več kot polovico vseh beljakovin v kloroplastu. Verjetno je tudi najpogostejši encim na svetu; po nekaterih podatkih je prisotno okoli 40 milijonov ton te beljakovine, kar predstavlja približno 0,2 % vseh beljakovin na svetu.Druga faza je pretvorba oz. redukcija 3PGA v trioza fosfat, natančneje v 3-fosfogliceraldehid (PGAL) oz. gliceraldehid 3-fosfat (G3P) in je praktično obraten proces kot pri glikolizi. Prvi korak v tej fazi je fosforilacija 3PGA, za kar je potreben ATP; pri tem nastane 1,3-difosfoglicerat (1,3BPGA). Pri drugem koraku je bistven NADPH, ki reducira 1,3BPGA v gliceraldehid 3-fosfat. Encim trioza fosfat izomeraza katalizira pretvorbo nekaterih molekul PGAL v dihidroksiaceton fosfat, ki sta v zaradi tega ravnovesju. Večina trioz fosfatov se nadalje porabi za obnovo ribuloza 1,5-difosfata. Manjši del se pretvori v škrob in predstavlja zalogo ogljikovih hidratov (podobno kot glikogen pri živalih); v nočnem času se razgradi do enostavnih sladkorjev, ki služijo kot vir energije za celično dihanje rastlin. Del PGAL se pretvori v sukrozo, ki je glavna oblika ogljikovih hidratov, katera se prenaša med rastlinskimi tkivi kot vir energije (podobno kot glukoza v krvi živali).Tretja faza predstavlja zaporedje reakcij, kjer se trioze fosfati pretvorijo v ribulozo 1,5-difosfate, intermediati v teh reakcijah pa so sladkorji s tri do sedmimi ogljikovimi atomi. Zadnji korak tretje faze je fosforilacija ribuloze 5-fosfata v ribulozo 1,5-difosfat, za kar je zopet potreben ATP.Neto izkupiček treh obratov Calvinovega cikla je pretvorba treh molekul CO2 in treh molekul ribuloza 1,5-difosfatov (RuDP) v šest molekul trioza fosfatov, pri čemer je za fosforilacijo potrebnih šest molekul ATP, za redukcijo pa prav tako šest molekul NADPH. Ena molekula trioza fosfata se porabi v osrednjih presnovnih poteh, medtem ko se preostalih pet molekul porabi za obnovo treh molekul ribuloze 1,5-difosfatov, pri čemer so za fosforilacijo potrebne tri molekule ATP (skupno torej 9 molekul ATP v celotnem ciklu). Neto reakcijo lahko torej zapišemo kot:
    {\displaystyle 3\ CO_{2}\;+\;3\ RuDP\;+\;6\ NADPH\;+\;6\ H^{+}\;+\;9\ ATP\;\longrightarrow \;6\ PGAL\;+\;6\ NADP^{+}\;+\;9\ ADP\;+\;8\ P_{i}}
Encim RuBisCO ni popolnoma specifičen za vezavo CO2, pač pa lahko veže nase tudi kisik. Pri tem katalizira fiksacijo kisika na RuDP, pri čemer nastaneta 3PGA ter 2-fosfoglikolat. 2-fosfoglikolat je neuporaben presnovek, zato ga mora rastlina preko glikolatne presnovne poti reciklirati v uporabno obliko (tj. nazaj v 3PGA, ki vstopi v Calvinov cikel), kar porabi relativno veliko celične energije, ob tem pa se sprosti nekaj CO2. Zaradi kombinacije vezave kisika in sproščanja CO2 v glikolatni poti imenujemo celoten proces fotorespiracija (dobesedno »svetlobno dihanje«), tudi oksidativni fotosintetski cikel ogljika ali C2-cikel (2-fosfoglikolat ima namreč dva ogljikova atoma).Glede na to, da je fotorespiracija potraten proces, se poraja vprašanje, zakaj encim RuBisCO ni sposoben selektivne vezave CO2. Ena od teorij predvideva, da se je encim razvil pred t. i. kisikovo katastrofo pred približno 2,3 milijarde let, ko se je zaradi oksigene fotosinteze pričel kopičiti kisik v ozračju. Pred tem dogodkom torej ni bilo selektivnega pritiska za razlikovanje med plinoma.V glikolatni poti je prvi korak pretvorba 2-fosfoglikolata v glikolat, ki zapusti kloroplast in vstopi v peroksisom. V njem se glikolat oksidira v glioksilat preko kisika, pri tem pa nastane vodikov peroksid (H2O2), ki ga peroksidaze hitro nevtralizirajo. Glioksilat se pretvori v aminokislino glicin, ki potuje do matriksa mitohondrija in se pretvori v serin, pri čemer se sprošča CO2. Nadaljnje pretvorbe zajemajo reakcije v peroksisomu in kloroplastu, kjer v končnem koraku nastane 3PGA.
Kot že omenjeno, ozračje vsebuje okoli 21 % kisika in le nekaj stotink odstotka CO2. V vročih okoljih z veliko jakostjo svetlobe so posledice naslednje:
v zračni mešanici se pri višjih temperaturah razmerje med plinoma pomakne v prid kisiku;
v reakcijah asimilacije ogljika se CO2 hitro porabi, tako da med tkivi v listu ostane večji delež kisika.Mnoge rastline, ki rastejo v tropih, pa tudi žitarice, ki izvirajo s tistih območij, kot so koruza, sladkorni trst in sirek, so razvile posebne mehanizme fiksacije ogljika, ki zaobidejo problem potratne fotorespiracije. Rastline, ki rastejo na območjih z visokimi temperaturami in veliko jakostjo svetlobe, dosegajo visoko raven fotosinteze in minimalno raven fotorespiracije ter imajo nizke izgube vode in specializirano zgradbo listov. Pred vstopom v Calvinov cikel se CO2 v mezofilnih celicah veže s fosfoenolpiruvatom (PEP) v oksaloacetat, ki je produkt s štirimi ogljikovimi atomi. V ta namen rastline s tovrstno fiksacijo označujemo kot C4-rastline in jih razlikujemo od C3-rastlin, pri katerih CO2 neposredno vstopi v Calvinov cikel, nastanejo pa produkti s tremi ogljikovimi atomi. Reakcijo katalizira PEP-karboksilaza, ki ima visoko afiniteto do bikarbonatnih anionov (HCO3-), kisika kot alternativnega substrata pa ne veže, zaradi česar med plinoma ni tekmovanja za vezavo na encim. Bikarbonatni anioni nastanejo iz CO2 preko delovanja encima karbonska anhidraza.Oksaloacetat se naprej reducira bodisi v malat, bodisi v aspartat, obe spojini pa imata štiri ogljikove atome. Spojini zapustita mezofilno celico in vstopita v specializirano celico blizu žilnega sistema rastline (angl. bundle sheath cell). Malat se oksidira do piruvata, pri čemer se sprosti CO2, pri aspartatu pa mora najprej poteči transaminacija, pri čemer nastane oksaloacetat, ta pa se reducira v malat. Piruvat se v mezofilni celici zopet pretvori v fosfoenolpiruvat in tako sklene krog. CO2 se po sprostitvi vključi v Calvinov cikel, ki poteka na isti način kot pri C3-rastlinah. C4 fiksacija ogljika je sicer energijsko nekoliko bolj potratna kot običajna C3 fiksacija (v smislu večje porabe ATP), vendar je stroškovno gledano dosti ugodnejša od fotorespiracije.Nekatere rastline, ki bivajo v zelo vročih in zelo sušnih pogojih (kserofiti), kot so kaktusi in ananas, imajo drugi zvrst fiksacije ogljika, tj. CAM fiksacijo. Listne reže so čez dan zaprte, da se prepreči izgube dragocene vode, odprejo pa se šele ponoči, ko je zrak hladnejši in vlažnejši, ter tako omogočijo vstop CO2. Podobno kot pri C4-rastlinah se CO2 veže na fosfoenolpiruvat, pri čemer nastane oksaloacetat, ta pa se pretvori v malat. Malat je sol malične kisline, njeno kopičenje ter posledično odcepljanje protonov in nižanje pH bi lahko poškodovalo celice, zato je malat ponoči shranjen v rastlinskih vakuolah. Podnevi encimi odcepijo CO2 iz malata, ki se vključi v Calvinov cikel.
Svetlobne reakcije fotosinteze so v temeljih zelo podobne tistim pri evkariontih, kar je razumljivo iz evolucijskega vidika, saj sta se tako fotosistem II kot tudi fotosistem I s pripadajočimi prenašalci elektronov razvila iz sorodnih bakterijskih fotosistemov. Skupni temeljni  gradniki so torej fotokemični reakcijski center s posebnim parom pigmentov, citokrom, podoben kompleksu III mitohondrijev, ter ATP-sintaza.
Modrozelene cepljivke so med bakterijami izjema, saj se od evkariontov praktično razlikujejo le v glavnih antenskih pigmentih, tj. vlogo klorofilov opravljajo fikobilini (ki dajejo tudi modro-zeleno barvo večini cepljivk), sicer pa imajo identična tipa fotosistemov, ki sta s  prenašalci elektronov povezana v enotno verigo prenašalcev elektronov, kot glavni reducent pa služi voda, katero razcepi podoben kisik-razvijajoči kompleks, del fotosistem II. Tako kot pri evkariontih tudi pri modrozelenih cepljivkah fiksacija ogljika brez izjeme poteka preko Calvinovega cikla. Ostale fotosintetske bakterije imajo bodisi samo fotosistem tipa II, bodisi samo fotosistem tipa I, poleg tega pa glavni reducent ni voda, pač pa vodikov sulfid (H2S), acetat, malat, sukcinat idr., odvisno od ekološke niše, ki jo te bakterije zasedajo.
Škrlatne bakterije in zelene nežveplene bakterije imajo fotosistem tipa II, kjer poseben par bakterioklorofilnih molekul v reakcijskem centru označujemo kot P870. Prenos elektrona poteka krožno preko feofitina, kinona, kompleksa citokrom bc1 ter topnega citokroma c2 nazaj na P870+ z izbitim elektronom, energija prenosa elektronov pa se izkoristi za pogon ATP-sintaze. Pri škrlatnih bakterijah fiksacija ogljika poteka preko Calvinovega cikla.Zelene žveplene bakterije imajo fotosistem tipa I, kjer poseben par označujemo kot P840. Možni sta dve poti prenosa elektronov: ciklična in neciklična. Pri cikličnem prenosu elektron potuje od P840+ preko kinona do kompleksa citokrom bc1, kjer se prav tako ustvari gradient protonov, od tu naprej pa se krog zaključi z vrnitvijo elektrona P840+ preko topnega citokroma c553. Pri necikličnem prenosu elektron potuje preko feredoksina do feredoksin-NAD+ reduktaze, NAD+ pa se torej reducira v NADH. Podobno kot pri organizmih z oksidativno fotosintezo, ki manjkajoči elektron na P680+ nadomestijo s fotolizo vode, zelene nežveplene bakterije nadomestijo manjkajoči elektron na P840+ z oksidacijo H2S. Pri nekaterih zelenih žveplenih (npr. iz rodu Chlorobium) in zelenih nežveplenih bakterijah (npr. iz rodu Chloroflexus) fiksacija ogljika poteka preko obratnega (reverznega) Krebsovega cikla.
Fotosinteza je zapleten proces, ki poteka v več stopnjah in na katerega vpliva več zunanjih dejavnikov (faktorjev). Po Blackmanovem zakonu omejujočega dejavnika je hitrost tovrstnih procesov od tistega dejavnika, katerega (pre)majhna vrednost je za proces najbolj neugodna. Taki omejujoči dejavnik neposredno vpliva na proces, če se spremeni njegova količina. Praktičen primer je npr. jakost svetlobe: v popolni temi proces fotosinteze ne bo stekel, ne glede na to, koliko spremenimo temperaturo in/ali koncentracijo CO2. Ko dovedemo svetlobo, se hitrost fotosinteze povečuje do določene mere, ko dosežemo zgornji nivo hitrosti; od tu naprej vstopi v ospredje drug omejujoči dejavnik, tj. koncentracija CO2.
Ko je svetloba omejujoči dejavnik, hitrost fotosinteze narašča premo sorazmerno z jakostjo svetlobe. Hitrost fotosinteze se navadno meri posredno preko volumna kisika, ki ga rastlina proizvede, in volumna CO2, ki ga prevzame. Pri tem je treba upoštevat, da absolutnih vrednosti ni možno izmeriti, saj se nekaj kisika porabi med celičnim dihanjem, določen volumen CO2, ki nastane med dihanjem, pa rastlina prav tako porabi kot vir ogljika.Pri naraščanju jakosti svetlobe od nizkih vrednosti se volumen proizvedenega kisika in prevzetega CO2 postopoma izenačuje z volumnom porabljenega kisika in proizvedenega CO2 med dihanjem, dokler sistem ne doseže t. i. svetlobne kompenzacijske točke, pri kateri ni neto izmenjave plinov. Od tu naprej hitrost fotosinteze raste sorazmerno, dokler ne dosežemo že omenjenega platoja hitrosti.
Opoldan znaša sončna osvetlitev okoli 80.000–100.000 lx (tj. lumnov na m2), vendar pa rastline celotne sončne svetlobe ne izkoristijo. Infrardeča (IR) svetloba (nad 700 nm) ima namreč premajhno energijo, zato je rastline ne absorbirajo. Po drugi strani ima ultravijolična (UV) svetloba (pod 400 nm) preveliko energijo, kar lahko poškoduje fotosintetski aparat. To velja tudi za valovne dolžine v zelenem in rumenem delu vidnega spektra (500–600 nm), ki imajo največji energijski tok. Zaradi tega klorofilne molekule ne absorbirajo zelene svetlobe, pač pa jo odbijajo (tj. elektroni pri prehodu v osnovni energijski nivo oddajo foton iste valovne dolžine), kar daje rastlinam zeleno barvo. Absorpcija je največja v modrem (420–480 nm) ter rdečem delu spektra (640–670 nm). K zaščiti pred zeleno in rumeno ter UV svetlobo naj bi pripomogli predvsem antociani.Zgoraj zapisano ne pomeni, da bo hitrost fotosinteza večja ob manjši jakosti svetlobe, npr. proti večeru, saj se jakost modrega in rdečega dela spektra sorazmerno zmanjša. Gledano z zornega kota celote vseh listov pri listavcih z bogato razvejenimi krošnjami (npr. jablane, hrasti ipd.) največ svetlobe dobijo listi na obrobju (periferiji) krošnje, medtem ko notranji listi dobijo komajda 1 % celotne svetlobe, skladno s tem pa je hitrost fotosinteze znatno manjša. Hitrost fotosinteze v okviru celotnega drevesa (tj. celote vseh listov) je tako največja ob največji jakosti sončne svetlobe, tj. opoldne, ko je sonce v zenitu.
V ekološkem smislu je bistvena tudi višina rastlin oz. njihovih krošenj, saj rastline pod višjimi rastlinami dobijo komaj desetino ali celo dvajsetino celotne sončne svetlobe. Rastline, ki rastejo samo na odprtem terenu z obilo svetlobe, seveda ne morejo uspevati v takih pogojih, medtem ko nekatere druge vrste uspevajo ravno v taki senčni legi. Poleg tega so te rastline podvržene drugačni kvaliteti svetlobe, saj višje krošnje absorbirajo velik del modrega in rdečega spektra, tako da je prejeta svetloba razmeroma bogatejša z zelenim spektrom.Ozračje absorbira znaten del UV in modre svetlobe, vendar pa je pot, ki jo svetloba prepotuje do visokogorja, krajša, zaradi česar so rastline v gorskem svetu prav tako podvržene drugačni kvaliteti svetlobe. Na jakost svetlobe vplivajo tudi drugi zunanji dejavniki v ozračju, kot so megla, oblaki, prah in vlažnost, poleg tega se jakost spreminja z letnimi časi.V vodi je hitrost fotosinteze največja na globini od 10–20 m, pod to globino pa se zmanjšuje do meje, ko proces ni več možen zaradi prešibke svetlobe. Poleg postopnega zmanjševanja jakosti svetlobe se morajo vodni organizmi soočiti tudi z absorpcijo svetlobe določenega dela spektra na določeni globini vode. Deli vidnega spektra se absorbirajo po vrsti od rdeče do modre barve, tj. rdeča svetloba prodre samo v plitve predele do približno 10 m, rumena do 50 m, zelena do 100 m, najgloblje pa prodre modra svetloba, čez 140 m. Organizmi na določeni globini zasedajo torej posebno ekološko nišo, temu prilagojeni pa so tudi pigmenti. V sedimentu svetloba prodre samo nekaj milimetrov, kot prva pa se absorbira modra barva zaradi sipanja svetlobe na delcih sedimenta.
Poglavitna plina, ki sestavljata ozračje, sta dušik (okoli 78 %) in kisik (okoli 21 %), koncentracija ogljikovega dioksida pa je paradoksno kljub pomembnosti, ki jo zavzema zaradi fiksacije v procesih, dokaj majhna in znaša okoli 0,03 %. Treba je razumeti, da je to le odraz dinamičnosti procesov fiksacije ogljika, tako da se CO2 sproti porablja in fiksira v organskih spojinah: po nekaterih izračunih naj bi samo kopenske rastline letno porabile okoli 60 gigaton (GT) CO2 v fiksaciji ogljika, kar je 1/30 trenutne vrednosti v ozračju.Pri kopenskih rastlinah je vir ogljika izključno CO2 iz ozračja, pri vodnih organizmih, kot so alge, pa so viri ogljika karbonati in bikarbonati ter raztopljen CO2 in ogljikova kislina (H2CO3). V zadnjih desetletjih koncentracija CO2 v ozračju sicer postopoma narašča predvsem zaradi človeških dejavnosti, kot je izraba fosilnih goriv in požiganje tropskih deževnih gozdov za namene ustvarjanja novih kmetijskih obdelovalnih površin, pri čemer je bistven tako neposreden prispevek zaradi izgorevanja kot tudi posreden zaradi izginjanja rastlin, ki bi lahko prevzele CO2. Optimalna koncentracija CO2 za konstantno visoko raven fotosinteze je okoli 0,1 %, zato je zrak v mnogih rastlinjakih, kjer gojijo vrtnine in druge kultivirane rastline, obogaten s CO2.
Dejanska koncentracija CO2 je lahko v določenih pogojih drugačna, zato je koncentracija 0,03 % le okvirna, povprečna vrednost. V gozdovih in na poljih je koncentracija CO2 podnevi ob močnem soncu nižja zaradi intenzivnega poteka fotosinteze. Po drugi strani je bistvena t. i. talna respiracija, tj. nastajanje CO2 s strani mikroorganizmov (mikrobov), ki bivajo predvsem na pognojenih in gozdnih tleh ter nasploh vsepovsod, kjer so tla bogata z organskimi ostanki, kar rastlinam predstavlja dodaten vir ogljika. V meglenih jutrih višja koncentracija prav tako ugodno vpliva na rastline, če le ni svetloba omejujoč dejavnik. Megla naj bi po nekaterih teorijah tudi pomagala enakomerno razpršiti svetlobo v drevesnih krošnjah. Svoj pomen ima tudi nadmorska višina, saj difuzija plina v list ni izključno odvisna od same koncentracije plina, pač pa od delnega (parcialnega) tlaka plina v ozračju, ki je zaradi redkejšega zraka na višinah manjši. Tako je na morski gladini delni tlak CO2 okoli 0,23 mm Hg, na višini 4.500 m pa okoli 0,13 mmHg.Ne glede na zunanjo koncentracijo in delni tlak difuzijo plina močno omejujejo mejna plast zraka na površini lista, povrhnjica lista s kutikulo, listne reže ter mezofil oz. stebričasto tkivo. Upor mejne plasti zraka je sorazmeren s površino lista in obraten s hitrostjo vetra, zato je upor na listih iglavcev manjši od tistega na listavcih. Povrhnjica s kutikulo je skoraj povsem neprepustna za CO2, zato so bistvena prepreka listne reže. Nalogi listnih rež sta omogočanje vstopa CO2 ter nadzor nad izgubo vode. Odpiranje rež pogojujejo nizka koncentracija CO2 ter velika osvetljenost, zapiranje pa pogojujejo nizka zračna vlažnost in povišana temperatura listov (izjema so zelo visoke temperature, ko reže omogočijo izhlapevanje vode in s tem ohlajanje lista). Zadnja dejavnika sta signala za varčevanje z vodo, ki je pomembnejše od sprejema CO2.
Če jakost svetlobe, CO2 in ostali dejavniki niso omejujoči, potem je temperatura okolja omejujoč dejavnik, ki je v premem sorazmerju s hitrostjo fotosinteze. V splošnem se hitrost fotosinteze podvoji v temperaturnem območju od 0–25 °C za vsakih 10 °C. Nad to mejo se hitrost s časom postopoma zmanjšuje. Najverjetneje je to posledica naraščajoče denaturacije encimov, vendar so predlagani tudi drugi mehanizmi, kot so uničujoči učinki na druge molekule v rastlinskih celicah, akumulacija končnih produktov reakcij, ki zavirajo fotosintezo ter prepočasna difuzija CO2 v rastlinskih tkivih proti kloroplastom zaradi hitre porabe tega plina v reakcijah fiksacije ogljika. Po drugi strani prenizke temperature fotosintetskemu aparatu rastline prav tako škodujejo, vendar se rastline ob temperaturah nekaj stopinj nad zmrziščem sčasoma praktično popolnoma opomorejo, medtem ko so temperature pod zmrziščem bolj uničujoče, kar pa je odvisno tudi od trajanja takih pogojev (npr. od števila mrzlih noči).Optimalna temperatura nima učinka na rastline, ki bivajo v senčni legi, ali na rastline ob oblačnem vremenu, saj je svetloba omejujoč dejavnik. Poleg tega fotosinteza pogosto ne poteka najbolj intenzivno niti ob toplih in sončnih dnevih z zadostno zaloge vode, saj je CO2 omejujoč dejavnik.
V reakcijah fotosinteze rastlina neposredno porabi samo 1 % celotne količine vode, ki jo vsrka vase, zato je voda kot »surovina« redkokdaj omejujoč dejavnik. Tako so bistveni posredni učinki vode, in sicer zaprtje listnih rež ter zmanjšanje hidracije kloroplastov in citoplazme celic. Če se rastlina opomore po suši zaradi dežja ali umetnega zalivanja, se fotosintetska aktivnost bodisi povrne na normalno raven, bodisi ostane okrnjena, kar je odvisno od vrste rastline, obsega in trajanja suše ter vlažnosti zraka. Običajno mora preteči nekaj dni, da postane fotosintetski aparat zopet normalno delujoč. Pomanjkanje vode pogosto poškoduje listne reže, kar onemogoči njihovo odpiranje in prevzem CO2.
Pojav oksigene fotosinteze pred več kot 2,5 milijardami let je bil izjemno pomemben dogodek v evoluciji biosfere. Pred tem so prvobitni organizmi izrabljali predvsem energijo od oksidacije anorganskih in organskih spojin, v ozračju pa ni bilo prisotnega kisika, s tem pa tudi ne ozona, ki bi ščitil organizme pred UV svetlobo.Kot prvi so se pred 3 milijardami verjetno razvili fotokemični reakcijski centri pri prednikih zelenih žveplenih bakterij, ki so lahko izkoristili sončno svetlobo za proizvodnjo molekul, kot je NADH. Zatem so se pojavile prve modrozelene cepljivke, ki so bile sposobne izrabljati vodo kot vir elektronov, tako da so se lahko razširile in razvile bistveno več kot pa druge bakterije, ki so bile odvisne od reducentov, kot so H2S in organske kisline. Hkrati so verjetno prevzele fotosisteme tako zelenih žveplenih bakterij kot tudi škrlatnih bakterij, tako da sta se oba tipa fotosistemov v končni fazi povezala v enotno verigo prenašalcev elektronov.Glede na to, da organizmi z anaerobno presnovo ne morejo bivati v okolju s kisikom, je naglo kopičenje tega plina v ozračju verjetno povzročilo izumrtje večine takratnih anaerobnih organizmov, kar imenujemo tudi kisikova katastrofa (tudi dogodek velike oksidacije), ki se je pričela pred približno 2,4 milijardama let in končala pred 2 milijardama let. Kljub temu pa je razvoj oksigene fotosinteze omogočil izkoriščanje skoraj neomejene količine glavnega reducenta (tj. vode) za pogon proizvodnje reduciranih organskih spojin. Po drugi strani je nastanek kisika heterotrofnim organizmom omogočil razvoj oksidativne fosforilacije, kjer se energija prenosa elektronov iz oksidiranih organskih spojin pretvori v ATP, končni prejemnik elektronov v verigi pa je kisik.Naslednja pomembna stopnja je bila endosimbioza, pri kateri so prvobitni evkarionti najverjetneje vključili modrozelene cepljivke v svoj celični ustroj, iz katerih so nastali kloroplasti (podobno naj bi se zgodilo v primeru mitohondrijev). Hipotezo podpirajo naslednja dejstva:
Med rastjo in deljenjem rastlinskih celic se kloroplasti delijo podobno kot bakterije, DNA pa se podvoji in razdeli med hčerinske kloroplaste;
Zgradba in mehanizem sistemov za absorpcijo svetlobe, prenašanje elektronov in sintezo ATP so zelo podobna med modrozelenimi cepljivkami in kloroplasti.
Fotosinteza je eden od osrednjih oz. najpomembnejših biokemičnih procesov na svetu, brez katerega življenje, kot ga poznamo, ne bi obstajalo. Vsi organizmi na svetu potrebujejo energijo za rast, obnovo in razmnoževanje. Heterotrofi, med drugim tudi ljudje, ne morejo proizvajati kompleksnih organskih spojin, pač pa jih morajo pridobiti z zaužitjem drugih organizmov. Primarni proizvajalci s sposobnostjo fotosinteze, med katere sodijo rastline, alge in določene skupine bakterij, lahko iz enostavnih spojin proizvajajo kompleksne spojine, ki so hrana oz. vir energije za heterotrofe. Primarni proizvajalci so tako temelj prehranjevalne verige. Hektar koruze lahko npr. pretvori 10 ton CO2 v približno 25 ton ogljikovih hidratov v enem letu.Fosilna goriva, kot so premog, nafta in zemeljski plin, ki jih danes izrabljamo v velikem obsegu, so razkrojeni deli predvsem kopenskih rastlin in vodnih organizmov, ki so bivali pred več milijoni let. Energija teh goriv je neposredno povezana s takratnimi pretvorbami sončne energije v organske spojine, zato praktično izrabljamo »fosilizirano sončno svetlobo«.Brez fotosinteze ne bi bilo Zemljinega ozračja, bogatega s kisikom. Kisik je bistven kot končni prejemnik elektronov pri verigi prenašalcev elektronov v okviru oksidativne fosforilacije in je tako nujen za življenje mnogih organizmov, predvsem evkariontov, med katere spadamo tudi ljudje. Ozon, triatomska molekula kisika (O3), tvori ozonsko plast v ozračju, ki organizme ščiti pred škodljivo UV svetlobo (UV). Po nekaterih izračunih naj bi primarni proizvajalci letno absorbirali 1071 kJ energije sončne svetlobe, katero porabijo za proizvodnjo 20 • 1011 ton organskih spojin iz fiksacije 14 • 1011 ton ogljika, pri tem pa se sprosti 15 • 1011 ton kisika. Polovica fotosintetske aktivnosti se odvija v mikroorganizmih, kot so nekatere alge in drugi mikroskopski evkarionti ter bakterije, predvsem modrozelene cepljivke.
Med prvimi znanstveniki, ki so pričeli odkrivati ozadje fotosinteze, je bil flamski kemik in fiziolog Jan Baptist van Helmont v 17. stoletju, ki je opazoval rast mlade vrbe in sicer napačno sklepal, da je za rast potrebna samo voda, saj vrbi ni dodajal nobenih hranil. Angleški naravoslovec Stephen Hales je na osnovi Newtonove ideje o medsebojni pretvorbi »bruto teles in svetlobe« domneval, da rastline verjetno izkoriščajo sončno svetlobo kot vir energije za rast. V 70-ih letih 18. stoletja je nizozemski naravoslovec Jan Ingenhousz na osnovi odkritij Josepha Priestleya izvajal poskuse, s katerimi je pokazal, da zeleni deli rastlin v prisotnosti svetlobe oddajajo mehurčke plina (tj. kisika), v temi pa se proces zaustavi. Hkrati je odkril, da rastlina v temi oddaja CO2. Ingenhousz tako velja za enega od pionirjev raziskav na področju fotosinteze. Med druge pionirje štejemo tudi Senebiera in de Saussureja. Jean Senebier, švicarski botanik in fiziolog, je leta 1800 izdal svoje delo Fiziologija rastlin (fr. Physiologie végétale), v katerem pojasnjuje, da je za prevzem CO2 bistvena svetloba in da se kisik sprošča samo ob prisotnosti zadostne količine CO2 v zraku. Nicolas-Théodore de Saussure, prav tako švicarski fiziolog in kemik, je v svojem delu Kemijske raziskave rastlin (fr. Recherches chimiques sur la végétation) pokazal, da sta za rast potrebna tako voda kot CO2 ob prisotnosti svetlobe, s tem pa je podal končen oris fotosinteze, ki služi proizvodnji »hrane«.Naslednji preboj v razumevanju poteka svetlobnih reakcij je naredil nizozemsko-ameriški mikrobiolog Cornelis B. van Niel s preučevanjem zelenih in škrlatnih žveplovih bakterij. Predlagal je, da so bistven del fotosinteze od svetlobe odvisne redoks reakcije, pri katerih svetloba razcepi vodo pri rastlinah ter H2S pri bakterijah; kot stranski produkt nastane pri rastlinah kisik, pri bakterijah pa žveplo. Energija in vodik, ki se pri tem sprostita, se porabita za redukcijo CO2 v organske spojine. Teorijo je leta 1937 eksperimentalno potrdil Robert Hill. Omenjeno reakcijo, pri čemer je 
    {\displaystyle 2\ H_{2}O\;+\;2\ A\;{\overset {\hbox{svetloba}}{\longrightarrow }}\;2\ AH_{2}\;+\;O_{2}}
  V zgodnjih 50-ih letih 20. stoletja so Melvin Calvin, Andrew Benson in James Bassham s pomočjo radioaktivnega izotopa 14C pojasnili cikel fotosintetske redukcije ogljika, tj. Calvinov cikel oz. Calvin-Benson-Basshamov cikel.
Alberts, B.;  et al. (2004). Essential cell biology. (2 izd.). New York, London: Garland Science. str. 478–92. COBISS 9965622. ISBN 0-8153-3481-8. 
Cooper, G.M.; Hausmann, R.E. (2007). The Cell: A Molecular Approach. (4 izd.). Washington D.C.: ASM Press, Sinauer Associates. str. 451–62. COBISS 2964500. ISBN 978-0-87893-219-1. 
Kramer PJ & Kozlowski TT. (1979). Physiology of Woody Plants. New York, San Francisco, London. Academic Press. ISBN 9780323142366
Mishra SR. (2004). "Factors Affecting Photosynthesis". V: Photosynthesis in Plants. Discovery Publishing House, str. 136-65. ISBN 9788171418916
Nelson DL & Cox MM. (2008). "Photosynthesis: Harvesting Light Energy". V: Lehninger Principles of Biochemistry, 5. izdaja. NY: W.H. Freeman and Company, str. 742-64. ISBN 9781429208925
Nelson DL & Cox MM. (2008). "Carbohydrate Biosynthesis in Plants and Bacteria". V: Lehninger Principles of Biochemistry, 5. izdaja. NY: W.H. Freeman and Company, str. 773-91. ISBN 9781429208925
Pickering WR. (2002). Biologija: Shematski pregledi. Ljubljana: Tehniška založba Slovenije. ISBN 86-365-0190-3

Frakcija rdeče armade (tudi Baader-Meinhof; nemško Rote Armee Fraktion, RAF) je bila teroristična skupina, ki je delovala v Zvezni republiki Nemčiji med letoma 1968 in 1998. Sodila je med več skrajnih levičarskih, terorističnih skupin, ki so pretresale evropski družbeni prostor v začetku 70. let dvajsetega stoletja, in je pustila močan pečat na političnem prizorišču tistega obdobja. Najvidnejša politična kriza, ki jo je skupina povzročila, je bila t. i. Nemška jesen leta 1977, ko so med drugim teroristi iz Palestine v povezavi z Baader-Meinhof ugrabili letalo družbe Lufthansa. Teroristična skupina je po 30 letih delovanja domnevno odgovorna za 34 smrtnih žrtev, med katerimi je bilo mnogo nenamenskih, kakršne so vozniki ali telesni stražarji.
Frakcija je nastala iz treh različnih levo usmerjenih skupin, ki so igrale pomembno vlogo na političnem prizorišču Zahodne Nemčije ob koncu 60. in na začetku 70. let. Znane so bile pod imeni Frakcija rdeče armade, Gibanje 2. junij in Revolucionarne celice.
Zasnova teroristične skupine pa je bilo Gibanje 2. junij; to je nastalo po dogodkih leta 1967 v okviru vseevropskih študentskih protestov, ki so prišli do izraza tudi v Zahodni Nemčiji. Sicer mirni protesti so se sprevrgli v izgrede med obiskom iranskega šaha Mohameda Reze Pahlavija v Zahodnem Berlinu, ko so se v Nemčiji živeči izgnani Iranci skupaj s študentskim gibanjem spopadli s policijo, pri čemer je bil 2. junija ubit Benno Ohnesorg. Vietnamska vojna ter policijsko nasilje, ki je povzročilo smrt tega nemškega študenta, sta motivirali množico mladih ljudi, da so se združili v gibanje Nove levice, izmed katerih je v tistem času izstopalo anarhistično zasnovano ekstremno Gibanje 2. junij. Ravno tako so ti dogodki v politični dejavnosti združili Thorwalda Prolla, Horsta Söhnleina, Gudrun Ensslin in Andreasa Baaderja.
Aprila leta 1968 sta Baader, Ensslinova in še dva tovariša iz protesta proti vojni v Vietnamu zanetila požar v dveh veleblagovnicah v Frankfurtu. Dejanje samo po sebi niti ni bilo tako pomembno, a je sprožilo verižno reakcijo dogodkov, ki so pustili veliko večji pečat. Baader in Ensslinova sta bila za napad obsojena in poslali so ju na prestajanje kazni, a sta leta 1970 ob pomoči Ulrike Meinhof uspela pobegniti, kar velja za začetek RAF-a. Skupina Baader-Meinhof se je nato usposabljala v kampu Palestinske osvobodilne organizacije (PLO) v Jordaniji. V naslednjih dveh letih je bila omenjena trojica skupaj z Janom Carlom Raspejem in Holgerjem Meinsom na begu, v tem času so ropali banke in podstavljali bombe po različnih zgradbah. Njihova prva smrtna žrtev, policist v Hamburgu, je padla leta 1971.
To obdobje se je končalo z velikim strelskim obračunom v Frankfurtu junija 1972, ko je policija aretirala Baadra, Raspeja in Meinsa. V naslednjih treh tednih je policiji uspelo prijeti tudi Gudrun Ensslin, ko je v nekem butiku kupovala obleke, in kmalu za tem še Ulrike Meinhof. Člani Frakcije so prebivali v samicah, obiski sorodnikov pa so bili dovoljeni le vsaka dva tedna. Zaradi slabega ravnanja je skupina izvedla več gladovnih stavk, v katerih je 9. novembra 1974 umrl Meins. Policija pa je bila prepričana, da ji je uspelo razbiti jedro teroristične skupine. Vendar je kmalu za aretacijami na prizorišče stopila druga generacija teroristov RAF, ki so jih iz zapora usmerjali Baader, Meinhofova in tovariši. Reorganizirali so udarne teroristične celice ter jih pripravili na dejavnost. Vse to je trajalo precej časa, zaradi česar je druga generacija teroristov udarila šele spomladi leta 1975. V času, ko so jedru skupine Baader-Meinhof pripravljali sojenje, je gibanje 27. februarja tega leta ugrabilo Petra Lorenza, ki je bil takrat predsednik krščansko-demokratske unije in kandidat za berlinskega župana. Oblasti so temu pritisku popustile in izpustile šest teroristov. Horst Mahler je zavrnil ponudbo za izpustitev in za javnost izjavil, da raje ostane v zaporu, kajti take reči prav nič ne prispevajo k revolucionarnemu vrenju v Nemčiji.
Sledila je teroristična okupacija zahodnonemškega veleposlaništva v Stockholmu 24. aprila 1975, v kateri so umrle štiri osebe, od teh 2 pripadnika Frakcije rdeče armade. Tako se je 21. maja 1975 začelo t. i. Stammheimsko sojenje Baaderju, Ennslinovi, Meinhofovi in Raspeju, imenovano po okrožju Stuttgarta, kjer je bilo izvedeno. Večkrat je to sojenje označeno za najbolj odmevno sojenje v Nemčiji. 9. maja 1976 je bila v svoji celici najdena obešena Ulrike Meinhof. Zaključek uradne preiskave je bil, da je Meinhofova izvedla samomor, kljub temu pa je vzniknilo več teorij zarote. V času sojenja, ki se je po 192 dneh končalo 28. aprila 1977 in obtožence zaradi več umorov in njih naklepov ter teroristične dejavnosti obsodilo na dosmrtno zaporno kazen, se je odvilo še več akcij teroristične skupine.
Vrhunec dogajanja v zvezi s Frakcijo rdeče armade je pomenila Nemška jesen 1977, ki je močno zamajala družbenopolitični prostor takratne Zahodne Nemčije. 5. septembra 1977 so člani skupine v Kölnu ugrabili predsednika Zveze delodajalcev Martina Schleyerja. Medtem ko je njegov voznik prisilno zaviral pred otroškim vozičkom, ki se je iznenada pojavil na cesti, se je spremljevalno policijsko vozilo zaletelo v zadnji del njegovega avtomobila. Teroristi so izkoristili načrtovano zmedo in ubili šoferja ter policiste, Schleyerja pa odvedli. Na zvezno vlado v Bonnu je zatem prispelo pismo z zahtevo po izpustitvi 11 pripadnikov teroristične skupine. Kot odgovor na to je bil oblikovan krizni štab, ki ga je vodil Helmut Schmidt; ta je zadrževal pogajanja, da bi s tem pridobil čas za iskanje ugrabljenca, kar se je vleklo več kot mesec dni. V tem času so bili jetnikom popolnoma onemogočeni vsi stiki z zunanjim svetom.
Situacija se je še dodatno močno zaostrila 13. oktobra, ko so palestinski zavezniki Frakcije ugrabili letalo Lufthanse s 86 potniki na poti iz Mallorce proti Frankfurtu ter pri tem ubili pilota. Zahtevali so izpustitev Baaderja in Ensslinove, zraven tega pa pomilostitev nekaj palestinskih zapornikov v Turčiji in 15 milijonov ameriških dolarjev. Toda nemške protiteroristične policijske enote so v somalskem Mogadišu izvedle napad na letalo ter osvobodile potnike. Ko sta terorista izvedela, da so njuni načrti propadli, sta si sama vzela življenje, z njima pa tudi nekaj drugih članov skupine. Domnevni skupinski samomor, kot je to zapisano v rezultatih uradne preiskave, je preživela sicer ranjena Irmgrad Möller. Naslednji dan so v prtljažniku nekega avtomobila našli tudi Schleyerjevo truplo.
Maja 1978 je bila četverica teroristov druge generacije RAF-a, vpletenih v zločine, na čelu z »železno lady« Brigitte Mohnhaupt aretirana v Zagrebu. Pol leta pozneje so bili izpuščeni, domnevno zato, ker Nemčija ni hotela izpolniti jugoslovanske zahteve po izročitvi sovražne emigracije. Odpotovali so v južni predel Jemena in nato nadaljevali akcije do aretacije leta 1982.
Padec komunizma in Vzhodnega bloka ob koncu osemdesetih let sta s seboj prinesla tudi močno oslabitev levičarskih skupin, a se je kljub temu sicer močno zmanjšana aktivnost Frakcije rdeče armade nadaljevala še v 90. leta. Sem sodijo uboj industrialca Ernsta Zimmermanna, bombni napad na ameriško letalsko oporišče Ramstein v bližini Kaiserslauterna, uboj izvršnega direktorja Siemensa Karla-Heinza Beckurtsa in poskus atentata Gerolda von Braunmühla, funkcionarja nemškega zunanjega ministrstva. Zraven tega so člani RAF osumljeni več drugih terorističnih napadov.
Po združitvi obeh Nemčij leta 1990 se je potrdil poprejšnji sum, da je zatočišče in politično ter materialno podporo Frakciji rdeče armade nudila vzhodnonemška obveščevalna služba Stasi.
V prvi polovici devetdesetih let, tj. ob koncu delovanja skupine, je bila njena dejavnost usmerjena zlasti v osvobajanje jetnikov članov RAF. Zadnja večja protiteroristična akcija v povezavi s Frakcijo se je odvila 1992. leta, ko se je z namenom razbitja mreže vanjo infiltriral tajni agent Klaus Steinmetz. Po njegovi zaslugi naj bi prišlo do aretacije dveh članov, a je eden izmed njiju padel v akciji. Frakcija rdeče armade pa je svojo zadnjo akcijo izvedla leta 1993 z bombnim napadom na novo zgrajeni zapor, pri čemer je nastalo za 123 milijonov takratnih nemških mark škode.
20. aprila 1998 je tiskovna agencija Reuters prejela faks, natipkan v nemščini na osem straneh ter podpisan z logotipom RAF. V njem je bila tudi izjava o razpustitvi skupine:
»Vor fast 28 Jahren, am 14. Mai 1970, entstand in einer Befreiungsaktion die RAF. Heute beenden wir dieses Projekt. Die Stadtguerilla in Form der RAF ist nun Geschichte.« (»Skoraj 28 let nazaj, 14. maja 1970, je v boju za osvoboditev nastala Frakcija rdeče armade. Danes ta projekt končujemo. Urbana gverila v obliki RAF je zgodovina.«)
Teroristična skupina je zagovarjala filozofijo, ki je bila mešanica marksizma in maoizma, mnogokrat pa je zagovarjana teza, da je šlo za golo uporništvo srednjega razreda. Skupina se je pojavila v obdobju, ko je bilo politično življenje v Zahodni Nemčiji najbolj razburkano. Če izvzamemo Francijo, je bilo nemško študentsko gibanje v tistem času najbolj radikalno v Evropi. Nekateri vodilni člani tedanjega študentskega gibanja so svoje delo nadaljevali z ustanovitvijo nemške radikalne stranke Zelenih, ki je sedaj zastopana tudi v nemškem parlamentu. Teroristi so smrtno obsodbo kapitalističnemu sistemu napovedali zato, ker naj bi nasprotovali vietnamski vojni in nacizmu generacije svojih staršev ter upali na lepšo prihodnost človeštva. Njihovi nekdanji sodelavci pa zatrjujejo, da so bili samo na vse pripravljeni egoisti in igralci ruske rulete.
Pripadniki Frakcije rdeče armade so zagovarjali tudi ideologijo, ki je temeljila na anarhizmu; njihova predstava svobode je temeljila na zavračanju demokratičnega centralizma. RAF je bila tipičen predstavnik marksističnega gibanja tistega časa, na katera so imeli velik vpliv predstavniki Tretjega sveta (Mao Zedong, Che Guevara in Marighella).
Na drugi strani je bilo Gibanje 2. junij brezkompromisna anarhistična skupina, ki ni imela tako kot RAF marksističnih ciljev. V času svojega obstoja ni izdala niti enega ideološkega dokumenta. Večina njenih aktivistov je prihajala iz anarhističnih krogov, po združitvi z RAF so popolnili njihove anarhistične celice. Skupino Revolucionarne celice bi lahko opisali kot svobodno federacijo revolucionarjev, ravno tako ne marksistično-leninistične usmeritve. Eden od vodilnih aktivistov je skupino Revolucionarne celice definiral kot nasprotje leninističnim načelom nemškega študentskega gibanja, ki je postalo okuženo z dogmatizmom in strankarstvom. Ideologija RAF je bila tako izrazit komunizem z močnimi anarhističnimi primesmi.
Andreas Baader se s politiko do srečanja Gudrun Ensslin ni ukvarjal, politika ga sploh ni zanimala. Nasprotno pa je menila Ennslinova in po štirinajstih dneh poznanstva z njo je svoje mišljenje spremenil tudi Andreas Baader. Podobnega mišljenja je bila tudi Ulrike Meinhof, ki je bila tedaj že precej znana osebnost v nemškem gibanju Nove levice in novinarka pri ugledni reviji. Bila je mati dvojčic, ki se je gibala v visokih krogih nemške družbe, kasneje pa se odločila zamenjati lagodno življenje in se presiliti v Berlin, kjer se je pridružila revolucionarnim študentskim krogom Svobodne univerze. V Berlinu je spoznala Baadra, Ensslinovo in odvetnika Horsta Mahlerja.
Kasneje se je pokazalo, da je bila Meinhofova predvsem orodje v rokah para Baader in Ensslin. Gudrun Ensslin je Meinhofovo prepričala, da je še kot novinarka pomagala k Baaderjevi osvoboditvi po prvi aretaciji v Berlinu. Nekdanji soborec, ki je RAFovce spremljal med vojaškim urjenjem v palestinskih taboriščih, je poročal celo o pištoli, s katero naj bi Baader odpravil dvome Meinhofove v pravilnost njihovega početja. Prav tako se je za Baaderja govorilo, da je bil nadarjen, a je zaradi lenobe začel drseti v kriminal že pred politizacijo svojega delovanja. Ensslinova pa naj bi z revolucionarno gorečnostjo odgovorila na strogo evangeličansko vzgojo v svoji družini.
Skupina je imela v začetku sedemdesetih let od 20 do 50 stalnih članov. Teroristična skupina se je od vsega začetka preživljala z ropanjem bank in podjetij. Njeni člani so izvajali bombne napade in požigali predvsem stavbe zahodnonemških družb ter nemške in ameriške vojaške objekte v ZRN. Med drugim so ugrabljali in morili pomembne politike in poslovneže. Sredi sedemdesetih let se je dejavnost skupine razširila na mednarodno prizorišče - občasno je RAF sodelovala tudi s palestinskimi terorističnimi skupinami.
Zaradi delovanja Frakcije je bilo ubitih 34 in ranjenih 93 ljudi, 162 pa zajetih za talce. Preden so njeni voditelji v zaporu v Stammheimu naredili samomor, je skupina skoraj spravila državo v globoko politično krizo. Med mladimi do tridesetega leta starosti v Nemčiji je bilo v tistem času okoli 25 odstotkov simpatizerjev, okoli 10 odstotkov pa bi jih bilo pripravljenih nuditi zatočišče ali sodelovati v terorističnih akcijah.
Zelo malo je poznanega, kako so se začele povezovati nemške in palestinske teroristične skupine. Znano je le dejstvo, da je veliko število teroristov iz takratne Zvezne republike Nemčije po ilegalnih kanalih potovalo na usposabljanje v palestinska taborišča. Eden od razlogov je bil, da je Nemčija v 70. letih zaradi svoje velikodušnosti imela največjo koncentracijo palestinskih študentov v Evropi. Fatah je imel v njihovih vrstah infiltrirane svoje agente, ki so vplivali na palestinsko študentsko skupnost v Nemčiji. Ti so vzpostavljali vezi tudi z lokalnimi radikalnimi levičarskimi študentskimi organizacijami. Nemške teroristične skupine so bile aktivne predvsem na področjih, ki so jih poseljevale muslimanske, predvsem turške imigrantske skupnosti. Muslimanske skupnosti so bile uporaben kanal za povezave z Bližnjim vzhodom. Pomoč palestinskih terorističnih skupin se je odražala na več načinov: oskrbovali so nemške teroriste z orožjem, nudili so jim logistično pomoč, usposabljali so jih v svojih taboriščih v Libanonu in južnem delu Jemna ter izvajali skupne akcije, kjer so nemški teroristi dobili bogate izkušnje. Na drugi strani je bila pomoč RAF znatno manjša. Palestincem je zagotavljala logistično podporo v Evropi predvsem v obliki orožja, varnih zatočišč in pomoči pri begu.
Frakcija rdeče armade se je financirala predvsem z ropanjem bank. Na ta način so si zagotavljali sredstva za nadaljnje delovanje in načrtovana potovanja na Bližnji vzhod. Skupina je oropala 35 bank in odnesla več kot milijonov nemških mark. Manjši del sredstev so pridobili z ugrabitvami bogatih poslovnežev in političnih osebnosti. Po zlomu komunizma v Nemški demokratični republiki so odkrili, da je skupino usposabljala, logistično oskrbovala in dajala zatočišče njenim članom tudi komunistična tajna policija Stasi.
Aust, S. (1987). The Baader-Meinhof Group: The Inside Story of a Phenomenon. The Bodley Head Ltd. ISBN 0-370-31031-4
Baumann, B. (1981). How It All Began: Personal Account of a West German Urban Guerilla. Arsenal Pulp Press. ISBN 0-88978-045-5
Meinhof, U. (2005). The Urban Guerilla Concept. Kersplebedeb pamphlet edition. ISBN 1-894946-16-2; online: germanguerilla.com
neznani avtor (domnevno Meinhof): Berlin 1970 - Manifesto for Armed Action - Build Up the Red Army! 883 Magazine 5 June 1970
Varon, J. (2004). Bringing the War Home: The Weather Underground, the Red Army Faction, and Revolutionary Violence in the Sixties and Seventies. University of California Press. ISBN 0-520-24119-3
Becker, J. (1998). Hitler's Children|Hitler's Children: Story of the Baader-Meinhof Terrorist Gang.  DIANE Publishing Company. ISBN 0-7881-5472-9 ali Panther edition (1978), ISBN 0-586-04665-8
Vague, T. (1994). Televisionaries: The Red Army Faction Story. AK Press. ISBN 1-873176-47-3
Wright, J. (1991). Terrorist Propaganda: The Red Army Faction and the Provisional Ira, 1968-86, Palgrave Macmillan. ISBN 0-312-04761-4
neznani avtor: A HISTORY OF THE REVOLUTIONARY CELLS AND ROTE ZORA:Armed Resistance in West Germany

Gástroenterítis ali nalezljiva driska je zdravstveno stanje zaradi vnetja (-itis) prebavil, v katerega sta vpletena želodec (gastro-) in tanko črevo (entero-). Javlja se z različnimi znaki, kot so driska, bruhanje ter bolečine in krči v trebuhu. Kot posledica se lahko pojavi dehidracija. Čeprav ni povezan z gripo, ga pogosto imenujejo trebušna gripa (zlasti, kadar je povzročitelj virus). 
V svetovnem merilu večino primerov pri otrocih povzročijo rotavirusi. Pri odraslih sta pogostejša povzročitelja norovirusi in kampilobakterji. Manj pogosti vzroki so druge bakterije (ali njihovi strupi) in zajedavci. Do okužbe lahko pride pri uživanju nezadostno toplotno obdelane hrane, onesnažene vode ali zaradi neposrednega stika s kužno osebo. Bolezen preprečujemo med drugim tako, da pijemo samo čisto vodo in si redno umivamo roke; dojenčke je pametneje hraniti z dojenjem namesto z nadomestki, zlasti na področjih, kjer so zdravstvene razmere pomanjkljive. Cepljenje proti rotavirusom se priporoča za vse otroke.
Pri zdravljenju je ključno nadomeščanje tekočine. Pri blažjih do zmernih primerih je to običajno mogoče doseči s pomočjo peroralne raztopine za rehidracijo (t. j. kombinacije vode, soli in sladkorja). Pri prizadetih otrocih, ki se jih doji, je dojenje priporočljivo nadaljevati. V hujših primerih je lahko potrebno ambulantno dajanje intravenske tekočine. Antibiotiki na splošno niso priporočljivi. Za gastroenteritisom obolevajo predvsem otroci in ljudje v nerazvitem svetu. Letno prizadene od tri do pet milijard ljudi in povzroči okoli 1,4 milijona smrti.
Tipična znaka gastroenteritisa sta driska in bruhanje, manj pogosto je prisoten le eden od obeh. Pojavijo se lahko tudi trebušni krči. Znaki in simptomi se običajno pojavijo 12–72 ur po okužbi s povzročiteljem. Če gre za virusni izvor, bolezen običajno izzveni v enem tednu. Nekatere oblike bolezni virusnega izvora se lahko kažejo tudi z vročino, utrujenostjo, glavobolom in bolečimi mišicami. Če gre za kri v blatu, so vzrok manj verjetno virusi in verjetneje bakterije. Nekatere oblike okužbe z bakterijami spremljajo hude bolečine v trebuhu, ki lahko trajajo tudi več tednov.Otroci, okuženi z rotavirusi, po navadi popolnoma okrevajo v treh do osmih dneh. V revnih državah, kjer zdravljenje kljub hudi obliki okužbe običajno ni na voljo, lahko driska vztraja dlje časa. Pogost zaplet driske je dehidracija, ki lahko v hujši obliki pri otrocih povzroči zakasnelo kapilarno polnjenje, slab turgor (napetost) kože in nenormalno dihanje. Na območjih s slabimi zdravstvenimi razmerami lahko pri otrocih prihaja do ponovitev okužbe, ki lahko vodi v podhranjenost, zavrto rast in dolgoročno zakasnitev kognitivnega razvoja.Po okužbi s kampilobakterjem se pri 1 % obolelih pojavi reaktivni artritis, pri 0,1 % pa Guillain-Barrejev sindrom. Hemolitični uremični sindrom (HUS) je lahko posledica okužbe z bakterijami vrste Escherichia coli ali Shigella, ki izločajo Shigov toksin – ta povzroča trombocitopenijo (znižanje števila krvnih ploščic), ledvično odpoved in hemolitično anemijo (slabokrvnost zaradi propada rdečih krvničk). Pri otrocih se hemolitični uremični sindrom pojavlja pogosteje kot pri odraslih. Nekatere virusne okužbe lahko povzročijo benigne infantilne napade.
Virusi (zlasti rotavirus) in bakterije vrste Escherichia coli in kampilobakter so poglavitni povzročitelji gastroenteritisa, bolezen pa lahko povzročijo še številni drugi mikroorganizmi. Vzrok je lahko tudi neinfekcijski, a je veliko manj verjeten. Tveganje za okužbo je večje pri otrocih, zlasti zaradi njihove pomanjkljive imunosti in razmeroma slabe higiene.
Za rotavirus, norovirus, adenovirus, in astrovirus je znano, da povzročajo virusni gastroenteritis. Najpogostejši vzrok gastroenteritisa pri otrocih je rotavirus, pogostnosti obolenja v razvitem in nerazvitem svetu pa so podobne. V pediatrični starostni skupini povzročajo virusi približno 70 % epizod nalezljive driske. Rotavirus je zaradi pridobljene imunosti manj pogosto vzrok bolezni pri odraslih. Norvirus je povzročitelj v približno 18 % vseh primerov.Norovirus je v ZDA vodilni vzrok gastroenteritisa med odraslimi in je vzrok za več kot 90 % obolenj. Do teh krajevno omejenih epidemij navadno pride, kadar je skupina ljudi prisiljena živeti določen čas v utesnjenem okolju, kot so na primer potniške ladje, bolnišnice ali restavracije. Ljudje so lahko kužni dlje časa, tudi po prenehanju driske. Norovirus je vzrok za približno 10 % primerov pri otrocih.
Campylobacter jejuni  je v razvitem svetu glavni vzrok za bakterijski gastroenteritis, polovica teh primerov je povezana z uživanjem perutnine. Pri otrocih so bakterije vzrok v približno 15 % primerov, pri čemer so najbolj pogoste vrste Escherichia coli, salmonele (Salmonella), šigele (Shigella]) in kampilobakterji (Campylobacter). Če je hrana kontaminirana z bakterijami in ostane nekaj ur pri sobni temperaturi, se bakterije razmnožijo, kar poveča možnost okužbe.  Nekatera živila, pogosto povezana z boleznijo, so med drugim surovo ali kuhano meso, perutnina, morski sadeži in jajca, surovi kalčki, nepasterizirano mleko in mehki siri ter sadni in zelenjavni sokovi. V državah v razvoju, še posebej v podsaharski Afriki in Aziji, je kolera pogosto vzrok za gastroenteritis.Te okužbe se običajno pojavijo zaradi kontaminirane vode ali hrane.Bakterija Clostridium difficile, ki proizvaja toksine, je pomemben povzročitelj driske, ki pogosteje prizadene starejše. Otroci lahko prenašajo te bakterije brez pojava simptomov. Bakterija je pogost vzrok za drisko pri osebah, ki so sprejete v bolnišnico, pogosto zaradi uporabe antibiotikov. Staphylococcus aureus kot povzročitelj kužne driske se lahko pojavi tudi pri ljudeh, ki so jemali antibiotike. Potovalna driska je ena od bakterijskih oblik gastroenteritisa. Ob izpostavljenosti številnim organizmom, med drugim Clostridium difficile, salmonelam in kampilobakterjem, zdravila za zniževanje kisline povečujejo tveganje za občutne okužbe. Tveganje je pri jemanju zaviralcev protonske črpalke večje kot pri antagonistih H2.
Tudi številne praživali lahko povzročijo gastroenteritis, najpogosteje Giardia lamblia, poročali pa so že tudi o primerih zaradi okužbe z Entamoeba histolytica in Cryptosporidium. Kot skupina so ti povzročitelji odgovorni za okoli 10 % primerov pri otrocih. Giardia se pogosteje pojavlja v državah v razvoju, vendar je kot povzročitelj bolezni ta zajedavec do neke mere prisoten skoraj povsod. Pojavlja se pogosteje pri osebah, ki se vračajo z območij z visoko razširjenostjo, pri otrocih, ki obiskujejo vrtec, pri moških, ki imajo spolne odnose z moškimi, in po hudih nesrečah.
Do prenosa lahko pride z uživanjem onesnažene vode ali s souporabo okuženih predmetov. V krajih s suhim in deževnim obdobjem se kakovost vode v deževnem obdobju običajno poslabša, kar sovpada s časom izbruhov. Na območjih s štirimi letnimi časi so okužbe pogostejše pozimi. Pomemben vzrok po vsem svetu so neustrezno pripravljene stekleničke s hrano za dojenčke. Pogostnost prenosa je povezana tudi s slabo higieno, zlasti med otroci, ki bivajo v prenatrpanih gospodinjstvih in ki se slabo hranijo. Če odrasli ljudje postanejo proti določenim organizmom odporni, znakov ali simptomov bolezni več ne kažejo, tako da predstavljajo naravni vir okužb. Nekateri povzročitelji bolezni (na primer šigele) so prisotni samo pri primatih, drugi spet pri številnih živalskih vrstah (na primer Giardia).
Za vnetje prebavil obstajajo številni vzroki, ki niso kužnega izvora. Med pogostejšimi so med drugim zdravila (kot na primer nesteroidna protivnetna zdravila), nekatera živila, kot sta laktoza (pri osebah, ki je ne prenašajo) in gluten (pri ljudeh s celiakijo). Tudi Crohnova bolezen je eden izmed nekužnih vzrokov za (pogosto resen) gastroenteritis. Bolezen lahko nastopi tudi sekundarno, zaradi toksinov. Nekatera s hrano povezana obolenja, ki jih spremljajo slabost, bruhanje in driska, so med drugim: zastrupitev Ciguatera zaradi uživanja kontaminiranih rib roparic, zastrupitev s pokvarjenimi ribami (najpogosteje iz družine skuš), zastrupitev s tetrodotoksinom, med drugim zaradi uživanja mesa ribe napihovalke, in botulizem, običajno zaradi nepravilno konzervirane hrane.Število primerov nekužnega gastroenteritisa v nezgodnih ambulantah ZDA je od leta 2006 do leta 2011 upadlo za 30 %. Med dvajsetimi najpogostejšimi primeri na oddelkih za nujno medicinsko pomoč je število obolenj z nekužnim gastroenteritisom v tem časovnem obdobju doživelo največji upad.
Gastroenteritis je bolezen, pri kateri je vzrok za bruhanje ali drisko okužba tankega ali debelega črevesa. Spremembe v tankem črevesu so običajno nevnetnega značaja, na debelem črevesu pa gre za vnetne spremembe. Število mikroorganizmov, potrebnih za povzročitev okužbe, sega vse od enega samega (za Cryptosporidium) pa do 108 (za Vibrio cholerae).V primeru virusov nastopita slabost in bruhanje zaradi sproščanja velikih količin serotonina ob uničenju enteroendokrinih celic, kar vzdraži center za bruhanje preko delovanja na kemoreceptorsko prožilno cono. Driska se pojavi zaradi uničenja enterocitov, ki so odgovorni za privzem (absorpcijo) hranil (npr. elektrolitov in ogljikovih hidratov) in svetline črevesja. Zaradi uničenja teh celic se zmanjša površina notranje plasti tankega črevesja za absorpcijo, kar vodi v povečan osmotski gradient v svetlini črevesja ter osmotski vlek vode, blato pa se zaradi tega zmehča oz. utekočini.
Gastroenteritis se običajno diagnosticira klinično na osnovi znakov in simptomov prizadete osebe. Določitev točnega vzroka običajno ni potrebna, saj običajno ne vpliva na potek zdravljenja. Vendar pa je treba opraviti kulturo stolice pri bolnikih, ki imajo v blatu kri, pri osebah, ki so lahko žrtev zastrupitve s hrano, in pri osebah, ki so pred kratkim obiskale katero od držav v razvoju. Diagnostično testiranje se lahko izvede tudi v namene nadzora. Ker pri približno 10 % dojenčkov in majhnih otrok pride do hipoglikemije, se za to skupino priporoča meritev ravni glukoze v serumu. Pri sumu na hudo dehidracijo je priporočljivo preveriti elektrolite in delovanje ledvic.
Ugotoviti, kakšno vlogo igra pri bolniku dehidracija, je pomemben del diagnoze; običajno se dehidracija deli na blago (izguba 3–5 % telesne teže), zmerno (6–9 %) in hudo (≥ 10 %). Pri otrocih so najbolj zanesljivi znaki za zmerno ali hudo dehidracijo dolgotrajno kapilarno polnjenje, slab turgor kože in nenormalno dihanje. Drugi vidni znaki, uporabni za prepoznavo izsušitve, so (če se pojavijo ob prej naštetih) med drugim usedle oči (tj. pomik zrkla navzad, enoftalmus), zmanjšana aktivnost, odsotnost solz in suha usta. Normalno mokrenje in pitje tekočin sta pomirjujoča znaka. Laboratorijsko testiranje nima bistvenega kliničnega pomena pri določanju resnosti dehidracije.
Drugi možni vzroki znaki in simptomi, ki posnemajo znake in simptome gastroenteritisa in ki jih je treba izključiti, so med drugim vnetje slepiča, volvulus (zasuk črevesa), vnetna črevesna bolezen, okužba sečil in sladkorna bolezen. Med alternativami so tudi insuficienca trebušne slinavke, sindrom kratkega črevesa, Whipplova bolezen, celiakija in zloraba odvajal. Diferencialna diagnoza se lahko nekoliko zaplete, če pri prizadeti osebi prihaja samo do bruhanja ali pa samo do driske (ne hkrati).V tretjini primerov se lahko vnetje slepiča izraža z bruhanjem, bolečinami v trebuhu in majhno količino driske, v nasprotju z obsežno drisko, ki je značilna za gastroenteritis. Tudi okužbe pljuč in sečil lahko pri otrocih povzročijo bruhanje ali drisko. Klasična diabetična ketoacidoza (DKA) se izraža z bolečinami v trebuhu, slabostjo in bruhanjem, vendar brez driske. Ena od študij je razkrila, da so pri 17 % otrok z DKA sprva diagnosticirali gastroenteritis.
Zaloga zlahka dostopne neonesnažene vode in dobre higienske navade občutno zmanjšujejo pogostnost okužbe in klinično pomembnega gastroenteritisa. Osebni ukrepi (kot je umivanje rok z milom) so dokazano zmanjšali pojavnost in razširjenost gastroenteritisa tako v nerazvitem kot tudi v razvitem svetu za kar 30 %. Učinkoviti so lahko tudi geli za razkuževanje na alkoholni osnovi. Za nadzor je v krajih s slabo higieno poleg splošnega izboljšanja ravni higiene pomembno predvsem dojenje. Materino mleko zmanjšuje tako pogostnost okužb kot tudi njihovo trajanje. Pomaga tudi izogibanje kontaminirani hrani in pijači.
Zaradi učinkovitosti in varnosti cepiva proti rotavirusom je Svetovna zdravstvena organizacija (WHO) leta 2009 svetovala, da se z njim po vsem svetu cepi otroke. Na voljo je dvoje komercialnih cepiv proti rotavirusom in še več jih je v razvoju. V Afriki in Aziji so ta cepiva omejila pojavnost hudih obolenj pri dojenčkih in države, ki uvedle programe cepljenja na nacionalni ravni, so ugotovile upad v številu novih obolenj in v njihovi resnosti. Cepivo lahko tudi zmanjša verjetnost za bolezen pri necepljenih otrocih, saj zmanjšuje število okužb v obtoku. Program cepljenja proti rotavirusom v ZDA, ki se izvaja od leta 2000, je zmanjšal število primerov driske za 80 odstotkov. Prvi odmerek cepiva je treba dati dojenčkom, ko so stari šest do 15 tednov. Za peroralno cepivo proti koleri je ugotovljeno, da pri 50−60 % primerov učinkuje več kot dve leti.Obe cepivi, ki sta na tržišču, sta peroralni cepivi (vkapata se v usta in ne dajeta z injekcijo). Cepivo je namenjeno majhnim otrokom od 6. tedna do 6. meseca starosti. Zaščita s cepljenjem proti okužbi z rotavirusi traja vsaj 2 leti, ni pa možno govoriti o kolektivni zaščiti, ker niti po preboleli bolezni niti po cepljenju ni trajne imunosti in se z rotavirusi lahko okužimo večkrat.
Gastroenteritis je običajno akutna in samoomejujoča bolezen, ki ne potrebuje zdravljenja z zdravili. Za blage do zmerne primere dehidracije je najprimernejša peroralna rehidracijska terapija (ORT). Metoklopramid in/ali ondansetron sta lahko v pomoč pri nekaterih otrocih, butilskopolamin pa pomaga pri bolečinah v trebuhu.
Primarna terapija gastroenteritisa pri otrocih in odraslih je rehidracija. Prednost ima pri tem peroralno rehidracijsko zdravljenje, intravensko dajanje pa je potrebno, če gre za zmanjšano raven zavesti ali hudo dehidracijo. Peroralna nadomestna terapija s kompleksnimi ogljikovimi hidrati (torej snovmi iz pšenice ali riža) naj bi bila učinkovitejša od terapij, ki temeljijo na enostavnih sladkorjih. Pijače, ki imajo veliko enostavnih sladkorjev, kot so brezalkoholne pijače in sadni sokovi, se za otroke, mlajše kot 5 let, ne priporočajo, saj lahko drisko poslabšajo. Lahko se daje navadna voda, če bolj specifični in učinkoviti pripravki niso na voljo ali pa za obolelo osebo niso okusni. Če je treba, se pri otrocih za dajanje tekočin lahko uporabi nazogastrična intubacija.
Dojene otroke je priporočljivo še naprej dojiti na običajen način, pri dojenčkih na steklenički pa nadaljevati s hranjenjem s stekleničko takoj po rehidraciji z ORT. Hranila brez laktoze ali z zmanjšano količino laktoze običajno niso potrebna. Otroci naj med obdobji driske uživajo običajno hrano, izjema so živila z visokim deležem enostavnih sladkorjev, ki se jim je treba izogibati. Dieta BRAT (»bananas, rice, applesauce, toast and tea« − banane, riž, jabolčni sok, prepečenec in čaj) se ne priporoča več, saj vsebuje premalo hranil in v primerjavi z običajno prehrano nima nobene prednosti. Za nekatere probiotike so ugotovili, da so koristni, saj so skrajšali trajanje bolezni in zmanjšali pogostost stolic, poleg tega naj bi bili učinkoviti pri preprečevanju in zdravljenju z antibiotiki povezane driske. Fermentirani mlečni izdelki (na primer jogurt) so prav tako koristni. Nadomestila za cink naj bi bila učinkovita tako za zdravljenje kot tudi za preprečevanje driske pri otrocih v razvijajočem se svetu.
Antiemetiki so lahko v pomoč pri otrocih, če bruhajo. Ondansetron je do neke mere uporaben; obstajajo posredni dokazi, da en odmerek zmanjša potrebo po intravenskih tekočinah, blaži bruhanje in zmanjša potrebo po hospitalizaciji. Po drugi strani je uporaba ondansetrona pri otrocih mogoče povezana s povečano možnostjo za ponovno hospitalizacijo. Intravenski pripravek ondansetrona se lahko daje peroralno, če to klinična presoja upravičuje. Tudi metoklopramid naj bi bil koristen. Dimenhidrinat sicer blaži bruhanje, vendar kaže, da pomembne klinične koristi nima.
Antibiotiki se za gastroenteritis po navadi ne uporabljajo, čeprav se jih včasih priporoča, posebno pri hudih bolezenskih znakih ali če se izolira (ali pa nanj sumi) bakterijski vzrok, ki je na antibiotike občutljiv. Če se uporabljajo antibiotiki, je makrolid (na primer azitromicin) zaradi nižje stopnje odpornosti primernejši od fluorokinolona. Psevdomembranozni kolitis, do katerega po navadi pride zaradi jemanja antibiotikov, se zdravi tako, da se preneha z jemanjem povzročitelja, sam kolitis pa se nato zdravi z metronidazolom ali vankomicinom. Med mikroorganizmi, ki se odzivajo na terapijo z antibiotiki, so šigele, Salmonella typhi in vrste iz rodu Giardia. Pri obolenjih, ki jih povzročata Giardia in Entamoeba histolytica, je zdravljenje s tinidazolom bolj primerno in uspešno, kot če se daje metronidazol. Svetovna zdravstvena organizacija priporoča uporabo antibiotikov pri majhnih otrocih, ki imajo hkrati krvavo drisko in vročino.
Učinkovine, ki zavirajo peristaltiko, pomenijo teoretično tveganje za zaplete in četudi so klinične izkušnje pokazale, da je verjetnost za to nizka, se ta zdravila odsvetujejo pri ljudeh s krvavo drisko ali drisko z vročino. Opioidni analog loperamid se običajno uporablja za simptomatsko zdravljenje driske, ne priporoča pa se pri zdravljenju otrok, ker lahko prehaja še nerazvito krvno-možgansko pregrado in povzroči zastrupitev. Bizmutov subsalicilat, netopen kompleks trivalentnega bizmuta in salicilata, se lahko uporablja pri blagih do zmernih primerih, vendar pa je teoretično možna zastrupitev s salicilatom.
Število obolenj z gastroenteritisom ocenjujejo na tri do pet milijard letno, od tega 1,4 milijona smrti na leto, pri čemer so žrtve predvsem otroci in ljudje v nerazvitem svetu. Leta 2011 je bilo v starostni skupini do pet let približno 1,7 milijarde primerov in 0,7 milijona smrti, najbolj prizadete pri tem so bile najrevnejše države sveta. Več kot 450.000 teh smrtnih primerov je bilo zaradi rotavirusa pri otrocih, mlajših od pet let. Kolera je vzrok za pet milijonov primerov bolezni in povzroči smrt približno 100.000 ljudi letno. V nerazvitem svetu se otroci do dveh let starosti pogosto okužijo šest in večkrat na leto s klinično pomembnim gastroenteritisom. Manj pogost je pri odraslih, deloma zaradi razvoja pridobljene imunosti.Leta 1980 je gastroenteritis (skupno, vsi povzročitelji) povzročil 4,6 milijona smrti pri otrocih, večinoma v državah v razvoju. Stopnja umrljivosti se je po letu 2000 bistveno zmanjšala (na približno 1,5 milijona smrti letno), predvsem zaradi uvedbe in obsežne rabe zdravljenja s peroralno hidracijo. V ZDA predstavlja gastroenteritis drugo najpogostejšo okužbo (za prehladom), vzrok je za 200 in 375 milijonov primerov akutne driske in za približno 10.000 smrtnih primerov letno, med katerimi je 150 do 300 smrti otrok, mlajših od pet let. Tudi v Sloveniji je bil gastroenteritis leta 2012 ena najpogosteje prijavljenih nalezljivih bolezni nasploh (tj. slabih 20.000 primerov), med opredeljenimi povzročitelji so na prvih treh mestih prevladovali norovirus, rotavirus ter kampilobakterji. Gastroenteritisi zaradi okužb so bili najpogostejši v starostni skupini od 1–4 let.Gastroenteritis je glavni razlog za 3,7 milijona obiskov pri zdravniku letno v ZDA in 3 milijone v Franciji. V ZDA ocenjujejo letne stroške gastroenteritisa na 23 milijard dolarjev (USD), od tega samo stroške zaradi rotavirusa na 1 milijardo USD.
Izraz »gastroenteritis« je bil prvič uporabljen leta 1825. Pred tem so ga poznali med drugim kot trebušni tifus, »cholera Morbus«, »zvijanje v trebuhu«, »kolika« in kar je še podobnih arhaičnih poimenovanj za akutno drisko.Sam gastroenteritis je dobil tudi več pogovornih imen, kot so »Montezumovo maščevanje«, »delhijski trebuh«, »la turista« ipd. Bolezen je odigrala vlogo v številnih vojaških kampanjah.
V razvoju so številna cepiva proti gastroenteritisu, na primer cepiva proti okužbi s šigelo in enterotoksigeni Escherichia coli (ETEC), ki sta vodilna bakterijska povzročitelja gastroenteritisa na svetu.
Mnogi povzročitelji gastroenteritisa pri ljudeh povzročajo bolezen tudi pri mačkah in psih. Najpogostejši organizmi so kampilobakterji, Clostridium difficile, Clostridium perfringens in salmonele. Tudi veliko strupenih rastlin lahko povzroči podobne simptome.Nekateri povzročitelji so bolj specifični za posamezne vrste. Prenosljiv koronavirus gastroenteritisa (TGEV) se pojavlja pri prašičih in povzroča bruhanje, drisko in dehidracijo. Domnevajo, da se na prašiče prenaša z divjih ptic; konkretnega zdravila za bolezen ni. Na ljudi se ne prenaša.
Dodatni viriDolin, [edited by] Gerald L. Mandell, John E. Bennett, Raphael (2010). Mandell, Douglas, and Bennett's principles and practice of infectious diseases (7 izd.). Philadelphia, PA: Churchill Livingstone/Elsevier. ISBN 0-443-06839-9.
Diarrhoea and Vomiting Caused by Gastroenteritis: Diagnosis, Assessment and Management in Children Younger than 5 Years - NICE Clinical Guidelines, No. 84.