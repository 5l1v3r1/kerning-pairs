
Atabey on ylijumalatar tainojen mytologiassa. Atabey ja hänen poikansa Yúcahu ovat hedelmällisyyden jumalia Karibian kulttuureissa. Atabey on myös Maan, järvien ja jokien jumalatar. Sateen tuojana hänen seurassaan ovat viestinviejä Guatauva ja tulvien jumalatar Coatrischie. Atabeyn symboli on sammakko synnytysasennossa. Sammakot parittelevat kurnuttaen samaan aikaan kun sadekausi alkaa. Maniokki on juuri istutettu. Atabey pitää huolta maaperän ja makean veden hedelmällisyydestä.
Wilkinson, Philip: Myytit & legendat, s. 309.  Suomentanut Ketola, Veli-Pekka.  Readme.fi, 2009.  ISBN 978-952-220-252-9.   

Atari Teenage Riot (lyhenteeltään ATR) on saksalainen yhtye, joka perustettiin Berliinissä vuonna 1992. Yhtye otti nimensä ”Teenage Riot” -nimisestä kappaleesta, joka julkaistiin Teen-age Riot -nimisellä albumilla ja lisäsivät sanan ”Atari”, sillä he käyttivät Atari ST -tietokonetta musiikin säveltämiseen. Vahvasti poliittinen yhtye yhdisti anarkistisia, antifasistisia ja natsien vastaisia näkökulmia punkmusiikin sanoituksilla ja yhdistivät niitä nousevaan teknomusiikin alalajiin nimeltä digital hardcore, joka on termi jota yhtyeen jäsen Alec Empire käytti nimetessään levy-yhtiönsä Digital Hardcore Recordingsin.
Atari Teenage Riotin kotisivut (englanniksi) Kuvia tai muita tiedostoja aiheesta Atari Teenage Riot Wikimedia Commonsissa
Athene ja Marsyas oli Myronin veistämä Athene-jumalatarta ja satyyri Marsyasta esittänyt antiikin kreikkalainen veistos. Alkuperäinen veistos tehtiin klassisella kaudella noin vuonna 460–450 eaa. Veistos ei ole säilynyt nykyaikaan, mutta se tunnetaan siitä tehtyjen roomalaisaikaisten kopioiden kautta.Veistoksen aiheena on kreikkalaisen mytologian kertomus, jossa Athene on juuri keksinyt aulos-huilun, mutta heittänyt sen maahan kavahdettuaan omaa ilmettään sitä soitettaessa. Soiton paikalle houkuttama Marsyas haluaa huilun itselleen. Alkuperäinen veistos on saattanut sijaita Ateenan Akropoliilla.

Atherospermataceae siemenkasviheimo koppisiemenisten Laurales-lahkossa, jonka tunnetuin heimo on laakerikasvit (Lauraceae).
Heimoon kuuluu pensaita ja puita, joiden aineenvaihdunta tuottaa eräitä alkaloideja. Lehdet ovat vastakkain, karkeahampaisia ja korvakkeettomia; suonet yhtyvät lavan reunalla. Kukinto on terttumainen, koostuu keskikokoisista kukista, ja kukkapohjus on kuiva, maljamainen hypanthium. Kukan kehä on vaihteleva: kehälehtiä on joko kahdessa kiehkurassa kahdesta neljään kummassakin tai kehä on erilaistunut kahdeksi verholehdeksi ja kahdeksaksi terälehdeksi tai verhiö on kaksikiehkurainen, kummassakin kiehkurassa viisi verholehteä, ja teriö on viisilehtinen, sen lisäksi voi olla toinen viisilehtinen teriökiehkura. Erillisiä emilehtiä on neljä tai useampia, ja joskus niiden vartalot kiinnittyvät niiden tyveen, joskus taas vartaloita ei ole ollenkaan. Kustakin emistä kehittyvä hedelmä on pähkylämäinen ja haivenellinen; hedelmävaiheessa hypanthium puutuu.
Heimo kasvaa hajanaisesti eteläisellä pallonpuoliskolla Uudesta-Guineasta Uuteen-Kaledoniaan ja Uuteen-Seelantiin ulottuvalla alueella sekä Chilessä.
Stevens, P. F. (2001 onwards). Angiosperm Phylogeny Website. Version 12, July 2012 [and more or less continuously updated since]. http://www.mobot.org/MOBOT/research/APweb/.

Atlantic Star (ennen FairSky,  Pacific Sky, Sky Princess, ja Sky Wonder) oli risteilyalus, joka rakennettiin vuonna 1984. Sen on omistanut Sitmar Cruises, Princess Cruises, P&O Cruises Australia, ja Pullmantur Cruises. Vuosina 2010-2013 alus oli tyhjillään jonka jälkeen se  luovutettiin STX Ranskalle osamaksuna uuden Oasis-luokan risteilyalukseen. Myöhemmin se on kuulemma myyty purettavaksi Aliağaan, Turkkiin, ja nimeksi tuli Antic.
Atlas II oli Atlas-rakettiperheeseen kuuluva kantoraketti, jota käytettiin 1991–2004. Sitä valmistettiin kolmea mallia: II, IIA ja IIAS.
Viimeinen Lockheed-Martin -yhtiön Atlas II -kantoraketti laukaistiin 31. elokuuta 2004. Tämä oli 63. Atlas II- kantoraketin onnistunut laukaisu ja kaikkiaan 584. Atlas-raketin laukaisu. Atlas II toimi moitteettomasti 13 viimeisen vuotensa ajan – ei yhtään räjähdystä. Raketti oli täten maailman luotettavimpia kantoraketteja.
Atlas II:n korkea luotettavuus oli Suomellekin onneksi, koska vuonna 1995 ESA:n SOHO-luotain laukaistiin Atlas II:lla. Siinä oli ensimmäiset suomalaiset suuret avaruuslaitteet, ERNE ja SWAN, jotka tutkivat edelleen Aurinkoa. Muiden kantorakettien (Ariane 5, Pegasus, Proton) kyydissä on menetyksiä koettu useita kertoja.
Laukaisu oli samalla viimeinen, joka tehtiin Cape Canaveral Air Force Basen laukaisutorni 36A:sta. Torni 36A oli käytössä 42 vuotta ja siitä tehtiin 68 laukaisua. Etelä-Floridan "Cape Kennedy" alun perin oli Ilmavoimien rakettien laukaisukeskus. Laukaisutorni 36A oli ensin Ilmavoimien käytössä, sitten NASA käytti sitä miehittämättömien lentojen laukaisuihin ja palautti sen Ilmavoimille 1980-luvulla. 
15-kerroksisen kerrostalon korkuisella (47 metriä) Atlas IIAS-kantoraketilla oli kuormanaan U.S. National Reconnaissance Office’n (NRO) NROL-1-satelliitti. Lennonjohto antoi satelliitille kutsumanimen "Nemesis". Koska NRO:n toimiala on vakoilu satelliittien avulla, satelliitista ei saada enempää tietoa muutamaan vuosikymmeneen. 
Laukaisun toteutti International Launch Services (ILS) yhtiö, joka käytti pääomistajansa Lockheed-Martinin rakettia. Raketti oli aiemmin General Dynamicsin tuote, kunnes se myi 1990-luvulla kaiken avaruuteen liittyvän toimintansa. Atlas on Convair-yrityksen suunnittelema. 
Cape Canaveral Air Force Station - Launch Complex 36 Air Force Space and Missile Museum.   Viitattu 28.12.2018 (englanniksi). 
Atlas Mission Planner’s Guide for the Atlas Launch Vehicle Family, Revision 3.   San Diego, California: General Dynamics Commercial Lanch Services inc., huhtikuu 1992.   Teoksen verkkoversio (viitattu 28.12.2018).   (englanniksi)
Ray, Justin: Atlas 2 rocket retires with remarkable record Spaceflight Now.  31.8.2004.   Viitattu 28.12.2018 (englanniksi). 
Cleary, Mark C.: Medium and Light Military Space Operations - ATLAS II/CENTAUR Missions fas.org.  The Cape: Miltary Space Operations 1971-1992 - Fas.org.   Viitattu 28.12.2018 (englanniksi). 
Krebs, Gunter Dirk: Atlas-2AS Gunter's Space Page.  12.12.2017.   Viitattu 28.12.2018 (englanniksi).
Atoleirosin taistelu (port. Batalha dos Atoleiros) oli taistelu, jonka portugalilaiset kävivät kastilialaisia vastaan 6. huhtikuuta 1384. Portugalin joukkoja johti Nuno Álvares Pereira ja kastilialaisia Kastilian Juhana I. Taistelu käytiin lähellä samannimistä paikkaa Alentejossa.Atoleirosin taistelu oli seurausta Portugalin Fernando I:n kuolemasta vuonna 1383. Hän ei jättänyt jälkeensä miespuolisia perillisiä. Hänen tyttärensä Beatriz avioitui Kastilian Juhana I:n kanssa, mikä olisi tarkoittanut Portugalin siirtymistä kastilialaisten vallan alle. Portugali ei onnistunut saavuttamaan taistelussa itsenäisyyttään.

Yngwie J. Malmsteen – soolo- ja taustakitara, akustinen kitara, basso, nauhaton basso, sitar, sello, koskettimet ja taustalaulu

Attalos I Soter (269 eaa.–197 eaa.) oli nykyisessä Turkissa sijainneen kaupunkivaltio Pergamonin hallitsija vuosina 241 eaa.–197 eaa. Attaloksen isän serkku Eumenes I adoptoi hänet ja teki hänestä perillisensä. Attalos oli ensimmäinen attalidien hallitsijasuvun jäsen, joka julistautui kuninkaaksi. Hänen vanhempansa olivat Attalos ja seleukidiprinsessa Antiokhis.
Attalos saavutti tärkeän voiton galatialaisista, jotka olivat tunkeutuneet Traakiasta Vähään-Aasiaan. Galatialaiset olivat ryövänneet Vähää-Aasiaa vuosia, ilman että kukaan olisi pystynyt pysäyttämään heitä. Voittonsa ansiosta Attalos sai lisänimen Soter, joka tarkoittaa "pelastajaa". Voittonsa jälkeen hän julistautui myös kuninkaaksi.
Attalos oli rohkea ja kyvykäs kenraali sekä Rooman valtakunnan uskollinen liittolainen. Hän oli tärkeässä osassa ensimmäisessä ja toisessa makedonialaissodassa Filippos V:ä vastaan. Hän teki laivastonsa kanssa useita sotaretkiä Makedonian alaisille alueille Aigeianmerellä. Ensimmäisen makedonialaissodan aikana Attalos valtasi Aiginan saaren Pergamonille. Toisen sodan aikana Andros joutui Pergamonin valtaan. Attalos oli joutua Filippoksen vangiksi kahdesti, mutta pääsi hädin tuskin pakenemaan.
Attalos kuoli toisen makedonialaissodan loppupuolella 72-vuotiaana saatuaan muutama kuukautta aikaisemmin sydäninfarktin. Attaloksen jälkeen kuninkaaksi tuli hänen poikansa Eumenes II.
Attaloksen nuoruudesta tiedetään hyvin vähän. Historioitsija Strabon kertoo, että hänen isänsä oli myös nimeltään Attalos ja että hänen äitinsä nimi oli Antiokhis. Nykyään uskotaan, että Attaloksen isä oli attalidien hallitsijasuvun perustajan Filetairoksen veljenpoika. Strabonin mukaan Attaloksen isä olisi ollut Filetairoksen veli, mutta nykyään arvellaan, että Strabon on hypännyt yhden sukupolven yli. Filetairoksen seuraaja Eumenes I oli Filetairoksen toisen veljen poika, siis vanhemman Attaloksen serkku. Vanhempi Attalos voitti Olympiassa hevoskilpailun, ja hänen kunniakseen pystytettiin Pergamonissa patsas. Isä kuoli Attaloksen ollessa vasta lapsi, joskus ennen vuotta 241 eaa., minkä jälkeen Eumenes I adoptoi nuoren sukulaisensa. 
Attaloksen äiti Antiokhis oli luultavasti sukua seleukidien hallitsijasuvulle (hän oli ehkä Seleukos I:n lapsenlapsi). Hänen avioliittonsa Attaloksen isän kanssa oli varmasti Filetairoksen järjestämä. On oletettu, että lapseton Filetairos olisi suunnitellut Attaloksen isästä seuraajaansa. Filetairos valitsi kuitenkin seuraajakseen veljenpoikansa Eumeneen, koska Attalos oli vielä liian nuori hallitsijaksi.
Pausaniaksen mukaan Attaloksen suurin saavutus oli galatialaisten (Γαλάται) kukistaminen. Galatialaiset olivat kelttejä, jotka olivat hyökänneet Vähään-Aasiaan 300-luvun lopulla. He valtasivat Anatolian keskiosan, jota alettiin kutsua Galatiaksi uusien tulokkaiden mukaan. Kreikkalaiset ja roomalaiset yhdistivät galatialaiset Galliassa asuneisiin galleihin. Eumenes I:n aikana Pergamon joutui maksamaan galatialaisille pakkoveroa, mutta Attalos lopetti veron maksamisen. Tämän takia galatialaiset hyökkäsivät Pergamonia vastaan, mutta Attalos kukisti heidän joukkonsa jossain Kaikosjoen yläjuoksulla käydyssä taistelussa. Voittonsa jälkeen Attalos otti itselleen lisänimen "Pelastaja" (Soter) ja julisti itsensä kuninkaaksi. Galatialaisten kukistaminen loi hänelle legendaarisen maineen Kreikan puolustajana barbaareja vastaan. Myöhemmin syntyi jopa tarina siitä, kuinka eräs oraakkeli oli ennustanut tapahtuneen jo sukupolvea aikaisemmin. Voittonsa kunniaksi Attalos rakennutti Pergamonin akropolille votiivimonumentin, johon kuului tunnettu kuolevaa gallia esittävä patsas. Siitä on säilynyt roomalainen kopio.
Muutama vuosi Kaikoksen taistelun jälkeen galatialaiset hyökkäsivät jälleen Pergamoniin. Tällä kertaa heidän liittolaisenaan oli Antiokhos Hieraks, Persian kuninkaan Seleukos II:n nuorempi veli ja seleukidien Vähän-Aasian alueiden hallitsija. Attalos kukisti galatialaiset ja Antiokhoksen ensin Afrodisionin taistelussa ja myöhemmin toisessa taistelussa, joka käytiin jossain idempänä. Tämän jälkeen Attaloksen joukot kukistivat Antiokhoksen vielä Hellespontoksen Fryygiassa käydyssä taistelussa. Antiokhos oli ehkä paennut appensa, Bithynian kuninkaan Ziaelaan luokse. Attalos voitti Antiokhoksen myös Sardiksen lähellä vuoden 228 eaa. keväällä. Ratkaiseva taistelu käytiin Maiandros-jokeen laskevan Harpasos-joen rannalla Etelä-Kaariassa.Voittojensa ansiosta Attalos sai valtaansa kaikki seleukidien omistamat alueet Vähässä-Aasiassa Taurusvuorien pohjoispuolella. Seleukidien uusi kuningas Seleukos III yritti monta kertaa vallata takaisin menetetyt alueet, mutta Attalos sai kuitenkin pidettyä alueet hallussaan. Vuonna 223 eaa. Seleukos ylitti itse Taurusvuoret armeijansa kanssa, mutta joutui heti salamurhan kohteeksi.Seleukoksen sotapäällikkö Aksaios otti armeijan johtoonsa, ja hänelle tarjottiin kuninkuutta, mutta hän kieltäytyi. Siksi Seleukoksen seuraajaksi tuli hänen pikkuveljensä Antiokhos III. Antiokhos nimitti Aksaioksen Vähän-Aasian maaherraksi, ja tämä valtasikin pian takaisin Attalokselle menetetyt alueet. Polybioksen mukaan Aksaios oli pian sulkenut Attaloksen "Pergamonin muurien taakse". Jonkin ajan kuluttua Aksaios julisti itsensä kuninkaaksi ja kapinoi Antiokhosta vastaan.Muutaman rauhallisen vuoden jälkeen Attalos sai vallattua takaisin osan menettämistään alueista vuonna 218 eaa., kun Aksaios oli sotimassa Selgessä Taurusvuorten eteläpuolella. Attaloksen apuna oli myös traakialaisia kelttejä. Aksaios palasi kuitenkin vuonna 217 eaa. jatkamaan sotaa Attalosta vastaan.
Vuonna 216 eaa. Antiokhos teki liiton Attaloksen kanssa Aksaiosta vastaan. Antiokhos johti armeijansa Tarsusvuorien yli ja piiritti Sardista, jonne Aksaios pakeni. Sardis vallattiin vuonna 214 eaa., mutta kaupungin linna jäi valtaamatta. Juonen ansiosta Aksaios saatiin vangittua, ja hänet määrättiin heti teloitettavaksi. Vuoteen 213 eaa. mennessä Antiokhos oli saanut vallattua takaisin kaikki Vähässä-Aasiassa menettämänsä alueet.
Kärsittyään idässä tappion Attalos suuntasi katseensa länteen. Kreikassa Pergamonin vallan kasvun suurin este oli Makedonian kuningas Filippos V. Ehkä tämän takia Attalos oli liittoutunut Filipposta vastustavan Aitolian liiton kanssa joskus ennen vuotta 219 eaa. Aitolian liittoon kuului useita kaupunkivaltioita Kreikan keskiosassa sijaitsevassa Aitoliassa. Attalos kustansi erään aitolialaisen linnoituksen Kalydoniassa, Achelous-joen suulla sijainneessa Elaeuksessa.Vuonna 215 eaa. Filippos solmi vuorostaan liiton Karthagon sotapäällikön Hannibalin kanssa. Tämä taas aiheutti huolta Roomassa, joka juuri oli käymässä toista puunilaissotaa Karthagoa vastaan. Vastapainoksi Rooma liittoutui aitolialaisten kanssa vuonna 211 eaa. Roomalaiset ottivat mukaan myös joitakin aitolialaisten liittolaisia, ja Attalos oli yksi näistä. Tämän jälkeen Attalos valittiin yhdeksi Aitolian liiton strategokseksi eli sotapäälliköksi. Attaloksen joukkoja oli luultavasti mukana valloittamassa Aiginan saarta vuonna 210 eaa., ja Attalos käytti myöhemmin Aiginaa tukikohtanaan Kreikassa.Vuoden 209 eaa. keväällä Filippos marssi Kreikkaan ja kukisti Pyrrhiaan johtamat aitolialaiset kahdesti Lamian lähellä. Attalos matkusti itse Kreikkaan heinäkuussa, ja sinne saapui myös prokonsuli Publius Sulpicius Galba. Vuoden 208 eaa. kesällä Attalos ja Sulpicius yrittivät vallata Lemnoksen saaren, joka kuului Makedonialle. Pergamonilla oli 35 ja Roomalla 25 laivaa, mutta valtaus epäonnistui. Laivasto onnistui kuitenkin valtaamaan Peparethoksen (Skopelos) saaren.Attalos ja Sulpicius ottivat tämän jälkeen osaa aitolialaisten Herakleia Trakhiniassa pidettyyn kokoukseen, jossa roomalaiset saivat aitolialaiset jatkamaan sotatoimiaan Filipposta vastaan. Liittolaiset valtasivat ja ryöstivät Oreuksen Euboialla sekä Lokriin pääkaupungin Opuksen. Sulpicius palasi Oreukseen, jonka saalis oli luvattu hänelle. Attalos puolestaan jäi Opukseen, mutta Filippos teki yllätyshyökkäyksen Attaloksen joukkoja vastaan, ja hän joutui pakenemaan laivastonsa kanssa.Attaloksen oli tämän jälkeen pakko palata Vähään-Aasiaan. Hän oli saanut kuulla, että Bithynian kuningas Prusias I, joka oli avioliiton kautta sukua Filippoksen kanssa, aikoi hyökätä Pergamonia vastaan. Attalos kiirehti joukkoineen kotiin. Pian myös Rooman joukot lähtivät Kreikasta, koska ne olivat onnistuneet päätehtävässään eli estäneet Filipposta auttamasta Hannibalia. Vuonna 206 eaa. aitolialaiset sopivat Filippoksen kanssa rauhasta. Filippoksen sanelema rauhansopimus solmittiin Foenikeessä vuonna 205 eaa. Se lopetti myös Pergamonin ja Bithynian välisen sodan ja antoi Pergamonin pitää Aiginan saaren.
Foenikeen rauhan jälkeen vuonna 205 eaa. roomalaiset kääntyivät Attaloksen puoleen erään uskonnollisen asian takia. Roomassa oli tuolloin nähty epätavallisen paljon tähdenlentoja, ja Sibyllan ennustuskirjoista oli löytynyt rivejä, joiden mukaan vihollinen hyökkäisi ulkomailta Italiaan, mutta hänet kuitenkin voitettaisiin, jos Mater Idaea tuotaisiin Roomaan. Toinen puunilaissota oli vielä käynnissä ja ennustuksen nähtiin viittaavan Hannibaliin. Mater Idaea yhdistettiin Fryygian äitijumalaan Kybeleen, ja koska Attalos oli roomalaisten ainut liittolainen Aasiassa, roomalaiset pyysivät häneltä apua. Entinen konsuli M. Valerius Laevinus lähetettiin Pergamoniin muiden korkea-arvoisten lähettiläiden kanssa. Attalos otti roomalaiset vastaan avosylin ja vei heidät Pessinukseen Fryygiassa, jossa hän antoi heille pyhän kiven, jota paikalliset pitivät jumaläitinä. Roomalaiset veivät kiven Roomaan, jossa jumalatar myöhemmin tuli tunnetuksi nimellä Magna Mater.
Vuonna 201 eaa. Filippos hyökkäsi Aigeianmerelle ja valtasi Samoksen ja siellä olleen egyptiläisen laivaston. Hän alkoi myös piirittää Khioksen saarta. 
Filippoksen hyökkäys sai Attaloksen liittoutumaan Rodoksen, Byzantionin ja Kyzikoksen kanssa. Polybius kertoo, että Khioksen ja mantereen välisessä salmessa käytiin suuri meritaistelu. Makedonialaisilla oli 53 suurempaa sotalaivaa ja yli 150 pienempää alusta. Liittolaisilla oli 65 sota-alusta ja jonkin verran pienempiä laivoja. Taistelun aikana Attaloksen kolme laivaa joutuivat Filippoksen takaa-ajamiksi ja erilleen muusta laivastosta. Pakon edessä Attaloksen oli rantauduttava ja paettava maitse. Taistelu päättyi ilman selvää voittajaa.Filippos jatkoi sotaa hyökkäämällä Pergamonia vastaan. Hän ei kuitenkaan saanut helposti puolustettavaa kaupunkia vallattua, koska Attalos oli antanut vahvistaa sen puolustuksia. Filippoksen joukot tuhosivat kaupungin ulkopuolella olleet temppelit ja alttarit. Samalla Attalos ja Rhodos lähettivät Roomaan lähettiläitä pyytämään apua Filipposta vastaan.
Vuonna 200 eaa. Attalos sekaantui toiseen makedonialaissotaan. Sota alkoi, kun akarnanialaiset hyökkäsivät Makedonian tukemana Attikaan. Ateena, joka oli tähän asti pysynyt erossa sodasta, lähetti avunpyynnön Filippoksen vihollisille. Attalos oli tuolloin laivastoineen Aiginassa. Attalos matkusti Ateenaan, jonne saapui myös roomalainen lähetystö, ja ateenalaiset ottivat heidät lämpimästi vastaan.Konsuliksi valittu Sulpicius Galba sai roomalaiset julistamaan sodan Filipposta vastaan ja pyysi, että Attaloksen laivasto auttaisi roomalaisia. Vuoden 199 eaa. keväällä roomalaiset ja pergamonilaiset valtasivat Androksen saaren Kykladeilla. Attalos sai liittää saaren valtakuntaansa, ja roomalaiset saivat saarelta otetun sotasaaliin. Liittolaiset tekivät epäonnistuneen hyökkäyksen Kythnosta vastaan ja jatkoivat sieltä ryöstämään elintarvikkeita Magnesian edustalla sijaitsevalta Skiathokselta. Sieltä he jatkoivat pohjoiseen Mendeen, jossa laivat joutuivat myrskyyn. Maalla liittolaiset kärsivät tappion Kassandreiassa Makedoniassa, mutta he jatkoivat koilliseen Makedonian rannikkoa pitkin Akanthokseen, joka vallattiin. Sieltä joukot palasivat Euboiaan laivat täynnä saalista.Palattuaan sotaretkeltä Attalos ja roomalaisten sotapäällikkö tapasivat aitolialaiset Herakleiassa. Aitolialaiset vaativat Attalokselta joukkoja, joita hänen olisi aikaisemman sopimuksen mukaan pitänyt toimittaa. Attalos ei suostunut, koska aitolialaisetkaan eivät olleet auttaneet häntä, kun Filippos oli hyökännyt Pergamoniin kaksi vuotta aikaisemmin. Roomalaiset ja Attalos päättivät jatkaa sotatoimia Filipposta vastaan. Aluksi he valtasivat Oreuksen piirityksen jälkeen. Kuten aikaisemminkin, Attalos sai itse kaupungin sen jälkeen, kun roomalaiset olivat ottaneet kaupungista vankeja ja sotasaalista. Tämän jälkeen Attalos otti osaa Eleusiin mysteereihin ja palasi Pergamoniin kahden vuoden poissaolon jälkeen.Vuoden 198 eaa. keväällä Attalos palasi Kreikkaan 23 sotalaivan kanssa. Androksella hänen laivastoonsa liittyi 20 rhodoslaista alusta. Yhdessä rhodoslaisten kanssa Attalos saattoi loppuun Euboian valloituksen, joka oli aloitettu edellisenä vuonna. Pian paikalle saapui myös roomalainen laivasto. Yhteistyössä laivastot valtasivat Eretrian ja Karystoksen. Tämän jälkeen ainoastaan Khalkis ei ollut liittolaisten hallussa. Kun roomalaiset eivät onnistuneet valloittamaan Korinttia, he lähtivät Kerkyralle, samalla kun Attalos suuntasi laivastonsa Pireukseen.Vuonna 197 eaa. konsuli Titus Quinctius Flamininus kutsui Attaloksen Thebaan, missä boiotialaiset aikoivat päättää, asettuisivatko Rooman vai Makedonian puolelle. Attalos oli ensimmäinen puhuja kokouksessa. Yhtäkkiä hän lysähti kasaan kesken puheen, toinen puoli ruumistaan lamaantuneena. Syyksi epäillään nykyään sydäninfarktia. Attalos kuljetettiin takaisin Pergamoniin, missä hän kuoli seuraavana syksynä. Hän saattoi vielä ehtiä kuulemaan, että roomalaiset olivat kukistaneet makedonialaiset Kynoskefalain taistelussa.
Attaloksen vaimo oli Apollonis, joka oli kotoisin Kyzikoksesta. He saivat neljä poikaa, joiden nimet olivat Eumenes, Attalos, Filetairos ja Athenaios (Apolloniksen isän mukaan). Kun Attalos kuoli, hänen vanhimmasta pojastaan Eumeneesta tuli kuningas.
Hansen, Esther V. (1971). The Attalids of Pergamon. Ithaca, New York: Cornell University Press; London: Cornell University Press Ltd.  ISBN 0-8014-0615-3.
Livius, History of Rome, Rev. Canon Roberts (kääntäjä), Ernest Rhys (toimittaja); (1905) London: J. M. Dent & Sons, Ltd.
Pausanias, Description of Greece, Books I–II,  (Loeb Classical Library) kääntäjä by W. H. S. Jones; Cambridge, Massachusetts: Harvard University Press; London, William Heinemann Ltd. (1918) ISBN 0-674-99104-4.
Polybios, Histories, Evelyn S. Shuckburgh (kääntäjä); London, New York. Macmillan (1889); Reprint Bloomington (1962).
Strabon, Geography, Books 13–14, kääntäjä Horace Leonard Jones; Cambridge, Massachusetts: Harvard University Press; London: William Heinemann, Ltd. (1924) ISBN 0-674-99246-6.

Augsburgin tunnustus (Confessio Augustana) on evankelis-luterilaisen kirkon tärkein
tunnustuskirja. Augsburgin tunnustuksen laati Philipp Melanchthon, ja se annettiin Pyhän saksalais-roomalaisen keisarikunnan keisarille Kaarle V:lle Augsburgin valtiopäivillä 25. kesäkuuta 1530. Tunnustuksessa esiteltiin asiat, joista luterilaiset olivat samaa mieltä katolisten kanssa sekä ne asiat, joista oli kiistaa. Se on käytössä kaikilla luterilaisilla kirkoilla opin kuvauksena ja ohjeena.
Tunnustuksen laatiminen sai alkunsa keisari Kaarle V:n päättäessä kutsua kokoon valtiopäivät. Tällöin Saksin vaaliruhtinas Juhana Horjumaton sai 11. maaliskuuta 1530 keisarilta kehotuksen kutsua valtiopäivät koolle Augsburgiin. Vaaliruhtinas lähetti kanslerinsa kehotuksesta Wittenbergin teologeille kirjelmän, jossa hän pyysi näitä laatimaan mietinnön uskontokysymyksestä. Vaaliruhtinas tahtoi näet tietää, kuinka pitkälle hän saattoi myöntyä katolilaisten vaatimuksiin luopumatta kuitenkaan evankelisesta uskonnäkemyksestä. Nämä teologit kokoontuivat Torgaussa, ja heidän työnsä tuloksena syntyivät maaliskuussa Torgaun artikkelit, jotka vaaliruhtinas otti mukaansa Augsburgiin.Torgaun artikkelit muodostivat myöhemmin syntyneen Augsburgin tunnustuksen toisen osan perustan, kun taas ensimmäisen osan alkuasteen muodostivat niin sanotut Schwabach-Marburgin artikkelit. Aluksi aiottiin keisarille antaa Torgaun artikkelit, mutta niitä pidettiin toisaalta liian laajoina ja toisaalta riittämättöminä, sillä niissä ei selitetty kylliksi varsinaisia opinkysymyksiä. Philipp Melanchthon piti tärkeänä itse uskon sisällön selvittämistä, ja hän laati tunnustuksen sanamuodon Martti Lutherin itsensä ollessa Coburgissa. Tämä johtui siitä, etteivät vaaliruhtinas Juhana eivätkä Augsburgin kaupunki voineet taata Lutherin turvallisuutta, minkä vuoksi Lutherin oli tyydyttävä vilkkaaseen yhteydenpitoon kokoukseen osallistuvien kanssa Coburgista käsin. Melanchthon myös lähetti tunnustuksen Lutherin hyväksyttäväksi. Melanchthon pyrki olemaan ärsyttämättä vastapuolta, minkä vuoksi kirjassa oli myös laaja, erittäin kohtelias esipuhe keisarille.
Tunnustus jakautuu kahteen pääosaan, joista ensimmäisessä käsitellään luterilaisen opin pääkohdat, articuli fidei praecipui, johon kuuluvat artikkelit 1-21. Toinen osa, artikkelit 22-28, käsittelee katolisen kirkon erehdyksiä (articuli, in quibus recensentur abusus mutati). Ensimmäisen osan tavoitteena oli osoittaa, etteivät evankeliset ole kerettiläisiä vaan että he kannattavat alkuperäistä oikeaa katolista oppia. Toisen osan tarkoituksena on osoittaa, että koko kirkkojen välinen ristiriita on syntynyt evankelisten poistettua eräitä katolisten väärinkäytöksiä ja että keisarin olisi ymmärrettävä evankelisten asian oikeutus. Tunnustuksessa viitataan kirkon varhaisempaan käytäntöön, mutta sen pääpaino on kuitenkin siinä, että esitettyjä näkemyksiä pidetään raamatullisina.
Tunnustuksen allekirjoitti seitsemän ruhtinasta: Saksin herttua ja vaaliruhtinas Juhana, Brandenburgin rajakreivi Yrjö, Lüneburgin herttua Ernst, Hessenin maakreivi Filip Jalomielinen, Saksin herttua Juhana Fredrik, Lüneburgin herttua Frans, Anhaltin ruhtinas Wolf(gang) ja kaksi valtakunnankaupunkia (Nürnberg ja Reutlingen).
Keisari oli valtiopäivien avajaispuheessa kehottanut kiisteleviä osapuolia esittämään omat kantansa. Katolilaiset eivät olisi halunneet suostua tähän, sillä he eivät halunneet keskustella julkisesti kerettiläisten kanssa. He yrittivät saada aikaan uskonnollisia asioita käsittelevän komitean. Evankeliset eivät kuitenkaan voineet suostua tähän, sillä komiteassa olisi ollut katolinen enemmistö. He vaativat sen sijaan tunnustuksensa julkista lukemista valtiopäivillä. Keisari suostui tähän, ja lukemispäiväksi määrättiin 24. kesäkuuta. Kiireellisten neuvottelujen ja ajan puutteen vuoksi lukeminen siirtyi kuitenkin 25. päivään. Tunnustusta paranneltiin viimeiseen asti. Lukeminen suoritettiin keisarin ja säätyjen edessä. Tunnustus oli kirjoitettu saksaksi ja latinaksi. Keisari olisi halunnut luettavan latinankielisen kappaleen, mutta vaaliruhtinas Johannsin vaadittua, että saksalaisella maaperällä olisi kuultava saksankielistä tekstiä, keisari suostui saksankielisen version lukemiseen. Lukemisen suoritti Saksin kansleri Christian Beyer, ja siihen kului kaksi tuntia. Tämän jälkeen molemmat kappaleet luovutettiin keisarille.
Katolilaiset julkaisivat Augsburgin tunnustukselle vastineen, Paavillisen kumoamisen (Confutatio). Philipp Melanchthon laati tälle vastineen, joka tunnetaan nimellä Augsburgin tunnustuksen puolustus. Se esittää Augsburgin tunnustuksen, jonka puolustamiseksi se on kirjoitettu, laveammin ja enemmän teologisessa muodossa. Siinä on mainittu Confutation tekemät myönnytykset ja käsitellään perusteellisesti niitä kohtia, joita oli arvosteltu. Puolustus on myös tunnustusta jyrkkäsanaisempi. Keisari ei kuitenkaan suostunut ottamaan tätä vastaan. Puolustus julkaistiin 1531 ja käännettiin pian saksaksi.Philipp Melanchthon laati vuonna 1540 Augsburgin tunnustuksesta muutetun version (confessio variata), joka eroaa muun muassa ehtoollisteologian osalta vuoden 1530 versiosta. Alkuperäiset syyt muutoksiin olivat katolilaisiin liittyvien erojen selventäminen, mutta erityisesti muutokset ehtoollisartikkelissa lähentelivät reformoitujen kantoja. Vuonna 1580 Yksimielisyyden kirjaan hyväksyttiin nimenomaisesti ensimmäisen painoksen muuttumaton teksti eli Confessio Augustana invariata.Augsburgin tunnustuksen saamaan arvonantoon vaikutti myös sen saama poliittinen asema. Erityisen merkityksellistä oli se, että vuoden 1555 Augsburgin uskonrauhassa annetut myönnytykset protestanteille koskivat nimenomaisesti Augsburgin tunnustukseen liittyneitä. Kyseinen vakuutus toistettiin Westfalenin rauhassa 1648.Vuonna 1930 vietetyssä Augsburgin tunnustuksen 400-vuotisjuhlassa painotettiin voimakkaasti tunnustuksen luonnetta luterilaisen kirkon erityistunnustuksena, joka erottaa sen katolisesta kirkosta. Pääpaino oli kirkkoja erottavien tekijöiden esille nostamisessa yhdistävien tekijöiden jäädessä vähemmälle huomiolle. Vuonna 1980 vietetyssä 450-vuotisjuhlassa Etelä-Saksassa oli huomattavasti ekumeenisempi luonne, sillä siellä oli luterilaisten puhujien rinnalla puhujana katolinen kardinaali sekä ortodoksien ja eri protestanttisten ryhmien edustajia. Tällöin haluttiin korostaa Augsburgin tunnustuksen kirkkoja yhdistävää luonnetta. Tämä oli osin seurausta tunnustukseen kohdistuneesta laajasta teologisesta tutkimuksesta, jossa löydettiin uudelleen tunnustukselle ominainen pyrkimys rakentaa kirkon ekumeenisten kirkolliskokousten ja tärkeimpien kirkkoisien opetuksen pohjalle. Juhlavuonna ilmestyneessä luterilaisten ja katolisten teologien yhteisessä Augsburgin tunnustuksen selityksessä Confessio Augustana. Bekenntnis des einen Glaubens (Augsburgin tunnustus. Yhden uskon tunnustus) todetaan tunnustuksen enemmän yhdistävän kuin erottavan katolista ja luterilaista kirkkoa. Erityisesti Jumalaa ja Kristusta koskevien artiklojen katsotaan osoittavan, ettei tuolloin tapahtunut kirkon jakautuminen ulottunut sen juuriin saakka. Tämä kaikki edisti katolisen ja luterilaisen kirkon välistä ekumeenista keskustelua, vaikkakaan osan toivoma katolisen kirkon hyväksyntä Augsburgin tunnustuksen opilliselle osalle, artikloille 1-21, ei toteutunutkaan.
Luterilainen maailmanliitto edellyttää jäsenkirkoiltaan Raamatun hyväksymistä ainoana opin ja elämän lähteenä, minkä lisäksi se näkee kolme ekumeenista uskontunnustusta sekä Tunnustuskirjat, erityisesti muuttamattoman Augsburgin tunnustuksen sekä Lutherin Vähän katekismuksen puhtaina Raamatun opin selityksinä. Toinen luterilainen kattojärjestö, Kansainvälinen luterilainen neuvosto, puolestaan tunnustuspohjassaan sitoutuu ehdottomasti Raamattuun inspiroituna ja erehtymättömänä Jumalan sanana sekä Tunnustuskirjoihin sen oikeana ja luotettavana selityksenä, nostamatta Augsburgin tunnustusta tai muutakaan yksittäistä kirjaa mitenkään erityisasemaan. Kolmas luterilaisten kirkkojen kattojärjestö, Tunnustuksellinen evankelis-luterilainen konferenssi ilmoittaa tunnustuksensa pohjaksi paitsi sana-inspiroidun ja erehtymättömän Raamatun, myös vuoden 1580 Yksimielisyyden kirjaan kootut Tunnustuskirjat, ei sikäli kuin, vaan koska ne opettavat opin Raamatun mukaisesti. Hekään eivät nosta mitään Tunnustuskirjoista merkityksessä muitten yläpuolelle.
Felix Mendelssohn Bartholdy sävelsi viidennen sinfoniansa Augsburgin tunnustuksen vuonna 1830 pidetyn 300-vuotisjuhlan kunniaksi. Sinfonia tosin esitettiin vasta kahden vuoden kuluttua siitä.
Augsburgin tunnustus.  Suomentanut Olavi Castrén. Helsinki: Suomalainen Teologinen Kirjallisuusseura, 1961.     
Sariola, Yrjö: Tunnustuksessa pysyen. Pohdintoja Augsburgin tunnustuksen äärellä..   Helsinki: Kirjaneliö, 1981. ISBN 951-600-550-0.    
Tiililä, Osmo: Kristilliset kirkot ja lahkot.   Helsinki: Werner Söderström, 1945.
Kiviranta, Simo (toim.): Luterilainen usko tänään. Augsburgin tunnustuksen selityksiä.   Helsinki: SLEY-kirjat, 1981. ISBN 951-617-488-4.

'Auhelawa (myös nuakata, kurada, ulada ja 'urada) on austronesialainen kieli, jota puhutaan ainoastaan Papua-Uuden-Guinean Milne Bayn provinssiin kuuluvalla Normanby-saarella ja lisäksi Nuakata-saarella. Kielellä on noin 1 200 äidinkielistä puhujaa (1998), joista 360 puhuu sitä ainoana kielenään. 'Auhelawan lähin sukulaiskieli on duau, jonka kanssa sillä on sanallista samankaltaisuutta noin 52 %. Raamattu on käännetty 'auhelawanin kielelle.

Auli Irmeli Viikari (o.s. Kostioja, vuosina 1958–1970 Tarkka; s. 22. heinäkuuta 1937 Kurikka) on suomalainen kirjallisuustieteilijä ja Helsingin yliopiston professori. Hän väitteli tohtoriksi Helsingin yliopistossa vuonna 1987 tutkielmalla Ääneen kirjoitettu: Vapautuvien mittojen varhaisvaiheet suomenkielisessä lyriikassa ja hoiti yliopiston kotimaisen kirjallisuuden professuuria vuodesta 1989 alkaen, aluksi apulaisprofessorina. Hän jäi eläkkeelle vuonna 2001. Hän toimi Kirjallisuuden tutkijain seuran puheenjohtajana ja toimitti seuran vuosikirjoja.
Auli Viikari oli naimisissa kriitikko Pekka Tarkan kanssa vuosina 1958–1970 ja myöhemmin professori Matti Viikarin kanssa. Professorit Minna Tarkka ja Lotte Tarkka ovat Auli Viikarin ja Pekka Tarkan tyttäriä.

Taavi Aulis Rytkönen (5. tammikuuta 1929 Karttula – 16. huhtikuuta 2014 Helsinki) oli suomalainen jalkapalloilija. Hän oli Suomen ensimmäinen ulkomailla ammatikseen pelannut jalkapalloilija.Rytkönen aloitti uransa aikuisten joukkueissa vuonna 1945 KuPSin paidassa. Hän edusti seuraa aina vuoteen 1952 asti, jolloin hän siirtyi ammattilaiseksi Toulouseen. Rytkönen edusti Toulousea kahdeksan kautta ja voitti seurassa Ranskan cupin. Vuonna 1960 hän teki paluun Suomeen ja siirtyi HJK:n pelaajavalmentajaksi. Kauden 1966 jälkeen Rytkönen lopetti aktiiviuransa ja on toiminut sen jälkeen HJK:n, HJK:n naisten, Suomen jalkapallomaajoukkueen ja Tikkurilan Palloseuran päävalmentajana.
Rytkösen kunniaksi pelattiin juhlaottelu vuonna 2009 Helsingissä. Ottelussa olivat vastakkain HJK:n ja KuPS:n entiset huippupelaajat. Peli päättyi 2–2-tasapeliin.
Rytkösen ollessa kuusivuotias perhe muutti Syvänniemeltä Kuopioon. Siellä perhe asui Mölymäessä, jossa hän pelasi kavereidensa kanssa jalkapalloa. Toden teolla Rytkönen innostui jalkapallosta saatuaan joululahjaksi nahkaisen jalkapallon. Sitä käytettiin paljon, sillä monilla perheillä ei ollut varaa ostaa lapsilleen omia jalkapalloja. Rytkönen pelasi jalkapalloa kavereidensa kanssa talvella lumihangessa ja iltaisin Kuopion keskuskentällä. Lisäksi hän harjoitteli paljon tekniikkaa, ja sanoikin olleensa koko kaupunginosan innokkain harjoittelija.12-vuotiaana Rytkönen liittyi Kuopion Työväen Urheilijoihin, jossa hän harrasti monipuolisesti eri urheilulajeja. Hänen isänsä ei kuitenkaan pitänyt jalkapalloa soveliaana lajina pojalleen ja viimeinen niitti oli KTU:n 9–0-tappio KTP:lle TUL Cupissa vuonna 1942. Rytkönen jatkoi kuitenkin sinnikkäästi jalkapallon pelaamista ja halusi 16-vuotiaana vaihtaa seuransa Kuopion Palloseuraan, jossa pelasivat useimmat Mölymäen pelaajat. Hänen isänsä ei pitänyt tästäkään, vaikka tällöin Rytkönen olisi saanut parempaa valmennusta. Lopulta äiti suostui seurasiirtoon, minkä jälkeen myös hänen isänsä taipui.
Siirryttyään Palloseuraan hän nousi myös edustusjoukkueeseen, jonka valmentaja oli Aaro Heikkinen. Ennen Rytkösen tuloa Heikkinen oli toiminut seuran juniorijoukkueissa, jotka olivat hänen jäljiltään huipputasolla. Tämä näkyi myös Rytkösen tultua, sillä hän voitti seurassa A-nuorten piirinmestaruuden. Rytkönen ja Heikkinen kävivät läpi paljon yksilöllistä valmennusta, jonka avulla Heikkinen jalosti Rytkösen jo hyvää tekniikkaa.Rytkönen esiintyi ensimmäisen kerran edustusjoukkueessa elokuussa 1945 pelatussa piirisarjan ottelussa Kuopion Pallotovereita vastaan. Hän teki kaksi maalia, mutta KPT voitti ottelun 3–2. Ensimmäisessä Palloliiton alaisessa pelissä hän debytoi neljä päivää myöhemmin Suomensarjan ottelussa Porin Palloilijoita vastaan. KuPSin voittoon päättynyt ottelu sujui Rytkösen mukaan häneltä hyvin, vaikka hän olikin heiveröinen. Kauden aikana hän onnistui tekemään kolme maalia ja kauden päätteeksi seura varmisti sarjapaikkansa voittamalla ratkaisuottelussa Pallo-Pojat maalein 7–0.
Kaudella 1946–1947 KuPS pääsi Mestaruussarjan karsintoihin. Karsinnoissa seura kohtasi Vaasan Pallo-Veikot, Kotkan Jäntevän ja Kallion Palloseuran. KuPS voitti Vaasan ja pelasi tasapelin Jäntevää sekä KaPSia vastaan. Seura nousi karsintojen kautta ensimmäistä kertaa seurahistoriassa pääsarjaan. Kausi oli myös Rytkösen osalta parempi hänen tehtyään yhdeksän maalia. Kauden loputtua hän koki siihenastisen uransa pahimman loukkaantumisen. Ottelussa Matfors IF:ää vastaan ruotsalaispuolustajan polvi osui Rytkösen polven yläpuolelle. Osuman seurauksena Rytkönen sai normaalia pahemman puujalan: reiteen tuli sisäinen verenvuoto ja luu murtui osittain. Täydellinen paraneminen kesti lopulta lähes kaksi kuukautta.KuPSin paidassa Rytkönen teki SM-sarjadebyyttinsä elokuussa 1947 HIFK:ta vastaan. Ottelu päättyi kuopiolaisten tappioon, mutta seuraavalla kierroksella KuPS pelasi tasapelin TPS:aa vastaan. Kauden parhaan ottelun Rytkönen pelasi Kotkan Jäntevää vastaan syyskuussa, ja hän teki ottelussa kolme maalia. Vaikka Rytkösen isä ei ollut alun perin poikansa jalkapalloharrastuksen takana, hän seurasi kaikkia kotipelejä. Kauden aikana Rytkönen onnistui maalinteossa yhdeksän kertaa, mutta tämä ei auttanut seuraa, sillä se putosi takaisin Suomensarjaan.Valmentaja Heikkinen ei menettänyt uskoaan omiin valmennusmetodeihinsa, vaan jatkoi seuraavalla kaudella samalla linjalla. Kevät-syksy-sarjajärjestelmän ansiosta KuPS nousikin takaisin SM-sarjaan vielä samana vuotena voitettuaan Suomensarjan pohjoislohkon kahden pisteen erolla RU-38:aan ja Kajaanin Palloilijoihin. Suomensarjassa Rytkönen onnistui tekemään taas yhdeksän maalia. Kauden jälkeen liitto siirtyi pelaamaan sarjaottelut kalenterivuosittain.Kaudella 1949 Rytkönen jatkoi yhdeksän maalin kausittaista saldoaan. Joukkue sijoittui SM-sarjan kahdeksanneksi, ja se säilytti paikkansa pääsarjassa. Vuoden 1949 loppupuolella hänen huhuttiin siirtyvän helsinkiläiseen Kiffeniin 120 000 markan käteistarjouksella. Kiffen oli tunnettu rohkeana pelaajavärvääjänä, ja huhut nostattivatkin keskustelua savolaismediassa. Rytkönen kuitenkin rauhoitteli ihmisiä ja sanoi pelaavansa jatkossakin KuPSissa.
Ennen kauden 1950 alkua odotukset olivat joukkueessa suuret. Vaikka Turun Weikot voitti KuPSin kauden avausottelussa, joukkue pystyi voittamaan seuraavat viisi peliään. Kauden seitsemännessä ottelussa KuPS voitti Kiffenin Helsingissä 2–5. Ottelua oli seurannut myös italialainen ammattilaisjoukkueiden värväri, joka oli ihastunut Rytkösen pelityyliin. Hän ehdotti Rytköselle siirtymistä ammattilaiseksi Italiaan, ja kaksi päivää tämän jälkeen Rytkönen sai kirjeen värväriltä, joka pyysi häntä pelaamaan johonkin Serie A -seuraan. Käteiskorvauksena hän olisi saanut heti 693 000 markkaa, mutta ei saanut tietää tarkkaa seuraa, johon hän olisi mennyt pelaamaan. Tämän takia Rytkönen lopulta kieltäytyi ammattilaisuudesta ja jatkoi pelaamista amatöörinä. Kauden tärkein ottelu oli kolmanneksi viimeisellä kierroksella, jolloin KuPS kohtasi mestaruustaistelussa Ilves-Kissat. Tärkeä ottelu päättyi Ilves-Kissojen voittoon, joten KuPS joutui tyytymään hopeaan, joka oli kuitenkin seuran ensimmäinen SM-mitali. Kauden aikana hän teki seitsemän maalia.Lokakuussa 1950 ranskalainen Stade Français oli ilmoittanut halustaan saada Rytkönen joukkueeseensa, ja joulukuussa seuran päävalmentaja matkusti Suomeen solmiakseen Rytkösen kanssa sopimuksen. Seurat allekirjoittivat yksivuotisen sopimuksen, joka takaisi Rytköselle kolmen miljoonan markan siirtokorvauksen. Sopimus julkistettiin 2. joulukuuta ja Rytkönen alkoi valmistella muuttoa Ranskaan. Tuohon aikaan Pohjoismaissa ei katsottu hyvällä ammattilaisiksi siirtyneitä pelaajia, ja Suomen Palloliitto vastustikin sopimusta. Se esti Rytkösen siirron, ja hän joutui jäämään Suomeen. Rytkönen epäili taustalla olleen myös Helsingin olympialaisten läheisyyden.Joulukuussa Rytkönen meni naimisiin Anneli Purasen kanssa, mutta koska hänellä ei ollut varaa häihin, hän joutui tekemään KuPSin kanssa lainasopimuksen. Sopimuksen mukaan KuPS lainaisi Rytköselle 2 000 markkaa, minkä vastineeksi hän joutuisi pelaamaan seurassa vuoden 1952 olympialaisiin saakka.Vuonna 1950 Aulis Rytkönen sijoittui Vuoden urheilija -äänestyksessä yhdeksänneksi. Kyseessä oli ensimmäinen kerta, kun joku nousi pelkästään joukkueurheilumeriiteillään valinnan kärkikymmenikköön.Rytkösen viimeiset kaksi kautta KuPSissa olivat samankaltaiset. Molemmilla kausilla seura sai saman pistemäärän ja sijoittui sarjan viidenneksi. Hän paransi maalimääräänsä yhteentoista ja kaudella 1952 hän teki kymmenen maalia. Molemmat kaudet päättyivät KTP:n mestaruuteen.SM-sarjauransa parhaan pelin tilastojen valossa Rytkönen pelasi kaudella 1951 Helsingin Susia vastaan. Ottelussa hän teki neljä maalia.
Vaikka olympialaiset menivät huonosti, kiinnostus Rytköseen oli noussut muun muassa soolomaalin avustamana. Ensimmäisenä kiinnostuksensa suomalaiseen osoitti Ranskan II-divisioonassa pelannut Toulouse FC, jonka kanssa Rytkönen neuvotteli marraskuussa pelaajasopimuksen. KuPS ei ollut iloinen sopimuksen syntymisestä, mutta tällä kertaa Palloliitto ei estänyt sitä. Virallinen sopimus kirjoitettiin joulukuussa 1952. Kun sopimus oli allekirjoitettu, Rytkösen vanhemmille saapui kirje, jossa Atlético Madrid ehdotti sopimusneuvotteluita. Lupausta sopimuksesta ei kuitenkaan ollut, eikä Rytkönen täten ikinä saanut tietää Atléticon haluja hänen suhteensa. Tämä ei harmittanut Rytköstä, sillä hän oli tyytyväinen sopimukseensa Toulousen kanssa.Joulukuun lopulla 1952 Rytkönen muutti vaimonsa kanssa Toulouseen. Hän yritti kuitenkin vielä purkaa sopimuksensa viitaten Atléticoon, mutta seuran omistaja pysyi kannassaan. Tuohon aikaan joukkueen kokoonpanossa sai olla ainoastaan aloituskokoonpanossa esiintyneet pelaajat, joista kaksi sai olla ulkomaalaisia. Tämän takia hän pääsi pelaamaan vasta tammikuun puolessavälissä, jolloin seuran ruotsalaispelaaja loukkaantui. Ottelu AS Cannesia vastaan sujui Rytköseltä hyvin, sillä hän syötti ensimmäisen maalin ja teki loppuhetkillä toisen maalin. Toulouse voitti ottelun maalein 2–0. Loppukauden Toulouse taisteli sarjanoususta RC Strasbourgin kanssa ja voitti seurojen kohtaamisen maalein 1–2. Yhden kauden parhaista peleistään hän pelasi 7–2-voittoon päättyneessä ottelussa Perpignania vastaan. Hän teki ottelussa kaksi maalia ja sai tietää ennen ottelua esikoislapsensa syntymästä. Ratkaisu sarjanoususta venyi viimeiselle kierrokselle, jolloin Toulouse kohtasi Valenciennesin. Vaikka Valenciennes oli menettänyt mahdollisuutensa sarjanousuun, sarjanoususta edelleen taistellut AS Monaco oli luvannut maksaa seuralle 20 000 frangia, jotta se pelaisi tosissaan. Peli näyttikin päättyvän tasapeliin, mutta loppuhetkillä Rytkönen onnistui maalinteossa, minkä ansiosta Toulousen sarjanousu varmistui.
Toulousen valmentajaksi kiinnitettiin kaudella 1953–1954 maajoukkueessakin pelannut Jules Bigot. Vaikka Bigot tunnettiin vaativana valmentajana, piti Rytkönen hänen valmennustyylistään. Kausi alkoikin häneltä hyvin uuden valmentajan johdolla, ja joukkue voitti edelliskauden mestarin, OGC Nicen, Rytkösen kahdella maalilla. Nicen paidassa pelasi tuolloin nuori Just Fontaine, josta tuli vuosien varrella Rytkösen tuttava. Toulouse sijoittui lopulta neljänneksi. Rytkösen mukaan hänen oma kautensa sujui kaksijakoisesti, sillä kauden lopussa hän kärsi loukkaantumisista, joiden takia kauden yhdeksän viimeistä peliä jäivät väliin. Maaleja hän teki kuitenkin viisi kolmessatoista ottelussa. Rytkösen hyvät otteet herättivät kiinnostuksen muitakin suomalaisia pelaajia kohtaan, ja seuraavia suomalaisia pelaajia Ranskassa olivat Nils Rikberg ja Kalevi Lehtovirta, jotka siirtyivät myös Toulouseen. Heidän uransa seurassa oli kuitenkin lyhyt.Ennen seuraavaa kautta odotukset olivat korkealla kaupungissa, ja seura asetettiinkin mestarisuosikkien joukkoon. Toulouse pelasi kauden alun hyvin ja oli pitkään sarjajohtaja. Rytkönen kärsi kauden aikana taas loukkaantumisista ja joutui olemaan sivussa mestaruuden ratkaisseesta ottelusta Stade de Reimsia vastaan. Toulouse johti ottelua pitkään, mutta Reims pääsi tasoittamaan rangaistuspotkusta. Peli päättyi lukemiin 1–1, mikä ratkaisi Reimsille. Kauden aikana hän pystyi pelaamaan loukkaantumisten takia ainoastaan kahdeksassa ottelussa, ja hän teki niissä yhteensä kaksi maalia. Kauden loputtua Toulouse joutui tyytymään hopeaan.Kausi 1955–1956 oli joukkueelta pettymys. Rytkönen ei ollut myöskään tyytyväinen omaan peliinsä. Seura sijoittui kauden loputtua seitsemänneksi, mikä ei tyydyttänyt seurajohtoa. Rytkönenkin onnistui maalinteossa ainoastaan kahdesti. Hän teki kauden molemmat maalit ottelussa FC Metziä vastaan.
Kausi 1956–1957 oli Rytköseltä hänen uransa parhaimpia, ja hän tekikin heti ensimmäisessä ottelussa RC Parisia vastaan kaksi maalia. Vaikka seura sijoittui edellistä kautta huonommin kahdeksanneksi, Rytkönen teki kaudella yhdeksän maalia. Ranskan cupissa joukkue pelasi kuitenkin paremmin. Cupin alkukierroksella Toulouse voitti niukasti maan amatöörijoukkueet ja eteni kahdeksan parhaan joukkoon kahden uusintaottelun jälkeen. Puolivälierissä taso nousi, sillä Toulouse kohtasi CS Sedan Ardennesin. Ottelu venähti jatkoajalle, jonka Toulouse voitti 3–2 Rytkösen tehtyä ratkaisevan maalin. Välierissä Toulouse voitti Nicen maalein 3–2 ja eteni ensimmäistä kertaa historiassaan cupin loppuotteluun. Finaali pelattiin toukokuussa Stade Olympique Yves-du-Manoirilla, ja loppuotteluvastustajaksi oli selviytynyt SCO Angers. Toulouse johti loppuottelua koko ajan ja voitti ottelun lopulta maalein 6–3. Rytkönen sai pelissä neljä maalisyöttöä. Cup-voiton myötä Toulouse kohtasi Englannin cupin voittaneen Aston Villan. Myös tämä ottelu päättyi Toulousen voittoon luvuin 2–1. Voittojen jälkeen Toulousen pelaajien arvo nousi, ja myös Rytkönen harkitsi seuranvaihtoa. Tarjouksia oli tullut muun muassa Olympique de Marseillelta ja Strasbourgilta, mutta seurajohto piti kiinni sopimuksesta, eikä siirto tullut kysymykseen.
Kausi 1957–1958 ei alkanut seuralta hyvin. Toulouse putosi cupista heti ensimmäisellä kierroksella hävittyään Bordeaux'n esikaupunkijoukkueelle maalein 3–2. Ottelun jälkeen seuran omistaja haukkui jokaisen pelaajan. Myöskään sarjapelit eivät sujuneet joukkueelta hyvin, vaan ongelmia oli heti alusta alkaen. Kauden päätteeksi Toulouse sijoittui sarjan kymmenenneksi. Rytkösen kausi oli tilastollisesti uran huonoin, sillä hän ei tehnyt kuudessatoista pelaamassa ottelussaan yhtään maalia. Kesällä seura pelasi harjoitusottelun MM-kisoihin valmistautunutta Brasilian jalkapallomaajoukkuetta vastaan. Ottelu päättyi 4–4-tasapeliin. Erityisen vaikutuksen Rytköseen teki nuori Pelé, joka teki joukkueelleen kaksi maalia.Päävalmentaja Bigot jätti paikkansa ennen kautta 1958–1959 jälkeen, ja tilalle nousi seuran entinen tähtipelaaja René Pleimelding. Toulouse kohtasi cupin ensimmäisellä kierroksella Nîmesin. Rytkönen sanoi tehneensä ottelussa uransa komeimman maalin otettuaan pallon rinnalla haltuun ja lauottuaan pallon maaliin 20 metristä. Tuomari hylkäsi maalin, koska sanoi Rytkösen koskeneen palloon kädellään. Rytkönen protestoi tuomarin tulkintaa voimakkaasti ja sai punaisen kortin. Rytkönen oli jo poistunut kentältä, kun tuomari muutti punaisen kortin keltaiseksi. Tämä jäi myös hänen uransa ainoaksi varoitukseksi. Ottelu päättyi voittoon, mutta cup-tie katkesi puolivälierissä, joissa Sochaux-Montbéliard voitti Toulousen. Sarjassa seuran kausi oli edelliskautta vaikeampi ja se sijoittui lopulta neljänneksitoista. Rytkösen yhteispeli sujui hyvin kauden aikana takaisin hankitun Yngve Broddin kanssa, ja tästä osoituksena oli Rytkösen kolme maalia.Rytkösen viimeisellä kaudella joukkue pelasi edellistä kautta paremmin, ja se sijoittui sarjan kärkipäähän viidenneksi. Hän teki kauden aikana kolme maalia yhdeksässätoista ottelussa. Tässä vaiheessa hänen peliään haittasivat jo useat loukkaantumiset ja molempia reisiä vaivanneet revähdykset. Tästä huolimatta seura ja seuraomistaja halusivat pitää Rytkösen seurassa. Rytkönen päätti kuitenkin palata Suomeen. Hän pelasi seurassa vielä kesäkuussa 1960 jäähyväisottelun AC Milania vastaan. Ottelun alussa Rytkösen jalkapöytä murtui, mutta hän pelasi tästä huolimatta ottelun loppuun. Ottelu päättyi Milanin 2–0-voittoon.
Rytkösen vastaanotto Suomessa ei ollut lämmin, sillä häntä pidettiin luopiona ulkomaille siirtymisen takia. Suomessa KuPS lupasi hänelle pelipaikan, ja Rytkönen menikin seuran entisen puheenjohtajan puheille. Rytkönen ei kuitenkaan tiennyt, että KuPS oli aiemmin erottanut puheenjohtajansa, joka halusi kostaa seuralle Rytkösen kautta. Hän sanoikin Rytköselle, ettei häntä enää haluttu seuraan, ja kehotti menemään Valkeakosken Hakan ja Juuso Waldenin puheille. Waldenin ehdoton tahto oli saada Rytkönen seuraan, mutta hän ei itse ollut mukana solmimassa sopimusta, vaan sen hoiti hänen konttoripäällikkönsä. Rytkönen ei ollut tyytyväinen tarjottuun rivipelaajan sopimuksen ehtoihin, minkä takia neuvottelut keskeytyivät. Saatuaan tietää sopimuksen kariutumisesta Walden pyysi vielä Rytköstä takaisin seuraan, mutta Rytkönen oli jo matkalla Helsinkiin. Helsingin Jalkapalloklubi tarjosi Rytköselle asunnon, Olli Lyytikäisen järjestämän työn Apu-lehden hankintapäällikkönä ja pelaajavalmentaja-sopimuksen, jonka Rytkönen allekirjoitti.Rytkönen aloitti työt HJK:ssa kesken kauden elokuussa 1960. Tuolloin päämääräksi asetettiin Suomen-mestaruuden voittaminen viiden vuoden kuluessa. Hän pelasi ensimmäisen pelinsä elokuun lopulla Pallo-Poikia vastaan, mutta ei onnistunut maalinteossa. Kauden parhaan pelinsä hän pelasi syyskuussa HIFK:ta vastaan, kun hän teki hattutempun tasapeliin päättyneessä ottelussa. Pelit sujuivat joukkueelta huonohkosti, mutta HJK onnistui välttämään putoamisen yhden pisteen erolla. Seuran ongelmana olivat pelillisten esitysten lisäksi myös taloudellinen puoli.
Kausi 1961 sujui HJK:lta jo paremmin, mutta Rytkönen ei ollut tyytyväinen joukkueen peliin. Myöskään Rytkösen oma peli ei sujunut samaan tapaan kuin edelliskaudella, ja tuloksena olikin vain kaksi maalia seitsemässätoista ottelussa. Kauden lopullinen sijoitus oli kuudes sija. Seuraavalla kaudella HJK:n ikärakenne nousi entistä enemmän esiin, sillä joukkueessa oli liikaa vanhoja pelaajia. Tämän johdosta joukkue putosi Suomensarjaan.Seurassa aloitettiin putoamisen jälkeen neuvottelut tulevien kausien strategiasta ja Rytkönen ehdotti, että seuraan hankitaan lähiseuroista lupaavia pelaajia. Tähän aikaan värväämistä pidettiin brutaalina, mutta siitä huolimatta joukkueeseen hankittiin Rytkösen pyynnöstä Urho Örn, Stig Holmqvist ja Hannu Kankkonen. Tähtäimeksi asetettiin nopea nousu pääsarjaan. HJK:n kausi alkoi tappiolla ja tasapelillä, mutta tämän jälkeen seura voitti kaikki jäljellä olleet ottelut.Hyvä meno jatkui myös SM-sarjassa ja HJK:n pelejä seurasi myös ennätyssuuret yleisömäärät. Toukokuussa käydyssä HJK-Haka-ottelussa ylittyi ensimmäistä kertaa SM-sarjaottelussa kymmenentuhannen katsojan raja, kun ottelua seurasi 12 311 silmäparia. HJK hävisi kaudella kaksi ottelua, pelasi kuusi tasan ja voitti neljätoista. Seura voitti Suomen-mestaruuden.Seuraavalla kaudella joukkueeseen liittyi muun muassa Kai Pahlman, jonka pelityyli oli myös yleisöön vetoavaa. Tästä osoituksena olivat useat pelit, joissa rikottiin 10 000 katsojan raja. HJK pelasi kaudella 1965 ensimmäistä kertaa Euroopan cupissa, jossa se kohtasi ensimmäisellä kierroksella Manchester Unitedin. Ensimmäinen ottelu päättyi Helsingissä 2–3, mutta toisen ottelun HJK hävisi 0–6. Suomessa HJK voitti lopulta hopeaa.Kausi 1966 oli Rytkösen viimeinen varsinainen pelikausi seurassa, sillä hänellä alkoi olla jo ikää ja hän halusi keskittyä valmentamiseen. Hänen uransa viimeinen sarjaottelu oli tarkoitus olla Kuopiossa KuPSia vastaan. Ottelussa Rytkönen teki kaksi maalia ja johdatti joukkueensa 3–2-voittoon. Kaksi viikkoa tämän jälkeen Rytkönen pelasi kuitenkin vielä Mikkelin Palloilijoita vastaan. Tämä ottelu oli lopulta Rytkösen kauden toiseksi viimeinen ottelu. Kauden päätteeksi seura voitti edelliskauden tapaan hopeaa, mutta Suomen cupin finaalissa HJK voitti KTP:n maalein 6–1. Aulis Rytkönen oli 40-vuotias, kun hän pelasi kaudella 1969 vielä yhdessä SM-sarjan ottelussa. 7. syyskuuta 1969 Olympiastadionilla HJK voitti Porin Ässät 10-1; Rytkönen teki yhden maalin.
Kauden 1967 Rytkönen toimi ainoastaan joukkueen päävalmentajana. HJK sijoittui viidenneksi, mikä ei vastannut alkuperäisiä tavoitteita. Myös Suomen cupissa joukkue putosi toisella kierroksella Valkeakosken Koskenpojille. Osasyynä oli Rytkösen kokeilema uusi taktiikka, joka sotki HJK:n pelin. Kaudella 1968 HJK pelasi paremmin, kun se palasi vanhaan pelisysteemiin, ja joukkue voitti kauden päätteeksi pronssia. Samaan lopputulokseen päättyi myös kausi 1969. Samana kautena HJK:n johtoryhmä sai suostuteltua Rytkösen mukaan pelaamaan yhden sarjapelin Ässiä vastaan. Hän pelasi ensimmäisen puoliajan ja teki yhden maalin HJK:n 10–1-voittoon päättyneessä ottelussa.1970-luvulla HJK koki suuria muutoksia, sillä lajijaostojen välillä käytiin kamppailua rahoituksesta. Myöhemmin seura päätti keskittyä ainoastaan jalkapalloon. HJK ei onnistunut taistelemaan mestaruudesta Rytkösen viimeisinä valmentajavuosina, vaan sijoittui kaudella 1970 viidenneksi ja vuotta myöhemmin neljänneksi. Rytkönen jätti seuran yhdentoista valmennusvuoden jälkeen ja siirsi valmentajavastuun Raimo Kauppiselle.
Kaudella 1973 HJK:n naiset olivat edenneet Turussa pelattuun SM-loppusarjaan. Joukkueen päävalmentajan vaimo ei kuitenkaan halunnut miehensä lähtevän Turkuun, minkä takia Sarkkinen pyysi Rytköstä lähtemään mukaan. Viikon harjoittelun jälkeen HJK lähti lopputurnaukseen, jossa voitti jokaisen pelaamansa ottelun, ja varmisti Suomen mestaruuden. Samalla naisjalkapalloon kielteisesti suhtautunut Rytkönen näki naisten jalkapallon entistä myönteisemmässä valossa. Tämän takia Rytkönen suostui valmentamaan seuraa myös seuraavan kauden ajan. Joukkueessa pelasi myös hänen oma tyttärensä, Merja Rytkönen. Rytkönen toimi päävalmentajana lopulta kausien 1974 ja 1975 ajan. Molemmilla kausilla joukkue onnistui voittamaan Suomen-mestaruuden.
Rytkönen palasi HJK:n päävalmentajaksi kaudella 1975, mutta joukkue sijoittui mitalien ulkopuolelle kahdeksanneksi. Samana vuonna hän siirtyi maajoukkueen päävalmentajaksi. Jo keväällä hän oli toiminut Martti Kosman pyynnöstä maajoukkueen hyökkääjien valmentajana. Toukokuussa kärsityn Norja-tappion jälkeen päävalmentajana toiminut Kosma lähti maajoukkueesta, ja tämän jälkeen Palloliitto pyysi Rytköstä päävalmentajaksi. Pitkän harkinnan jälkeen hän suostui. HJK suostui järjestelyihin sillä ehdolla, että Rytkösen vastuulla olisivat lähinnä joukkueen nimeämiset ja maajoukkueen managerointiin liittyvät tehtävät vuoden loppuun asti. Maajoukkueen kakkosvalmentajaksi Rytkönen sai Gunnar Bomanin. Ensimmäisessä maaottelussa Suomi kohtasi EM-karsintaottelussa Italian häviten maalein 0–1. Vuoden lopulla Rytkösen annettiin jatkaa maajoukkueen päävalmentajana. Kaudella 1976 Rytkönen valmensi HJK:n pronssille, mutta seuraavalla kaudella joukkue oli vasta seitsemäs. Kausi oli pitkään jännittävä ja viimeisellä kierroksella HJK johti sarjakakkosta, Hakaa, kahden pisteen erolla. Viimeisellä kierroksella joukkueet kohtasivat toisensa. Ottelu oli pitkään Hakan johdossa, kunnes ottelun lopulla nuori Pasi Rautiainen tasoitti ottelun ja varmisti HJK:n mestaruuden. Kesän 1978 aikana Rytkönen luopui myös maajoukkueen valmentajuudesta joukkueen hävittyä 8–1 Kreikalle. Kaiken kaikkiaan Rytkönen toimi Suomen valmentajana kolmessakymmenessä ottelussa, joista maa voitti kahdeksan. Kausi 1979 oli Rytkösen viimeinen HJK:n päävalmentajana. Joukkue pääsi mestaruutensa ansiosta Euroopan cupiin, jossa se kohtasi Ajaxin. Kaksi ottelua päättyivät selviin tappioihin yhteismaalein 2–16. Suomessa HJK onnistui voittamaan pronssia.
Kaudet 1981–1982 Rytkönen toimi II-divisioonassa pelanneen Tikkurilan Palloseuran päävalmentajana. Hän piti valmentamista alemmilla sarjatasoilla mielenkiintoisena ja oli lähellä valmentaa seuran sarjanousuun. Kahden kauden saldoksi jäi lopulta molemmilla kerroilla sarjan kuudes sija.Kaudeksi 1984 Paavo Einiö onnistui houkuttelemaan Rytkösen takaisin HJK:n naisten päävalmentajaksi. Hän toimi päävalmentajana yhtäjaksoisesti viisi kautta, ja voitti joukkueensa kanssa neljä Suomen-mestaruutta. Ainoastaan kaudella 1985 HJK oli hopealla hävittyään finaalit KNF:lle. Rytkönen vetäytyi valmentamisesta vuoden 1988 jälkeen kahdeksi vuodeksi, mutta jatkoi HJK:n naisten päävalmentajana taas kauden 1991. Mestaruuteen päättyneen kauden jälkeen Rytkönen siirtyi sivuun kauteen 1995 asti, jolloin hän palasi joukkueeseen taas kahdeksi kaudeksi. Molemmilla kausilla HJK voitti naisten Suomen mestaruuden.
Rytkönen pelasi ensimmäisen pelinsä Suomen jalkapallomaajoukkueessa 19-vuotiaana. Maajoukkueen päävalmentajana toimi tuolloin Aatos Lehtonen, joka nosti Rytkösen mukaan PM-turnaukseen kuuluneeseen otteluun Tanskaa vastaan. Vaikka Rytkönen oli tyytyväinen omaan peliinsä, päättyi ottelu Suomen 0–3-tappioon. Ensimmäisen maajoukkuemaalin hän teki kaksi kuukautta myöhemmin Ruotsia vastaan. Vuotta myöhemmin Rytkönen teki yhden maalin Tanskaa vastaan. Ottelu päättyi Suomen 2–0-voittoon, ja se oli samalla Suomen ensimmäinen A-maaotteluvoitto yli kymmeneen vuoteen.Vuonna 1950 Suomi kohtasi Rytkösen kanssa Jugoslavian, jota pidettiin epävirallisena Euroopan-mestarina, koska se oli onnistunut voittamaan edellisten MM-kisojen parhaaksi sijoittuneen eurooppalaisen maan, eli Ruotsin. Ottelu päättyi yllättäen Suomen 3–2-kotivoittoon. Rytkönen syötti ottelussa kaksi maalia.Rytkönen oli mukana myös vuoden 1952 olympialaisissa. Suomi lähti kisoihin suurin odotuksin, sillä se oli voittanut Norjan jalkapalloliiton järjestämän juhlaturnauksen. Finaalissa Suomi oli kaatanut muun muassa Ruotsin. Suomen avausvastustajaksi arvottiin Itävalta, minkä pelaajat kokivat hyvänä, sillä Itävaltaa ei pidetty suurena jalkapallomaana. Pelissä nähtiin Rytkösen pujottelumaali, joka lähti omalta rangaistusalueelta. Vaikka Suomi johti ottelua puoliajalla, päättyi ottelu Itävallan 4–3-voittoon. Samalla Suomi putosi jatkopeleistä.Rytkösen pelatessa ammattilaisena hän edusti Suomea ainoastaan kerran vuosina 1952–1960. Paluu maajoukkueeseen tapahtuikin vasta elokuussa 1960, jolloin jalkavammoista kärsineen Rytkösen johdolla Suomi hävisi Norjalle maalein 3–6. Vuonna 1962 maajoukkueen valmentajaksi siirtyi Olavi Laaksonen, joka alkoi nuorentaa maajoukkuetta. Viimeisen pelin maajoukkueessa Rytkönen pelasi kesäkuussa 1964, jolloin Suomi hävisi Saksalle 1–4. Kaiken kaikkiaan Rytkönen edusti Suomea 37 kertaa vuosina 1948–1964 ja teki otteluissa seitsemän maalia.
Rytkönen oli tekninen pelaaja, ei niinkään voimapelaaja. Rytkösen mukaan hän pelasi mieluiten välihyökkääjän paikalla, mutta uransa aikana hän kävi pelaamassa kaikkia hyökkääjän rooleja. Toulousessa hän pelasi usein vasempana välihyökkääjänä. Ranskassa Rytköstä kutsuttiin lempinimellä Monsieur Magic hänen hyvän tekniikkansa ja mielikuvituksellisen pelitapansa ansiosta.Rytkönen arvosti taitavia syöttelijöitä ja piti syöttelyä maalintekoa tärkeämpänä. Hänen mottonsa olikin, että ”hyvä pelaaja saa vierustoverin loistamaan”. Samalla hän kuitenkin korosti yksilöiden ratkaisuja ja muistutti, että jokaista pelaajaa tulee kehittää yksilöllisesti.Rytkönen sovelsi valmennuksessaan oppeja, joita hän oli oppinut ammattilaisvuosinaan Ranskassa. Valmentajana hän edusti hyökkäysvoittoista pelitapaa, joka viihdyttäisi myös yleisöä. Taktisesti Rytkönen toi HJK:n peliin paljon uusia, vielä 1950-luvulla tuntemattomia elementtejä. Hän paransi pelaajien taktista yhteistyötä ja otti käyttöön koko kentän prässäämisen ja kierrot.HJK:n harjoittelu ammattimaistui Rytkösen johdolla. Hän toi entistä enemmän lihaskuntoon liittyviä harjoitteita, joita Suomessa ei aikanaan tehty samassa mittakaavassa. Harjoitteissa ei käytetty esimerkiksi ollenkaan puntteja. Rytkösen mukaan pelitempo oli Suomessa alhaisempi mannermaisiin peleihin verrattuna, ja tästä syystä hän panosti erityisesti nopeuteen liittyviin harjoitteisiin. Rytkönen harjoitutti myös erikoistilanteita paljon aiempaa enemmän ja systemaattisemmin. Harjoitusten päätteeksi ei enää vain pelailtu huvikseen, vaan hän ohjasi jatkuvasti peliä ja keskeytti sen usein antaakseen pelaajille palautetta.
Rytkönen syntyi Karttulan Syvänniemellä, mutta muutti kuusivuotiaana Kuopioon. Rytkösen perheeseen kuuluivat Taavetti-isä, Hilda-äiti ja sisko Maire. Rytkösen ollessa kaksivuotias perhe joutui muuttamaan kotoa, koska Rytkösen isä oli taannut ystävänsä konkurssiin menneen yrityksen. Hänen isänsä arvosti työläisten arvoja eikä siksi halunnut päästää poikaansa KuPSiin. Palattuaan Suomeen ulkomaitten peliuransa jälkeen vuonna 1962 Rytkönen opiskeli Myynti- ja Mainoskoulussa mainoshoitajaksi ja valmistui oppilaitoksesta kolme vuotta myöhemmin. Hän oli töissä A-lehdessä 35 vuotta ja jäi eläkkeelle vuoden 1995 lopulla.Rytkönen tapasi vaimonsa Annelin vuonna 1945, ja pari meni naimisiin viisi vuotta myöhemmin. Rytkösellä on neljä lasta: kuusi maaottelua pelannut ja seitsemän Suomen-mestaruutta voittanut Merja Laine sekä neljä Suomen mestaruutta HJK:n naisissa voittanut Tiina Rytkönen-Junnila. Kahdesta muusta tyttärestä, Tuija ja Minna Rytkösestä, ei tullut pääsarjapalloilijoita.Maajoukkueessa Rytkösen hyvä ystävä oli Åke Lindman, joka oli myös hetken aikaa Rytkösen vakituinen kämppäkaveri. Toulousessa Rytkönen ystävystyi hyvin Richard Boucher’n kanssa.Toukokuussa 2010 Kuopion kaupunginhallitus hyväksyi valtuutettujen aloitteen, jonka mukaan Rytköselle nimettäisiin oma katu Kuopiosta. Osa Kaartokadusta, jonka varrella sijaitsee Kuopion keskuskenttä, nimettiin Aulis Rytkösen kaduksi. Kesäkuun 2010 aikana ehdotus hyväksyttiin myös valtuustossa ja katuosuus avattiin 12. syyskuuta.Erkki Alajan kirjoittama elämäkerta Monsieur Magic – Aulis Rytkönen julkaistiin vuonna 2009. Kirja sai kunniamaininnan Vuoden urheilukirja -kilpailussa vuonna 2009.Rytkönen kuoli 16. huhtikuuta 2014 Jorvin sairaalassa.
Alaja, Erkki: Monsieur Magic – Aulis Rytkönen.   Helsinki: Teos, 2009. ISBN 978-951-851-185-7.    
Vuorinen, Juha & Kasila, Markku: Pelimiehet. Suomen jalkapallon pelaajatilastot 1930–2006.    Suomen urheilumuseosäätiö, 2007. ISBN 978-952-99075-9-5.    
Aalto, Seppo ym.: Tähtien Tarina.    Helsingin Jalkapalloklubi, 2007. ISBN 978-952-92-2062-5.
Timo Soukola: Rytkönen, Aulis (1929 – 2014) Kansallisbiografia-verkkojulkaisu (maksullinen).  4.7.2006. Helsinki:  Suomalaisen Kirjallisuuden Seura.
Lucius Domitius Aurelianus (9. syyskuuta 214 tai 215 – syyskuu tai lokakuu 275) oli Rooman keisari vuosina 270–275. Aurelianus oli useiden muiden ajan keisareiden tavoin illyrialaista syntyperää ja kotoisin vaatimattomista oloista. Hän nousi keisari Claudius Gothicuksen suosioon ja toimi ratsuväen komentajana. Kun Claudius kuoli vuonna 270, Tonavan armeija huusi Aurelianuksen keisariksi. Kun Aurelianus oli ensin kukistanut kilpailijansa Quintilluksen, hänestä tuli valtakunnan kiistaton hallitsija. Hän oli sotilaiden keskuudessa suosittu ja kyvykäs sotilaskeisari, joka onnistui yhdistämään hajonneen valtakunnan ja rauhoittamaan sitä vuosikausien sisällissotien ja kaaoksen jälkeen. Hän kukisti germaanit ja gootit useaan otteeseen ja pysäytti näiden hyökkäykset Rooman alueille. Hän myös uudisti Rooman hallintoa, otti Sol Invictus -jumalan Rooman pääjumalaksi ja rakennutti suojamuureja Italian kaupunkien ympärille, muun muassa Rooman kaupungin suojaksi kuuluisan Aurelianuksen muurin. Hänen omat sotilaansa murhasivat hänet Traakiassa vuonna 275.
Aurelianus syntyi 9. syyskuuta vuonna 214 tai 215. Hänen syntymäpaikastaan ei ole päästy täyteen varmuuteen, sillä antiikin lähteet antavat ristiriitaista tietoa. Eutropius kertoo hänen syntyneen Dacia Ripensiksen provinssissa, keisarien elämäkerta Historia Augustan mukaan hän oli kotoisin joko Moesiasta, Dacia Ripensiksestä tai Sirmiumin kaupungista Ala-Pannoniassa nykyisen Serbian alueella. Aurelius Victor taas kertoo, että hän syntyi Daakiassa tai Moesiassa. Todennäköisesti hän kuitenkin syntyi Sirmiumissa. Aurelianus oli kotoisin vaatimattomista oloista. Hänen isänsä oli Aurelius-nimisen senaattorin työläinen, ja hänen äitinsä sanottiin olleen kylänsä Sol-jumalan temppelin papitar. Tosin jälkimmäinen saattaa olla puhdasta Historia Augustan keksimää sepitettä, sillä myöhemmin Aurelianus otti samaisen jumalan Rooman pääjumalaksi.Kuten monet muut alueen nuoret miehet, Aurelianuskin liittyi armeijaan ja aloitti uran tavallisena sotilaana. Hän oli tällöin todennäköisesti noin 20-vuotias. Aurelianuksen urasta ennen vuotta 268 ei ole paljonkaan varmaa tietoa, mutta hän oli pätevä sotilas ja kohosi urallaan nopeasti. Hänen sanottiin tappaneen eräässä taistelussa 48 germaania, mikä lienee kuitenkin liioittelua.
Myöhään kesällä 267 gootit hyökkäsivät suurena joukkona Balkanille ja Vähään-Aasiaan. Kun keisari Gallienus kuuli tästä, hän marssi heti kohtaamaan vihollisensa. Hän jätti kenraali Aureoluksen vartioimaan Italiaa, mutta otti muut vanhemmat upseerinsa mukaan. Näiden joukossa oli varmasti myös noin 50-vuotias Aurelianus.Roomalaiset onnistuivat lyömään gootit seuraavana vuonna, mutta sillä aikaa Aureolus julistautui Italiassa keisariksi. Gallienus jätti kenraali Marcianuksen Tonavalle ja lähti itse suuren sotajoukon kanssa kukistamaan Aureolusta. Gallienuksen joukot voittivat ensimmäisen taistelun Pons Aureoluksessa, ja Aureolus joutui perääntymään Mediolanumiin, joka piiritettiin. Kun piiritys jatkui, monet Gallienuksen upseerit alkoivat tulla tyytymättömiksi keisariin.Pretoriaaniprefekti Aurelius Heraclianus, Aurelianus, Marcus Aurelius Claudius sekä monet muut suunnittelivat Gallienuksen salamurhaamista. Zosimos kertoo, että kun keisari oli ilta-aterialla teltassaan, dalmatialaisten ratsuväkijoukkojen komentaja Cecropius juoksi telttaan kertomaan Gallienukselle, että vihollisen joukot olivat hyökkäämässä. Gallienus ryntäsi nopeasti ulos ilman henkivartijoitaan, jolloin Cecropius surmasi hänet. Salaliittolaiset julistivat nyt Claudiuksen keisariksi. Tämä lienee tapahtunut syyskuun alussa vuonna 268.
Myöhemmin Claudius julistutti Gallienuksen senaatilla jumalaksi ja hänen murhansa rikolliseksi teoksi. Cecropius luultavasti teloitettiin, tai hän teki itsemurhan. Myös Heraclianus kuoli epäselvissä oloissa, mutta Claudius säästi Aurelianuksen, johon hän luotti. Sotilaiden keskuudessa suosittu Aurelianus saattoi myös helpottaa Claudiuksen tietä valtaan. Aurelianus sai Cecropiuksen paikan dalmatialaisen ratsuväen komentajana, ja myöhemmin hänet ylennettiin koko Rooman ratsuväen johtoon (dux equitum). Aurelianuksesta tuli keisarin oikea käsi.Aurelianus matkasi Claudiuksen mukana vuonna 269 Pohjois-Italiaan sotimaan alemanneja ja juthungeja vastaan, jotka olivat ylittäneet Alpit ja hyökänneet Rooman alueille. Roomalaiset löivät germaanit alkuvuonna 269 Gardajärvellä. Aurelianuksen ratsuväellä oli varmasti merkittävässä osuus taistelussa.Heti voiton jälkeen seurasi kuitenkin lisää vastoinkäymisiä; gootit olivat herulien johdolla päättäneet hyökätä Balkanilla Tonavan yli Moesiaan, Traakiaan ja Kreikkaan. Claudius lähetti Aurelianuksen johtaman sotajoukon karkottamaan gootit Balkanilta. Keisari itse jäi vielä Pohjois-Italiaan, sillä germaaneja ei ollut vielä täysin kukistettu ja samaan aikaan Gallian keisarikunnassa oli alkanut Ulpius Laelianuksen johdolla kapina keisari Postumusta vastaan. Claudius suunnitteli luultavasti hyökkäävänsä pääarmeijan kanssa Galliaan ja valtaavansa Postumuksen hallitsemat alueet takaisin Rooman haltuun. Claudius kuitenkin totesi myöhemmin, että goottien uhka oli paljon vakavampi, ja marssi armeijansa kanssa auttamaan Aurelianusta.Roomalaiset voittivat lopulta gootit kesällä 270, ja Claudius otti voitostaan arvonimen Gothicus Maximus (suom. suuri goottien voittaja). Myös Aurelianus oli kunnostautunut taisteluissa ja pelastanut kerran uhkaavan tilanteen ratsuväkensä avulla.
Claudius oli kuitenkin sairastunut sodan aikana kulkutautiin, ja hän kuoli elokuussa Sirmiumissa. Kuultuaan tästä hänen veljensä Quintillus julistautui saman tien keisariksi ja sai myös senaatin hyväksynnän. Mutta samoihin aikoihin syyskuussa Tonavan raja-alueen joukot julistivat Balkanilla Aurelianuksen keisariksi. Hän lähti armeijansa kanssa kohti Italiaa. Quintillus kokosi armeijansa Aquileiassa ja valmistautui torjumaan Aurelianuksen joukkojen hyökkäyksen. Quintilluksen sotilaista ei kuitenkaan ollut vastusta taisteluiden karaisemalle Tonavan armeijalle. Lisäksi Aurelianus oli sotilaskomentajana kokeneempi ja suosittu sotilaiden keskuudessa, ja hänellä oli lukuisia tukijoita. Aurelianuksen joukkojen lähestyessä Aquileiaa Quintillus luultavasti tajusi, ettei mitään ollut tehtävissä. Hän kuoli epäselvissä oloissa joko oman käden kautta tai omien sotilaiden murhaamana. Marraskuussa Aurelianus vastaanotti senaatin lähetystön Ravennassa. Lähettiläät tervehtivät Aurelianusta ja vahvistivat tämän keisariuden. Uusi keisari lyötätti ensitöikseen kolikoita edesmenneen Claudiuksen kunniaksi, mahdollisesti yhdistääkseen itsensä suosittuun keisariin. Toinen syy saattoi olla se, että Aurelianus halusi vähätellä Quintillusta ja tämän lyhyttä hallintokautta. Myöhemmin Aurelianus väitti, että Claudius oli kuolinvuoteellaan nimittänyt hänet seuraajakseen, mutta se saattaa olla Aurelianuksen omaa propagandaa.Aurelianuksen tullessa keisariksi tilanne Roomassa oli heikko. Valtakunta oli hiljattain hajonnut kolmeen osaan. Idässä Palmyran valtakunta oli Septimius Odaenathuksen ja kuningatar Zenobian johdolla irtautunut edeltäneinä vuosina Roomasta ja vallannut laajoja alueita Vähästä-Aasiasta, Syyriasta ja Egyptistä. Lännessä taas Gallian keisarikunta, joka oli irtautunut vuoden 260 tienoilla, hallitsi Galliaa, Germaniaa ja Britanniaa. Myös gootit ja germaanit uhkasivat toistuvasti Rooman Tonavan provinsseja.
Aurelianuksen armeijan marssittua Italiaan Tonavan alue jäi puolustamatta. Suuri vandaalien germaaniheimon armeija ylitti Tonavan ja hyökkäsi Pannoniaan lähellä Aquincumia. Kuullessaan tästä Aurelianus marssitti armeijansa Aquileiaan ja alkoi organisoida joukkojaan ja huoltoa. Tämän jälkeen roomalaiset marssivat Italiasta Pannoniaan, jonne he saapuivat vuoden lopussa. Aurelianus asetti päämajan Sisciaan, jossa hän myös otti vastaan konsulinviran tammikuussa 271. Tämä oli epätavallista, sillä yleensä keisari teki näin Roomassa. Aurelianus taas ei ollut keisariksi tultuaan käynytkään pääkaupungissa. Hänen konsulikumppaninaan toimi arvostettu senaattori Pomponius Bassus.Sillä aikaa vandaalit olivat ryöstelleet maaseutua ja kyliä, mutta talven takia ruokaa oli niukasti. Aurelianus tiesi, ettei germaaniheimoilla ollut tarvittavia taitoja ja varusteita piirityksiin, joten hän käski viedä kaiken omaisuuden ja ruoan turvaan linnoitettuihin kaupunkeihin. Kun Aurelianus katsoi, että hänen joukkonsa olivat valmiit ja huoltolinjat kunnossa, hän eteni vandaaleja vastaan.Sotaretkestä tuli pitkä ja vaikea. Roomalaisten ei onnistunut saada ratkaisevaa voittoa vandaaleista, mutta lopulta germaanit saatiin pysäytettyä niin, että nämä pyysivät rauhaa keisarilta. Aurelianus vaati germaaneja luovuttamaan sotavangit ja antamaan 2 000 ratsumiestä Rooman armeijaan. Lisäksi heidän täytyi rajoittaa kauppareittejään ja antaa roomalaisten vahtia niitä. Vastapalvelukseksi vandaalit saivat ruokatarvikkeita ja heidän annettiin mennä Tonavan yli pohjoiseen kotiseuduilleen. Jotkin pienet germaanijoukot jatkoivat kuitenkin ryöstelemistä, mutta ne kukistettiin pian.
Aurelianus ei kuitenkaan ehtinyt juhlia voittoaan, kun hän kuuli vieläkin vakavammasta invaasiosta. Suuri juthungien germaaniheimoon kuulunut armeija oli käyttänyt hyväkseen roomalaisten kiireitä Pannoniassa ja hyökännyt Tonavan yli Noricumin provinssiin. Se oli jatkanut länteen Raetiaan ryöstellen ja kylväen tuhoa aina Bodenjärvelle asti. Tämän jälkeen juthungit kääntyivät etelään kohti Alppeja ja Italiaa. Jo kolmatta kertaa yhdentoista vuoden aikana germaanien armeija oli Italian maaperällä ja uhkasi valtakunnan sydäntä.Aurelianus kokosi heti pääarmeijansa ja marssitti sen nopeasti kohti Italiaa. Hän jätti vain pienempiä osastoja Pannoniaan valvomaan vandaalien vetäytymistä. Kun Aurelianus pääsi Mediolanumin lähettyville, hän huomasi, että germaanit olivat suunnanneet kaakkoon ja ryöstäneet Placentian kaupungin. Aurelianus lähetti germaaneille viestin, jossa hän käski heitä antautumaan roomalaisille. Juthungit kuitenkin vastasivat olevansa vapaita ihmisiä, ja jos Aurelianus halusi taistella, he näyttäisivät hänelle, miten vapaat miehet taistelevat. Juthungit jatkoivat marssiaan syvemmälle Italiaan. Aurelianuksen armeijalla ei ollut aikaa levätä, joten sotilaat olivat väsyneitä pitkästä marssista. Väsymys kostautui, kun roomalaiset joutuivat germaanien väijytykseen metsäisessä maastossa Placentian lähettyvillä kärsien suuria tappioita. Tappio oli nöyryyttävä ja vakava takaisku Aurelianukselle, ja germaanit pystyivät nyt etenemään Via Aemiliaa pitkin kohti valtakunnan pääkaupunkia Roomaa.Kun uutiset roomalaisten tappiosta Placentiassa kantautuivat Roomaan asti, kaupungissa puhkesi paniikki. Roomalaisilla ei ollut käytännössä mitään joukkoja pääkaupungin turvaksi, ja kaupunki oli jo kauan sitten kasvanut vanhojen muuriensa ulkopuolelle. Aikaisemmin roomalaiset olivat luottaneet siihen, että ulkoiset uhat pystyttiin torjumaan kaukana Roomasta.Aurelianus kokosi nopeasti armeijansa uudelleen ja lähti germaanien perään. Hän sai lopulta heidät kiinni Metaurusjoen varrella lähellä Fanum Fortunaen rannikkokaupunkia ja löi germaanit seuranneessa taistelussa. Eräässä taistelun vaiheessa suuri joukko germaanisotureita jäi loukkuun roomalaisten ja joen väliin, ja osa hukkui. Voiton kunniaksi pystytettiin taistelupaikan pohjoispuolelle Pisaurumiin myöhemmin muistomerkki.Taistelun jälkeen juthungit pyysivät rauhaa ja lupaa päästä rauhassa takaisin Tonavan pohjoispuolelle. Vaikka germaanit hävisivät taistelun, heidän armeijansa oli yhä suuri ja varteenotettava vastus roomalaisille. Neuvottelut eivät kuitenkaan sujuneet, ja kreikkalainen historioitsija Deksippos kertoo germaanien kerskailleen, miten olivat vähällä onnistua tunkeutumaan Roomaan asti. Aurelianukseen se ei ollut tehnyt vaikutusta, mutta hän tiesi, ettei voinut antaa heidän marssia rauhassa Italian läpi. Vaikka tarina ei ole täysin uskottava, se antaa tapahtumista viitteitä. Aurelianus ei hyväksynyt germaanien ehtoja ja lähetti heidän lähetystönsä pois.Juthungien eteneminen oli kuitenkin pysäytetty, eikä heillä ollut muuta vaihtoehtoa kuin kääntyä takaisin samaa tietä, jota olivat tulleet. Roomalaiset seurasivat tiukasti kannoilla etsien sopivaa tilaisuutta hyökätä. Tilaisuus tuli lähellä Ticinumin kaupunkia, missä germaanit joutuivat Aurelianuksen joukkojen väijytykseen. Tällä kertaa voitto oli ratkaiseva, ja germaanit kärsivät suuria tappioita. Jotkut harvat selviytyneet muodostivat pienempiä osastoja ja jatkoivat taistelua, mutta heidätkin kukistettiin pian. Aurelianus pystyi vihdoin matkaamaan Roomaan, missä hän otti voittonsa kunniaksi arvonimen Germanicus Maximus (suom. suuri germaanien voittaja).
Germaanien hyökkäyksien aiheuttama sekasorto sai aikaan useita kapinoita. Aurelianuksen Placentiassa kärsimän tappion jälkeen Septimius- tai Septiminus-niminen mies julistautui keisariksi Dalmatiassa. Hän oli ehkä alueen maaherra, mutta hänen omat joukkonsa surmasivat hänet pian, mahdollisesti Ticinumin taistelun jälkeen. Samoihin aikoihin Urbanus-niminen henkilö julistautui myös keisariksi, mutta hänetkin surmattiin pian. Myös Domitianus julistautui keisariksi Gallian keisarikunnan alueella. Hän oli yksi Gallienuksen entisistä kenraaleista. Hänen valtakautensa kesti vain muutamia päiviä, mutta sinä aikana hän kuitenkin ehti lyöttää joitakin kolikoita. Näistä usurpaattoreista ei tiedetä paljoakaan, ja Urbanus saattaa olla täysin keksitty henkilö.Ehkä vakavinta kapinaa johti rahapajan päällikkönä (rationalis) toiminut Felicissimus. Hänen johdollaan rahapajat varastivat osan kolikoihin tarkoitetusta hopeasta, jolloin jo ennestään huonolaatuisten kolikoiden laatu heikkeni. Syy tähän saattoi olla virkamiesten korruptoituneisuus. Asia huomattiin, kun ensimmäiset kolikot, jotka oli tarkoitettu kunnioittamaan jumalaksi julistettua keisari Claudiusta, olivat äärimmäisen huonolaatuisia jopa sen ajan mittapuulla. Kun Felicissimus aiottiin vetää asiasta vastuuseen, hän aloitti kapinan rahapajan työntekijöiden avulla. Ilmeisesti Felicissimus kuoli kuitenkin pian kapinan alettua, tai hänet saatettiin teloittaa. Tapahtumat käynnistivät väkivaltaiset mellakat, kun eräät Aurelianusta vastustavat ja Felicissimusta sekä edellistä keisaria Quintillusta kannattaneet senaattorit ja ritarisäädyn edustajat yllyttivät rahapajan työntekijöitä ja kansalaisia kapinaan. Kapinahaluja lisäsi palmyralaisten hyökkäys Egyptiin. Se oli katkaissut viljantuonnin Roomaan, joka oli erittäin riippuvainen ulkopuolisesta viljasta. Lisäksi germaanien hyökkäykset vain lisäsivät pelkoa. Kapina päättyi lopulta Caelius-kukkulalla käytyyn mellakoitsijoiden ja Rooman kaupunkikohorttien (Cohortes urbanae) väliseen veriseen taisteluun. Erään lähteen mukaan taistelussa kuoli noin 7 000 henkeä, mutta tämä on epävarmaa. Järjestyksen palauttamisen jälkeen Aurelianus teloitutti useita mukana olleita senaattoreja. Lähteiden mukaan Felicissimus ei kuitenkaan julistautunut keisariksi. Felicissimuksen kapina tapahtui ehkä vuonna 271, mutta se on myös ajoitettu vuoteen 274.
Edellisten keisarien voitot gooteista olivat olleet vain tilapäisiä, ja gootit pysyivät yhä vakavana uhkana roomalaisille. Aurelianuksen vaikeudet Italiassa olivat rohkaisseet gootteja vyörymään taas Tonavan yli Moesiaan ja Traakiaan, ja kesällä 271 Aurelianus joutui lähtemään sotaan gootteja vastaan. Hän onnistui kuitenkin voittamaan ja ajamaan heidät Tonavan yli pohjoiseen. Aurelianuksen armeija seurasi gootteja ja aiheutti näille raskaita tappioita. Roomalaiset muun muassa surmasivat goottien kuninkaan Cannabasin (tai Cannabaudesin) sekä ryöstivät ja tuhosivat useita goottien kyliä. He saivat myös vangiksi useita goottinaisia sekä kuninkaan sotavaunut, jotka Aurelianuksen sanottiin laittaneen näytteille triumfissaan vuosia myöhemmin. Tästä voitostaan hän otti vastaan arvonimet Gothicus Maximus (suom. suuri goottien voittaja) ja Dacicus Maximus (suom. suuri daakialaisten voittaja).Aurelianuksen voitto gooteista oli myös vakauttanut ainakin tilapäisesti Tonavan raja-alueen ja nostanut joukkojen moraalia. Tilanne keisari Trajanuksen 170 vuotta aiemmin valloittamassa Daakian provinssissa oli kuitenkin hatara. Aluetta pystyttiin vain vaivoin puolustamaan, ja germaanit ja gootit pystyivät kulkemaan sen läpi miten halusivat. Gallienus oli vuosia sitten vetänyt joukot osittain pois Daakiasta, ja Aurelianus päätti luopua provinssista kokonaan. Hän oli jo aiemmin suunnitellut hyökkäystä kuningatar Zenobian johtamaa Palmyraa vastaan ja tiesi, että tarvitsi kaikki mahdolliset voimavarat lyödäkseen palmyralaiset. Daakian provinssi taas teki ikävän mutkan pohjoiseen ja söi pahasti alueen voimavaroja, joita Aurelianus ei voinut tuhlata. Ninpä hän käski evakuoimaan kaikki Daakiassa vielä olevat joukot ja roomalaiset siirtolaiset Tonavan taakse. Siirtolaiset hän asutti vasta perustettuun Dacia Ripensiksen provinssiin Tonavan ja Daakian eteläpuolelle. Daakiasta vetäytyminen tapahtui luultavasti vuonna 271, mutta myös vuodet 272 ja 273 ovat mahdollisia ajankohtia.
Vaikka ruoanjakelu oli kapinan jälkeen palautunut normaaliksi, viljatoimitukset Egyptistä Roomaan olivat kuitenkin vielä uhattuja. Aurelianus päättikin lähteä seuraavaksi kukistamaan Palmyraa, jota hallitsi kuningatar Zenobia poikansa Vaballathuksen nimissä.Loppuvuodesta 271 Aurelianus alkoi valmistella Palmyran sotaretkeä. Hänen armeijansa oli 200-luvun suurimpia. Siihen kuului muun muassa dalmatialaista ja mauritanialaista ratsuväkeä sekä legioonalaisia ja auxilia-joukkoja, jotka oli otettu Tonavan raja-alueilta, Moesiasta, Pannoniasta, Raetiasta ja Noricumista. Tämän lisäksi armeijaan kuului myös vexillationes-joukkoja, jotka olivat luultavasti osallistuneet jo aiempiin Aurelianuksen käymiin sotiin. Hän perusti myös kaksi uutta legioonaa, legio I Illyricorumin ja legio IIII Martian. Perustamisajankohta oli todennäköisesti ennen Palmyran sotaretkeä tai heti sen jälkeen vuonna 272 tai 273.Sotaretkellä oli kaksi päätavoitetta. Ensinnäkin roomalaisten piti vallata ja turvata rikkaat Vähän-Aasian ja Egyptin provinssit sekä mahdollisuuksien mukaan valloittaa Syyria ja Antiokia. Toiseksi Zenobian ja Palmyran aiheuttama uhka piti poistaa kokonaan.
Sotaretken ajoitus on jokseenkin epävarma. Erään teorian mukaan Aurelianus olisi aloittanut sotaretken jo vuonna 271, ja toisen mukaan Palmyra olisi vallattu jo samana vuonna. Useat tutkijat kuitenkin ovat sitä mieltä, että sotaretki käytiin kesällä 272.Aurelianus tiesi, että Syyrian valtaus tulisi olemaan vaikeaa, ja Egypti olisi senkin jälkeen vielä kaukana. Turvatakseen provinssin mahdollisimman nopeasti ja avatakseen toisen rintaman hän päätti siksi lähettää laivastonsa valtaamaan Egyptiä palmyralaisilta. Historia Augusta kertoo, että Aurelianus nimitti laivaston komentoon luotetun kenraalinsa, tulevan keisarin Marcus Aurelius Probuksen. Vaikka Historia Augustan luotettavuus onkin kyseenalainen, ei ole mitään syytä, miksi Aurelianus ei olisi antanut tärkeää tehtävää kenraalilleen.Aurelianus ylitti armeijansa kanssa Bosporinsalmen keväällä 272 ja saapui Khalkedoniin. Heidän edetessään Bithyniaan sen asukkaat, jotka olivat onnistuneesti vastustaneet palmyralaisten valloitusyrityksiä, toivottivat roomalaiset tervetulleeksi. Samoin tapahtui myös Galatian pääkaupungissa Ankyrassa, mutta kun Aurelianus saapui Tyanan kaupunkiin, sen asukkaat sulkivat porttinsa roomalaisilta. Aurelianus suuttui ja julisti, että vallattuaan kaupungin hän ei jättäisi koiraakaan henkiin. Piiritys kesti jonkin aikaa, kunnes kaupungin asukas Heraclammon näytti roomalaisille kaupungin heikon kohdan. Pian Tyana antautui, mutta Aurelianus päätti kuitenkin säästää kaupunkilaiset. Hän halusi esiintyä vapauttajana eikä valloittajana, jolloin muutkin kaupungit saattaisivat antautua. Hänen sotilaansa kuitenkin närkästyivät ja muistuttivat keisaria tämän aiemmasta julistuksesta. Aurelianus käski sotilaitaan tappamaan sitten kaikki koirat kaupungista. Myöhemmin Aurelianus antoi myös teloittaa Heraclammonin perustellen päätöstään sillä, että tämä oli jo kerran pettänyt kansansa, eikä mikään estäisi häntä tekemästä tekoaan uudestaan.Erään toisen ja kuuluisamman tarinan mukaan tyanalainen filosofi Apollonios ilmestyi Aurelianukselle unessa ja sanoi hänelle:
»Aurelianus, jos haluat hallita, pidättäydy viattomien verestä! Aurelianus, jos haluat valloittaa, ole armollinen!» 
Apolloniosta ihaillut Aurelianus päätti tällöin säästää Tyanan.Tyanan valtauksen jälkeen Aurelianuksen armeija lepäsi kaupungissa hetken, ennen kuin lähti marssimaan kohti kaakossa sijaitsevia Kilikian portteja, joiden kautta pääsi Anatolian tasangolta Taurusvuorten läpi Kilikian rannikolle ja Syyriaan. Hänen suunnitelmansa onnistui, ja Kilikian kaupungit antautuivat Aurelianukselle taisteluitta.Myös Probus oli onnistunut Egyptin valtaamisessa. Palmyralaisten varuskunta provinssissa ei ollut erityisen vahva, joten roomalaiset onnistuivat valtaamaan ja turvaamaan sen kesäkuun 272 loppuun mennessä.
Pääartikkelit: Immaen taistelu, Emesan taisteluKuningatar Zenobia ja hänen kenraalinsa Zabdas päättivät välttää taistelua Vähässä-Aasiassa. Sen sijaan he vetivät joukkonsa lähelle Antiokiaa, jonka he tiesivät olevan yksi Aurelianuksen päätavoitteista Syyriassa. Roomalainen ratsuväki onnistui kuitenkin voittamaan raskaasti panssaroidun palmyralaisen ratsuväen Antiokian lähellä Immaessa. Vaikka palmyralaisilla oli yhä enemmän ratsuväkeä kuin roomalaisilla, Immaen taistelu oli sodan ratkaiseva vaihe. Zenobian oli pakko luopua Antiokiasta. Hän kuitenkin pelkäsi, että antiokialaiset kääntyisivät pian häntä vastaan. Zabdas etsi tällöin Aurelianuksen ikäisen miehen ja puki hänet Rooman keisarin tapaan. Tätä miestä sitten esiteltiin Antiokian kaduilla, jolloin asukkaat luulivat, että palmyralaiset olivat saaneet vangituksi Aurelianuksen. Juoni toimi, ja pimeän tullen Zenobia ja Zabdas lähtivät saattueen kanssa salaa kaupungista. Palmyralaisten armeija, joka oli asettunut kaupungin eteläpuolelle, sai käskyn lähteä etelään kohti Emesaa. Zenobia jätti lähelle Antiokiaa vain pienen varuskunnan. Roomalaiset kuitenkin kukistivat sen nopeasti.Kun antiokialaiset huomasivat palmyralaisten lähdön, monet joutuivat paniikkiin pelätessään roomalaisten kostoa. Jotkut pakenivat kaupungista. Sillä aikaa Aurelianus valmisteli hyökkäystä kaupunkiin aamulla. Hän suunnitteli luultavasti lähettävänsä ratsuväkensä kaupungin ympäri ja hyökkäävänsä sitten palmyralaisten asemiin. Aamun tullen roomalaiset kuitenkin huomasivat palmyralaisten poistuneen, joten Aurelianus marssi saman tien Antiokiaan, missä hänet toivotettiin tervetulleeksi. Kuten Tyanassa, Aurelianus armahti täälläkin kaupungin ja sen kansalaiset ja salli paenneiden palata kaupunkiin.Antiokian valtauksen jälkeen sotaretkeen tuli lyhyt tauko, sillä Aurelianuksen täytyi hoitaa kaupungissa hallinnollisia tehtäviä. Hän päätti myös odottaa vahvistuksia Tyanasta ja Eufrat-joen laaksosta sekä palestiinalaisia apujoukkoja, joilla oli aseinaan nuijat. Kun armeija oli valmis, Aurelianus eteni kohti etelää ja Apameiaa. Suurempaa vastarintaa ei ollut, sillä jokainen kaupunki ja kylä toivotti roomalaiset tervetulleiksi. Lopulta Aurelianus pääsi Emesan liepeille, missä Zenobia ja Zabdas olivat ryhmittäneet joukkonsa tasangolle. Seuranneessa taistelussa palmyralaisten raskas ratsuväki oli vähällä onnistua murtamaan roomalaisten linjat, mutta Aurelianuksen lähetettyä jalkaväkensä vihollista vastaan palmyralaisten armeija romahti ja kääntyi pakoon.Zenobia pakeni kenraaleineen Emesaan, jossa he kutsuivat koolle neuvoston keskustelemaan tilanteesta. He päättivät lopulta paeta armeijansa rippeiden kanssa Palmyraan ja jättää omaisuutensa Emesaan. Emesan asukkaat eivät tehneet vastarintaa, vaan avasivat kaupunkinsa portit Aurelianukselle.
Syyrian valtaamisen jälkeen roomalaiset suuntasivat kohti Palmyraa, jonne Zenobia ja hänen joukkonsa olivat linnoittautuneet. Oli keskikesä, ja helle oli varmasti tukahduttavaa marssiville joukoille, joita ahdistivat vielä Zenobialle yhä uskolliset paikalliset beduiiniheimot. Aurelianus tosin onnistui liittoutumaan joidenkin heimojen kanssa, jotka lupasivat toimittaa roomalaisille ruokaa ja vettä.Kun roomalaiset pääsivät Palmyran porteille ja alkoivat piirittää kaupunkia, Zenobia pysyi yhä luottavaisena. Hän uskoi ruoka- ja vesivarastojen riittävän pitkään, joten hän hylkäsi Aurelianuksen tarjoaman rauhansopimuksen. Tämän jälkeen roomalaiset hyökkäsivät muureja vastaan. He käyttivät muun muassa ballistoja, skorpioneja, onagereja ja muurinmurtajia. Eräässä piirityksen vaiheessa Aurelianuksen sanottiin haavoittuneen nuolesta. Toisen tarinan mukaan eräs palmyralainen sotilas huusi solvauksia keisarille kaupungin muureilta, jolloin eräs roomalaisten apujoukkoihin kuulunut persialainen sotilas tarjoutui ampumaan hänet jousellaan. Aurelianus antoi luvan, ja sotilas onnistuikin ampumaan palmyralaisen alas muurilta.Piiritys jatkui, ja palmyralaisten taistelutahto heikkeni koko ajan. Vakava isku tuli, kun heidän armenialaiset liittolaisensa loikkasivat roomalaisten puolelle. Zenobia tajusi, että ei voinut voittaa taistelua nykyisillä joukoilla. Ainoa vaihtoehto oli sassanidien Persia, mistä kuningatar toivoi saavansa apua. Eräänä yönä hän livahti kaupungista ja lähti ratsastamaan kamelilla itään kohti Persiaa. Aurelianus ehti kuitenkin saada asiasta vihiä ja lähetti ratsuväkiosaston Zenobian perään. Hänet saatiin kiinni Eufrat-joen varrella ja tuotiin Aurelianuksen luo. Kun palmyralaiset saivat tietää kuningattarensa jääneen vangiksi, he menettivät taistelutahtonsa ja antautuivat. Aurelianus osoitti samaa jalomielisyyttä kuin aiemminkin ja armahti kaupungin ja sen asukkaat.Zenobia ja hänen kenraalinsa sekä kuningattaren palveluksessa ollut kreikkalainen reettori ja filosofi Kassios Longinos kuitenkin vangittiin. Kuningattaren henki säästettiin, mutta Aurelianus teloitutti hänen kenraalinsa ja Longinoksen sekä Zenobian kannattajia. Aurelianus halusi säästää Zenobian, koska hän suunnitteli laittavansa kuningattaren esille triumfissaan Roomassa. Hänen kerrottiin nöyryyttäneen Zenobiaa laittamalla tämän ratsastamaan kamelilla Aurelianuksen voitonkulkueissa Syyrian ja Vähän-Aasian kaupungeissa. Keisarin oli myös palkittava sotilaitaan, jotta nämä eivät närkästyisi, joten hän käski viedä suuren osan Palmyran rikkauksista Roomaan. Aurelianus käski myös purkaa osan kaupungin muureista ja takavarikoi kaikki aseet. Kaupunkiin hän jätti luottomiehensä kenraali Marcellinuksen ja 600 jousimiehen suuruisen varuskunnan, joka oli Sandarionin komennossa.Ennen kuin Aurelianus lähti armeijansa kanssa takaisin länteen, hän luultavasti lähetti joitakin rangaistusretkikuntia persialaisia vastaan, mutta muuten sotatoimet olivat vähäisiä. Persialaiset solmivat pian rauhan Aurelianuksen kanssa. Viimein Aurelianus pääsi palaamaan Roomaan, missä hän otti vastaan arvonimet Palmyrenicus Maximus (suom. suuri palmyralaisten voittaja), Arabicus Maximus (suom. suuri arabien voittaja), Persicus Maximus (suom. suuri persialaisten voittaja) ja Restitutor Orbis (suom. maailmanjärjestyksen palauttaja).
Pian Aurelianus sai kuitenkin tiedon, että karpien germaaniheimo oli tunkeutunut Daakiaan ja edennyt sitten etelään Moesiaan ja Traakiaan ryöstäen maaseutua ja aiheuttaen hävitystä. Vaikka vuosi oli jo lopuillaan, Aurelianus päätti lähteä ajamaan hyökkääjiä pois Rooman alueilta. Sotaretkestä ei tiedetä mitään muuta kuin, että se oli menestyksekäs. Vuoden loppuun mennessä Carpit oli kukistettu, ja Aurelianus otti arvonimen Carpicus Maximus (suom. suuri carpien voittaja).Aurelianus ei ehtinyt juhlia voittoaan, kun hänelle tuli Marcellinukselta viesti. Tämä kertoi, että palmyralaiset olivat alkaneet kapinoida Apsaeuksen johdolla. He olivat tappaneet Palmyrassa sijaitsevat roomalaiset sotilaat ja julistaneet viisivuotiaan Antiochuksen keisariksi. Tämän sanottiin olleen Zenobian poika.Aurelianus kokosi heti armeijansa ja marssitti sen nopeasti takaisin Palmyraan, jonne hän saapui keväällä 273. Palmyralaiset eivät olleet valmistautuneita eivätkä osanneet odottaa roomalaisten palaavan niin nopeasti, joten Aurelianus pystyi kukistamaan kapinalliset helposti. Hän antoi ryöstää kaupungin tyhjäksi, jolloin monet sen rakennukset kärsivät mittavia vahinkoja. Loputkin rikkaudet, joita ei ollut ryöstetty edellisenä vuonna, vietiin pois. Lisäksi muurit purettiin nyt kokonaan, jotta Palmyra ei enää koskaan nousisi Roomaa vastaan. Apsaeuksen ja muiden kapinallisten kohtalosta ei ole tietoa, mutta todennäköisesti heidät teloitettiin. Yllättäen nuori Antiochus kuitenkin säästettiin. Aurelianus piti luultavasti häntä liian nuorena ja vähäpätöisenä ja käski karkottaa hänet kaupungista.
Heti Palmyran tuhon jälkeen puhkesi Aleksandriassa kuitenkin Firmuksen johtama kapina. Hän oli Seleukeiasta kotoisin oleva rikas kauppias ja Zenobian ystävä, joka yritti tukea palmyralaisia kapinallaan ja katkaista samalla viljan viennin Rooman. Firmuksen tavoitteet ovat epäselvät, mutta ilmeisesti hän ei julistautunut keisariksi. Aurelianus onnistui kukistamaan kapinan helposti ja teloitutti Firmuksen ja lukuisia muita kapinallisia. Tosin Firmuksen olemassaolosta ei ole päästy varmuuteen, joten hän saattaa olla täysin keksitty henkilö. Kaikki hänen nimeensä lyödyt kolikot ovat osoittautuneet väärennöksiksi.
Aurelianus palasi vuonna 274 Roomaan, jossa hän otti vastaan toisen konsulinvirkansa kuluvalle vuodelle. Tämän jälkeen hän aloitti Rooman rahauudistuksen ja Sol Invictus -temppelin rakennuttamisen Roomaan. Myös Aurelianuksen triumfia alettiin valmistella. Se sai kuitenkin odottaa vielä, sillä keisari suuntasi nyt katseensa Galliaan, jonka keisari oli tuolloin Tetricus I. Tetricus hallitsi yhdessä poikansa Tetricus II:n kanssa Britanniaa, Galliaa ja Germaniaa.Aurelianuksen armeija ylitti Alpit alkukesällä 274 ja eteni Grenobleen Gallia Narbonensiksen provinssiin, josta marssi jatkui Rhône- ja Saône-jokia myöten pohjoiseen. Lugdunumin valtauksen jälkeen Aurelianus eteni Marne-jokea pitkin pohjoiseen ja kohtasi Tetricuksen armeijan lähellä Châlonsia. Taistelu oli rajua, mutta lopulta Aurelianuksen ja hänen armeijansa kokemus ratkaisi taistelun heidän edukseen. Joidenkin lähteiden mukaan Tetricus olisi jättänyt omat joukkonsa ja loikannut Aurelianuksen puolelle, mutta nykyään tätä pidetään epäuskottavana. Todennäköisesti Tetricus taisteli loppuun asti, ennen kuin jäi vangiksi. Ilman komentajaansa Tetricuksen armeijan rivit romahtivat. Aurelianuksen joukot käyttivät vihollisen kaaosta hyväkseen ja hyökkäsivät, jolloin seurauksena oli verilöyly.Tetricus lähetettiin Roomaan odottamaan lopullista kohtaloaan. Aurelianus jäi vielä Galliaan valvomaan provinssien uudelleenorganisointia. Tärkeää oli myös Reinin rajan rauhoittaminen. Rajalle sijoitettujen linnoitusten varuskunnat vaihdettiin tuoreisiin sotilaihin ja puolustusta vahvennettiin. Tämä oli erityisen tärkeää Reinin yläjuoksulla, missä alemannit olivat toistuvana uhkana Rooman hallitsemille alueille. Aurelianus saattoi jopa käynnistää lyhyen sotaretken germaaneja vastaan. Hän myös linnoitti kaupunkeja hyökkäysten varalle. Syksyyn mennessä Aurelianus piti tilannetta niin vakaana, että hän pystyi palaamaan Roomaan viettämään kauan odotettua triumfia voitoistaan.Aurelianus otti samana vuonna vaimokseen Ulpia Severinan, joka oli Ulpius Crinituksen tytär. Tämän sanottiin olleen sukua keisari Trajanukselle, mutta kyseessä saattaa olla vain yritys yhdistää Aurelianus voittoisaan Trajanukseen. Aurelianus sai Severinan kanssa yhden tyttären. Syksyllä 274 Aurelianus antoi Severinalle arvonimen Augusta.
Aurelianus oli konsuli kolmannen kerran vuonna 275. Vuoden tapahtumista on hyvin vähän tietoa. Aurelianus luultavasti soti germaaneja vastaan Galliassa ja Raetiassa. Tämän jälkeen hän oli Balkanilla, missä hänet lopulta murhattiin. Syystä hänen oloonsa siellä ei ole varmuutta. Georgios Synkellos ja Zonaras kertovat Aurelianuksen taistelleen gootteja vastaan, mutta Historia Augustan mukaan keisari oli syksyllä matkalla sotimaan persialaisia vastaan. Jälkimmäinen on varmasti todennäköisin vaihtoehto, sillä Persian valtakunta oli tuolloin vaikeuksissa sisäisten kiistojen takia. Kuningas Sapor I oli kuollut vuonna 272, ja Bahram I:llä oli täysi työ pitää valtakunta pystyssä. Rooma taas oli vahvimmillaan moneen vuoteen. Tilanne oli otollinen Persian sotaretkelle. Myös monet historioitsijat ovat samaa mieltä.Aurelianus ei kuitenkaan ehtinyt Persiaan asti. Sotamatkalla Mesopotamiaan virallisten tiedonantojen julkistamisesta huolehtiva virkamies nimeltään Eros jäi kiinni jostakin pikkurikoksesta. Kohtalostaan huolestuneena hän väärensi keisarin allekirjoittaman kirjeen, jossa määrättiin muutama keisarillinen henkivartija surmattavaksi. Kun Eros näytti kirjettä henkivartijoille, nämä kehittivät salaliiton Aurelianusta vastaan kenraali Mucaporin johdolla. Kun armeija pysähtyi lepäämään Caenophruriumiin Traakiassa, salaliittolaiset odottivat sopivaa hetkeä ja surmasivat keisarin tämän ollessa yksin. Tämä tapahtui syys- tai lokakuussa 275. Ilmeisesti damnatio memoriae julistettiin Aurelianuksen kuoleman jälkeen, mutta hänet julistettiin kuitenkin pian jumalaksi, Divus Aurelianukseksi.Rooman taitavimpien ja suosituimpien kenraalien ja keisarien joukkoon kuuluneen Aurelianuksen murha oli suuri takaisku roomalaisille. Erityisesti armeija kunnioitti ja ihaili Aurelianusta suuresti. Kun hänen henkivartijansa huomasivat virheensä, he suutuksissaan tappoivat Eroksen. Tämän jälkeen Aurelianus haudattiin suurin juhlamenoin kuolinpaikalleen. Hän oli näin ensimmäinen Rooman keisari, jota ei haudattu Roomaan.Aurelianuksen kuoleman jälkeen tilanne Roomassa oli sekava. Joidenkin lähteiden mukaan valtakunta oli ilman keisaria useita kuukausia, ennen kuin senaatti nimitti Marcus Claudius Tacituksen keisariksi. Numismaattiset lähteet antavat vihjeitä siitä, että Aurelianuksen vaimo Ulpia Severina olisi johtanut Roomaa yhdessä avustajiensa kanssa, ennen kuin luovutti vallan Tacitukselle.
Aurelianus oli paitsi kenraali myös uudistaja. Hän yritti yhdistää hajanaista valtakuntaa määräämällä erilaisia uudistuksia.
Aurelianuksen tullessa valtaan vuonna 270 valtakunta oli kriittisessä tilassa. Toistuva sotiminen oli kuluttanut raskaasti valtion kassaa, ja samalla myös tulot olivat vähentyneet. Yksi keisarien vastaus tähän oli alentaa kolikoiden arvoa. Septimius Severuksen aikana tavallisen roomalaisen hopeakolikon denaarin hopeapitoisuus oli laskenut 50 prosenttiin alkuperäisestä 98 prosentista. Keisari Gallienuksen aikana hopeakolikot sisälsivät tuskin nimeksikään hopeaa, vain noin 1,5 prosenttia. Rahan arvon heikentämisen huonoin puoli oli se, että ihmisten luottamus rahajärjestelmään laski ja seurauksena oli korkea inflaatio.Rahapajan työntekijöiden kapinan jälkeen vuonna 271 Aurelianus keskeytti Roomassa sijaitsevan rahapajan tuotannon ja siirsi toiminnan Mediolanumiin. Hän perusti kaksi uutta rahapajaa Balkanille. Hän myös nimitti Gaius Valerius Sabinuksen rahapajan johtoon (ages vice rationalis). Aurelianus kohotti hopeakolikoiden arvoa ja muutti hiukan kolikoiden kirjaimien tyyliä. Nämä olivat vasta pieniä muutoksia, sillä Aurelianus keskittyi vielä torjumaan valtakunnan alueelle hyökkäävät germaaniheimot.Syksyllä 273 Aurelianus alkoi valmistella suurempaa rahauudistusta, joka tapahtui seuraavana vuonna. Tällä kertaa hopearahojen painoa ja arvoa lisättiin huomattavasti, noin 3,49–4,1 prosenttiin. Kultakolikoiden eli aureuksien painoa lisättiin myös noin 5 grammasta 6,6 grammaan, joka vastasi aureuksen arvoa Caracallan aikana. Lisäksi kolikoiden tekemisessä oltiin nyt entistä huolellisimpia. Aurelianus perusti kolme uutta rahapajaa Tripoliin, Ticinumiin, ja Lugdunumiin. Uusien rahapajojen lisäksi vanhojen tuotantoa lisättiin.Aurelianuksen rahauudistukset eivät kuitenkaan loppujen lopuksi olleet kovin tehokkaita. Vaikka uudet kolikot tyydyttivät sotilaita, niistä oli niiden korkean arvon takia vähemmän hyötyä tavallisille kauppiaille, ja esimerkiksi Rooman läntisissä provinsseissa suosittiin yhä vanhoja kolikoita, vaikka niitä ei enää lyötykään. Huono taloudellinen tilanne ei parantunut merkittävästi.
Germaanien vuonna 271 tekemän hyökkäyksen jälkeen oli selvää, etteivät roomalaiset voineet enää luottaa pelkästään armeijan apuun ulkoisten uhkien torjumisessa, kuten aikaisemmin. Rooman kaupunki oli jo vuosia sitten kasvanut vanhan tasavallan aikaisen kaupunginmuurin yli, eikä Aurelianuksella ollut ylimääräisiä sotilaita kaupungin turvaksi. Hän ei myöskään voinut jättää kaupunkia vartioimatta, joten hänen ainoa vaihtoehtonsa oli rakennuttaa suojamuuri Rooman turvaksi.Suunnitelmat muurin rakentamiseksi käynnistettiin heti germaanien hyökkäyksen jälkeen vuonna 271. Muurin suunnittelivat armeijan arkkitehdit, ja normaalisti sen rakentamiseen olisi käytetty sotilaita, mutta tällä kertaa Aurelianus turvautui Rooman muurariammattikuntien jäseniin. Nämä ammattikunnat saivat tällöin käyttää nimeä Aureliani. Kivestä ja tiilistä rakennetun muurin korkeus oli noin kuusi metriä, ja joissakin kohdissa saattoi olla nelikulmaiset vartiotornit 30 metrin välein. Muuri seurasi strategisesti edullista linjaa. Sen pystyttämisessä käytettiin hyväksi myös vanhoja rakennuksia, esimerkiksi akveduktien kaaria ja muita rakennuksia. Muurin tieltä jouduttiin myös purkamaan useita rakennuksia. Rakentamisen on täytynyt kestää kauan, vaikka varmaa tietoa tästä ei ole. Todennäköisesti muuri oli vielä kesken Aurelianuksen kuollessa syys-lokakuussa 275. Ilmeisesti se saatiin valmiiksi keisari Probuksen aikana.
Muurin lisäksi Aurelianuksen sanottiin aloittaneen useita rakennushankkeita Roomassa ja muualla valtakunnassa. Hän rakennutti uudelleen Antoninuksen kylpylän Aventinuksella ja korjautti tulipalossa vahingoittuneen Caracallan kylpylät sekä rakennutti uuden kasarmin Rooman kaupunkikohorteille. Keisari rakennutti myös Campus Martius -kentälle Roomaan suuren temppelin Sol Invictus -jumalalle. Sitä ympäröiviin pylväskäytäviin oli sijoitettu veroina kerättyjä viiniruukkuja (vina fiscalia).Uusia kylpylöitä rakennettiin myös ainakin Grumentumiin, ja Caesenaan. Historia Augustan mukaan Aurelianus suunnitteli rakennuttavansa uuden forumin Ostiaan. Rakennustyöt ehdittiin aloittaa, mutta ne keskeytettiin Aurelianuksen kuoleman jälkeen. Hän myös korjautti valtakunnan tieverkostoa ja linnoitti useita kaupunkeja germaanien uhkaa vastaan.
Palattuaan idän sotaretkeltä vuonna 273 Aurelianus tunsi samankaltaisuutta Sol Invictus -jumalan (suom. Voittamaton Aurinko) kanssa. Hän ajatteli suurten voittojensa olleen juuri tämän kultin ansiota. Aurelianus alkoi lyöttää kolikoita Sol Invictuksen kunniaksi ja rakennutti jumalalle temppelin Roomaan. Sol Invictuksesta oli määrä tulla keskeinen jumala ja valtakunnan ylin suojelija. Temppeli valmistui vuonna 274, ja se vihittiin käyttöön 25. joulukuuta. Aurelinus avasi jumalan kunniaksi agon Solis -kisat, jotka oli määrä pitää aina neljän vuoden välein. Ensimmäiset kisat pidettiin heti Aurelianuksen triumfin jälkeen vuonna 274, luultavasti 22. lokakuuta. Hän perusti myös erityisen pappiskollegion hoitamaan uuden kultin asioita ja kisojen järjestelyä. Aurelianus ei kuitenkaan hylännyt Rooman perinteisiä jumalia, vaan niitä palvottiin Sol Invictuksen rinnalla.
Aurelianus uudisti myös ruoanjakelua sallimalla leivän jakamisen kaikille sitä tarvitseville. Hän suurensi annosten kokoa ja rakennutti lisää myllyjä Italiaan. Myös öljyn, lihan ja suolan tuotantoa lisättiin. Aurelianus salli viinitarhojen myydä tuotteitaan verovapaasti helpottaakseen viljelijöiden talousongelmia. Hän yritti myös kitkeä korruptiota senaattoreiden keskuudesta.Näiden muutosten lisäksi myös armeijaa uudistettiin. Aurelianus lisäsi ratsuväen määrää armeijassaan ja värväsi suuria määriä ulkomaalaisia sotilaita, pääasiassa germaaneja. Nämä yksiköt saivat nimittää omat komentajansa, eikä niitä sulautettu muuhun Rooman armeijaan. Näihin aikoihin perustettiin myös protectores-yksiköitä, joiden oli tarkoitus toimia keisarin erikoisjoukkoina.
Aurelianus otti hallintokautenaan useita eri arvonimiä, joista tiedetään pääasiassa piirtokirjoitusten ja kolikoiden ansiosta. Häntä kunnioitettiin muun muassa arvonimillä deus et dominus natus (suom. jumala ja syntyjään hallitsija), magnus et invictus (suom. suuri ja voittamaton), invictissimus, restitutor patriae (suom. isänmaan entistäjä), conservator Orbis (suom. maailman suojelija), restitutor gentis, restitutor saeculi (suom. aikamme järjestyksen palauttaja), restitutor exerciti (suom. armeijan entistäjä), restitutor Galliarum (suom. Gallian entistäjä) ja restitutor libertatis (suom. vapauden/itsenäisyyden palauttaja). Tunnetuimpia ovat restitutor Orbis (suom. maailmanjärjestyksen palauttaja), jonka hän otti Palmyrasta vuonna 273 saadun voiton jälkeen, sekä restitutor Orientis (suom. idän entistäjä). Aurelianus otti vastaan myös arvonimen pater patriae (suom. isänmaan isä).Sotavoitoista saaduista arvonimistä tärkeimmät ovat Germanicus Maximus (suom. suuri germaanien voittaja), Gothicus Maximus, Parthicus (tai Persicus) Maximus, ja Carpicus Maximus. Myös Arabicus Maximus ja Palmyrenicus Maximus ovat mahdollisia, mutta todennäköisesti nämä kaksi edustavat samaa asiaa. Yhdessä tai kahdessa piirtokirjoituksessa mainitaan myös arvonimi Dacicus Maximus, jonka Aurelianus luultavasti otti vuonna 272. Se ei todennäköisesti liity mitenkään vetäytymiseen Daakiasta, vaan luultavasti hän otti arvonimen Daakian ulkopuolella asuneista "vapaista daakialaisista" saatujen voittojen ansiosta. Historia Augusta listaa myös arvonimet Britannicus Maximus, Sarmaticus Maximus,  Armenicus Maximus ja Adiabenicus Maximus, mutta nämä ovat melko varmasti teoksen kirjoittajan omaa keksintöä.
Aurelianus oli suosittu keisari erityisesti armeijan piirissä, mutta hän oli epäsuosittu senaatin jäsenten keskuudessa, koska hän oli yrittänyt kitkeä korruptiota. Tämä saattaa olla syynä hänen jumalaksi julistamisensa viivästymiseen. Aurelianuksen uudistukset vaikuttivat aina myöhäisantiikin ajalle saakka. Hänen rakennuttamansa Aurelianuksen muuri säilytti puolustusmerkityksensä vielä 1870-luvulle saakka. 300-luvun lopulla kirjoitetussa teoksessa Epitome de Caesaribus hänen saavutuksiaan verrataan peräti Aleksanteri Suureen ja Julius Caesariin. Francis Bacon asetti Aurelianuksen niiden hallitsijoiden joukkoon, jotka olivat rauhoittaneet valtakuntansa raja-alueita tai vapauttaneet maita orjuudesta. Muista Rooman keisareista vain Augustus ja Vespasianus saivat saman luonnehdinnan.Kristityt eivät ole pitäneet Aurelianuksesta. Hallintokautensa alkuaikoina hän ilmeisesti kuitenkin suhtautui suopeasti kristittyihin. Erään lähteen mukaan Aurelianus toimi jopa sovittelijana eräässä kristittyjen välisessä kiistassa. Myöhemmin hänen kuitenkin sanottiin valmistelleen kristittyjen vainoa, ennen kuin hänet murhattiin. Lactantius sijoitti hänet poleemiseen teokseensa De mortibus persecutorum (suom. Vainoojien kuolemasta). Aurelianus on myös perinteisesti sijoitettu kymmenen eniten kristittyjä vainonneen keisarin joukkoon.
Päälähteet Aurelianuksen kaudesta kirjoitettiin yli sata vuotta hänen kuolemansa jälkeen. Aurelius Victor, jonka tekstit ovat pääosin kadonneet, ja Eutropius kertovat kumpikin Aurelianuksesta. Bysanttilaisista historioitsijoista Zosimos ja Zonaras ovat kummatkin tärkeitä lähteitä. Myös Johannes Malalaksen maailmanhistoria (Khronografia) on hyödyllinen. Lisää tietoa löytyy Johannes Antiokialaisen ja erään tuntemattoman Dio Cassiuksen maailmanhistorian jatkajan katkelmista. Myös Ammianus Marcellinus ja Nicomachus Flavianus kirjoittivat keisarista, mutta heidän tekstinsä ovat kadonneet. Toinen kadonnut teos on 300-luvulla kirjoitettu ja vuonna 1884 nykyisen nimensä saanut Kaisergeschichte (suom. keisarien historia). Kreikkalainen historioitsija Deksippos kirjoitti goottisodista kertovan teoksen (Scythica), joka kattoi vuodet 238–271. Hänen kirjoituksistaan ei kuitenkaan ole jäljellä kuin joitakin katkelmia. Eunapios jatkoi Deksippoksen historiateosta, mutta hänenkin kirjoituksensa ovat lähes kokonaan kadonneet.Eräs Aurelianuksesta kertova teos on Historia Augusta, jonka luotettavuus on kuitenkin kyseenalainen. 300–400-luvulla kirjoitettu teos sisältää runsaasti keksittyä tietoa ja sepitteellisiä henkilöitä, ja esimerkiksi kaikki, mitä siinä kerrotaan Aurelianuksen syntymästä vuoteen 268, on puhdasta fiktiota.Kristillisistä lähteistä mainittakoon muun muassa Eusebios Kesarealaisen kronikka (Khronikoi kanones), joka ei ole kuitenkaan säilynyt kuin Hieronymuksen latinankielisenä käännöksenä. Eusebioksen Kirkkohistoria (Historia Ecclesiastica) auttaa myös hiukan Aurelianuksen kauden hahmottamisessa. Myös Lactantius kirjoitti teoksen De mortibus persecutorum, joka kertoo kristittyjä vainonneiden keisarien (Nero, Domitianus, Decius, Valerianus ja Aurelianus) kuolemista. Se sisältää kuitenkin liikaa poleemista tietoa ollakseen riittävän uskottava.Lisätietoa Aurelianuksesta ja tämän kaudesta on piirtokirjoituksissa, kolikoissa, papyruksissa ja arkeologisissa löydöissä.
Alaric Watson: Aurelian and the Third Century.    Routledge, 1999. ISBN 0-415-07248-4.    (englanniksi)
John F. White: Restorer of the World: The Roman Emperor Aurelian.    Spellmount Ltd, 2005. ISBN 1-86227-250-6.    (englanniksi)
Richard Stoneman: Palmyra and Its Empire: Zenobia's Revolt against Rome.    University of Michigan Press, 1992. ISBN 0-472-10387-3.    (englanniksi)
Pat Southern: Roman Empire from Severus to Constantine.    Routledge, 2001. ISBN 0415239435.    (englanniksi)
Kivimäki, Arto & Tuomisto, Pekka: Rooman keisarit.   Hämeenlinna: Karisto, 2005. ISBN 951-23-4546-3.    
Castrén, Paavo & Pietilä-Castrén, Leena: Antiikin käsikirja.   Helsingissä: Otava, 2000. ISBN 951-1-12387-4.
Henrikson, Alf: Antiikin tarinoita. (Antikens historier, 1959.) 3. täydennetty painos (1. painos 1963). Suomentanut Maija Westerlund. Porvoo Helsinki Juva: WSOY, 1993. ISBN 951-0-18515-9.

Aurora (ven. Авро́ра, Avrora) oli Venäjän keisarikunnan laivaston Pallada-luokan panssarikansiristeilijä, joka tuli kuuluisaksi osallisuudestaan lokakuun suureen vallankumoukseen. Laiva on museoitu.
Sen köli laskettiin 23. toukokuuta 1897 Amiraliteetin telakalla Pietarissa, ja alus laskettiin vesille 11. toukokuuta 1900. Se otettiin palvelukseen heinäkuussa 1903.
Aurora kuului 1905 amiraali Zinovi Rožestvenskin komentamaan 2. Tyynenmeren laivueeseen, jonka mukana se osallistui Venäjän-Japanin sotaan. Alus osallistui 14.–15. toukokuuta 1905 Tsushiman taisteluun, jonka alussa aluksen päällikkö kapteeni E. R. Jegorjev haavoittui kuolettavasti. Päällikkyyden vastaanotti laivan korkein upseeri 2. luokan kapteeni Arkadi Konstantinovitš Nebolsin (ven. Аркадий Константинович Небольсин, 1865–1917), joka itse oli haavoittui myös taistelussa. Taistelussa alukseen tuli 37 reikää ja sillä syttyi useita tulipaloja. Miehistöstä 15 kuoli ja 83 haavoittui. Taistelun lopussa aluksen päällikkö onnistui viemään laivan Manilaan, joka oli Yhdysvaltojen valvonnassa. Kesäkuussa 1905 Aurora internoitiin sodan loppuun.
Vuonna 1906 laiva palasi Itämerelle kadettien koululaivaksi. Koululaivana se teki useita laivastovierailuja, ja muun muassa marraskuussa 1911 se osallistui Bangkokissa Siamin uuden hallitsijan kruunajaisjuhlallisuuksiin. Alus avusti Messinan maanjäristyksen uhreja. 
Ensimmäisessä maailmansodassa Aurora palveli edelleen Itämerellä. Aluksen aseistus vaihdettiin 1915 neljääntoista 152 millimetrin tykkiin. Se siirrettiin 1916 Pietariin telakalle korjauttavaksi.  Kaupunki oli vallankumouksen pyörteissä, ja osa aluksen miehistöstä osallistui 1917 helmikuun vallankumoukseen. Aluksella muodostettiin vallankumousneuvosto, jonka johtoon valittiin Aleksandr Belyšev. Suurin osa miehistöstä liittyi bolševikkeihin, jotka valmistautuivat lokakuun vallankumoukseen.
25. lokakuuta 1917 Auroran keulatykin ampuma laukaus toimi Talvipalatsin valtauksen aloitusmerkkinä. Neuvostovallan aikana risteilijää pidettiin yhtenä vallankumouksen symboleista.
Aurora palasi vuonna 1922 palvelukseen koululaivana. Alus palkittiin 2. marraskuuta 1927 punalipun kunniamerkillä vallankumouksen hyväksi tehdystä työstä.
Toisessa maailmansodassa aluksen aseet siirrettiin Leningradin puolustuksen käyttöön. Alus itse oli telakoituna Oranienbaumissa, missä se joutui toistuvasti tykistön ja ilmavoimien maaliksi. Alus upposi 30. syyskuuta 1941 satama-altaaseen.
Sodan jälkeen Aurora nostettiin satama-altaasta ja siirrettiin telakalle. Vuosina 1945–1947 tehtyjen korjausten jälkeen alus hinattiin vallankumouksen 50-vuotisjuhlan aluksi samalle paikalle, jossa se oli ollut vallankumouksen alkaessa. Tarkalleen 50 vuotta alkuperäisen merkkilaukauksen jälkeen samalla tykillä ammuttiin samanlainen merkkilaukaus, minkä jälkeen tykkiin kiinnitettiin muistolaatta.
Alus sai toisen kunnianosoituksen 22. helmikuuta 1968, kun se palkittiin lokakuun vallankumouksen mitalilla, jonka kuva-aiheessa on se itse.  
Vuosina 1984–1987 koko laivan vedenalainen osa uusittiin. Alus on edelleen museoituna Pietarissa Nevan rannalla, jossa se on merkittävä matkailunähtäyys.

Aus-Rotten oli yhdysvaltalainen crust punk -yhtye, joka perustettiin 1990-luvun alussa ja hajosi vuonna 2001. Sanoitukset liittyivät usein politiikkaan, seksismiin, uskontoon ja eläinoikeuksiin. Yhtyeen tunnetuimpia biisejä ovat mm. "Fuck nazi sympathy" ja "No one's relly free".
Dave Trenga - LauluAdrienne Droogas - LauluEric Good - Kitara & LauluBill Chamberlain - KitaraCorey Lyons - BassoMatt Garabedian - Rummut
We are denied, they deny it (1992)Anti imperialist (7" 1993)Fuck nazi sympathy (EP 1994)The system works for them (1996)...And Now Back To Our Programming (1999)The rotten agenda (2001)

Australian Grand Prix 2017 (virallisesti 2017 Formula 1 Rolex Australian Grand Prix) oli Formula 1 -kauden 2017 avausosakilpailu. Se ajettiin 26. maaliskuuta 2017 Melbourne Grand Prix Circuit -radalla Albert Parkissa Melbournessa.
Kilpailu oli 81. Australian Grand Prix ja 22. Melbourne Grand Prix Circuit -radalla ajettu Formula 1 -kilpailu. Kaudella 2016 kilpailun voitti Nico Rosberg.Aika-ajoissa Mercedes -kuljettaja Lewis Hamilton ajoi uransa 62. paalupaikan. Kilpailun voitti Ferrarin Sebastian Vettel ennen Lewis Hamiltonia ja Valtteri Bottasta, jolle kilpailu oli ensimmäinen Mercedeksen tallissa. Force Indialle kaudeksi 2017 siirtynyt Esteban Ocon ajoi kymmenenneksi ja sai uransa ensimmäisen MM-pisteen.
Formula 1 -kauden avauskilpailuun lähdettiin mielenkiintoisista asetelmista, sillä kauden 2016 maailmanmestaruuden voittanut Nico Rosberg oli lopettanut uransa eikä ollut puolustamassa edelliskauden Australian GP:n voittoaan. Rosbergin tilalle Mercedeksen talliin siirtyi Valtteri Bottas, joka oli edelliskaudella ajanut Williamsilla. Williamsille taas palasi Felipe Massa, joka oli peruuttanut päätöksensä lopettaa uransa. Hän sai tallikaverikseen nuoren kanadalaistulokkaan Lance Strollin. Williamsille palasi myös viime vuosina valmistajien mestaruuksia juhlineen Mercedeksen teknologiajohtaja Paddy Lowe, joka oli aloittanut uransa aikoinaan nimenomaan Williamsilla.Talven aikana oli tapahtunut muitakin kuljettajanvaihdoksia. Australian osakilpailu oli Nico Hülkenbergin ensimmäinen kilpailu Renault’lla, Kevin Magnussenin ensimmäinen kilpailu Haasilla sekä Stoffel Vandoornen toinen kilpailu McLarenilla.Ennen kauden 2017 alkua Formula 1 -sarjassa tehtiin suuria sääntömuutoksia, joista selvimmät koskivat autoja. Autojen eturenkaita oli levennetty kuudella ja takarenkaita kahdeksalla senttimetrillä. Lisäksi autojen takasiipi oli laskenut 15 senttimetriä, ja auto ja takasiipi olivat levinneet 20 senttimetriä. V6-turbomoottorit pysyivät entisellään.Sauberin saksalaiskuski Pascal Wehrlein, joka oli loukannut selkänsä joulukuussa Race of Champions -kisassa, läpäisi Kansainvälisen autourheiluliiton FIA:n lääkärintarkastuksen ennen kauden avauskilpailua. Kilpailusta piti tulla Wehrleinin ensimmäinen uudessa tallissa. Wehrlein ei kuitenkaan pystynyt perjantain harjoitusten jälkeen jatkamaan loukkaantumisen takia.FIA:n kilpailujohtaja Charlie Whiting ilmoitti ennen Australian Grand Prix’tä, että FIA:n tarkastajat olivat tehneet monimutkaisten jousitusjärjestelmien kanssa tarkkaa työtä Barcelonan talvitesteissä. Australiassa kaikkien tiimien jousitusten todettiin olevan nykysääntöjen mukaisia. Esimerkiksi Ferrari halusi tietää, miten auton jousitukseen kertyvää energiaa sai hyödyntää auton ajoasennon säätelyssä, ja Red Bullin tiedettiin nostavan auton keulaa pystyyn suorille tultaessa jousituksesta hiljalleen vapautuvan energian avulla.
Formula 1 -sarjassa kaudella 2017 on käytössä seitsemän erilaista rengassarjaa: viidet renkaat on tarkoitettu kuivalle kelille ja väli- ja sadekelin renkaat märälle radalle. Pirelli valitsi kauden 2017 avauskilpailuun kuivan kelin rengasseoksista violettiraitaiset ultrapehmeät renkaat, punaraitaiset superpehmeät renkaat sekä keltaraitaiset pehmeät renkaat. Sääntöjen mukaan Pirelli toimittaa kilpailuviikonloppuun talleille kolme sadekelin rengassarjaa, neljä välikelin rengassarjaa ja yhden rengassarjan jokaisesta kolmesta kuivan kelin rengasseoksesta. Lisäksi tallit saavat vapaasti valita 10 rengassarjaa kolmesta Pirellin valitsemasta kuivan kelin rengasseoksesta.
Formula 1 -kausi 2017 alkoi perjantain harjoituksilla. Harjoitukset alkoivat Mercedes -tallin johdolla, sillä Lewis Hamilton ja Valtteri Bottas ajoivat ensimmäisissä, puolitoista tuntia kestäneissä harjoituksissa tuloslistan kärkeen. Hamiltonin ajama pohja-aika 1.24,220 oli reilut puoli sekuntia Bottasta nopeampi. Mercedes oli myös ainoa talli, joka ehti testata heti perjantain aluksi myös ultrapehmeitä renkaita. Bottas ajoi kertaalleen leveäksi radan ulkopuolelle. Ferrari ajoi ensimmäisessä harjoituksessa selvästi Mercedestä vähemmän kierroksia. Kimi Räikkönen oli viides kahden Red Bullin auton jälkeen. Hänen tallikaverinsa Sebastian Vettel ajoi kaikista kuljettajista toiseksi vähiten, vain kymmenen kierrosta, auton avattavan takasiiven ja voimayksikön ongelmien vuoksi. Eniten ongelmia oli Renault -tallilla, jonka brittikuski Jolyon Palmer kävi radalla vain kuuden kierroksen verran. Ongelmat johtuivat tiivisteen pettämisestä.Perjantain toisissakin harjoituksissa Hamilton oli nopein. Hän ajoi ajan 1.23,620, mikä alitti puolella sekunnilla Michael Schumacherin nimissä olleen nopeimman kilpailukierrosajan vuodelta 2004. Bottas oli jälleen noin puoli sekuntia Hamiltonia jäljessä. Bottas oli vaikeuksissa varsinkin radan kolmannessa sektorissa, ja hän oli harjoitusten kolmanneksi nopein. Hän tosin ajoi parhaan kierrosaikansa varsin kuluneilla renkailla. Hamiltonin ja Bottaksen väliin sijoittui Vettel, jonka ensimmäiset harjoitukset olivat menneet pieleen teknisten ongelmien takia. Vettel voitti Bottaksen alle sadasosasekunnin erolla. Räikkönen oli neljäs ja jäi Hamiltonista 0,9 sekuntia. Aamun ensimmäisissä harjoituksissa Ferrarien edelle ehtineet Red Bullin autot jäivät toisissa harjoituksissa sijoille viisi ja kuusi. Daniel Ricciardon ero kärkeen oli 1,03 sekuntia, eikä radalta leveäksi ajanut Max Verstappen päässyt kokeilemaan lainkaan nopeaa vetoa ultrapehmeillä renkailla. Kolmen kärkitallin takana parasta vauhtia piti Toro Rosson Carloz Sainz ennen Haasin Romain Grosjeania ja Renault’n Nico Hülkenbergiä. Toisissa harjoituksissa tapahtui myös muutama ulosajo, joista rajuin oli Renault’n Palmerin pyörähdys rengasvalliin radan viimeisessä mutkassa.Force India -tallin Sergio Pérez sai F1-kauden ensimmäiset sakot, 200 euroa, kun hän ajoi ylinopeutta perjantain ensimmäisissä harjoituksissa. Perez ylitti varikon nopeusrajoituksen 1,6 kilometrillä tunnissa. Australian, Monacon ja Singaporen katuratojen varikoilla on muita F1-ratoja alhaisempi nopeusrajoitus, 60 kilometriä tunnissa. Muualla rajoitus on 80 kilometriä tunnissa.
Koska Sauberin kuljettaja Pascal Wehrlein joutui vetäytymään kilpailusta perjantain harjoitusten jälkeen, hänet korvasi Antonio Giovinazzi, joka teki näin debyyttinsä Formula 1 -kilpailussa.
Lauantain harjoituksissa Vettel ajoi Melbournen radan kaikkien aikojen nopeimman kierrosajan 1.23,380. Edellinenkin ennätys oli ollut hänen nimissään, sillä hän oli ajanut Red Bullilla vuoden 2011 aika-ajossa ajan 1.23,529. Bottas jäi Vettelistä 0,479 sekuntia, mutta oli 0,011 sekuntia nopeampi kuin tallikaverinsa Hamilton. Räikkönen oli neljäs ja jäi Vettelistä 0,608 sekuntia. Kaikki kärkinelikon kuljettajat ajoivat parhaat aikansa ultrapehmeillä renkailla.Räikköselle sattui harjoitusten aikana erikoinen tilanne, kun hänen Ferrarinsa vasen takarengas puhkesi ja moottori sammui hänen hiljentäessään vauhtia. Räikkönen jäi hetkeksi radan varteen, mutta pääsi vaivoin jatkamaan matkaansa varikolle.F1-tulokas Lance Stroll ajoi autonsa lauantain harjoitusten lopussa seinään, kun hänen ajolinjansa karkasi liian leveäksi. Williams ilmoitti, että auton perä piti uusia ja myös etusiipi ja etujousitus kärsivät vaurioita. Lisäksi autoon vaihdettiin vaihdelaatikko, minkä vuoksi Stroll sai automaattisesti viiden lähtöruudun rangaistuksen kilpailuun. Lauantain harjoitukset lopetettiin etuajassa Strollin ulosajon vuoksi.
Kaudella 2017 aika-ajojen ensimmäisessä osiossa ovat mukana kaikki kuljettajat. Toiseen aika-ajo-osioon jatkaa 15 ja kolmanteen osioon 10 nopeinta kuljettajaa.Kimi Räikkösen autoon vaihdettiin ennen aika-ajojen alkua uusi voimayksikön akku sekä voimayksikön elektroniikan ohjausjärjestelmä. Kyseisiä osia saa käyttää kauden aikana vain neljä ilman rangaistusta. Räikkönen valitteli ensimmäisessä aika-ajo-osiossa auton etusiiven säätöjä, minkä vuoksi perä ei pitänyt. Ensimmäisen osion isoin yllättäjä oli McLaren-Hondan Fernando Alonso, joka ajoi jatkoon toiseen osioon. Ensimmäisessä aika-ajo-osissa putosivat Antonio Giovinazzi, Kevin Magnussen, Stoffel Vandoorne, Lance Stroll ja Jolyon Palmer. Lance Stroll sijoittui 19:nneksi, mutta hän oli saanut vaihdelaatikon vaihdon takia viiden ruudun lähtörangaistuksen, jonka vuoksi hän lähti viimeisestä ruudusta sunnuntain kilpailuun. Sebastian Vettel oli ainut kuljettaja, joka ei käyttänyt ultrapehmeitä renkaita ensimmäisessä osiossa.Toisessa osiossa Valtteri Bottas ajoi uuden ennätyksen kierrosajalla 1.23,215. Radioliikenteessä kuultiin erikoisia tilanteita, kun ensiksi Max Verstappen valitti tallilleen, että hänet lähetettiin liian nopeasti radalle Ricciardon perään. Hetkeä myöhemmin Räikkönen kysyi radiossaan, pitääkö hänen ajaa varikolle. Räikkönen ei saanut vastausta ja kysyi samaa uudestaan, kunnes ajoi varikolle omin päin. Ennen kolmatta osiota jatkosta putosivat Sergio Pérez, Nico Hülkenberg, Fernando Alonso, Esteban Ocon ja Marcus Ericsson.Ennen kolmannen osion alkua sää muuttui epävakaaksi ja radalle tippui paikoittain muutamia pisaroita. Kolmannessa osiossa ensimmäisenä radalle lähtivät Bottas ja Hamilton sekä Vettel ja Räikkönen. Tämä aika-ajojen viimeinen osio keskeytyi useaksi minuutiksi, kun Red Bullin Daniel Ricciardo syöksyi soran yli rengasvalliin radan loppuosuudella. Hän ei ehtinyt saada aikaa, joten hän sijoittui aika-ajoissa vasta kymmenenneksi. Ricciardon autoon jouduttiin vaihtamaan vaihdelaatikko ja hänelle määrättiin sääntöjen mukainen viiden lähtöruudun rangaistus. Ricciardo joutui siis lähtemään kotikilpailuunsa 15. ruudusta.Sunnuntain kilpailun paalupaikalle ajoi Mercedes -kuljettaja Lewis Hamilton, jonka uralla tämä oli 62. paalupaikka. Hän ajoi viikonlopun nopeimman ajan ja samalla uuden ennätyksen 1.22,188. Vettel ajoi toiseen ruutuun, Bottas kolmanteen ja Räikkönen neljänteen ruutuun. Verstappen ajoi viidenteen lähtöruutuun. Hän jäi lähes 1,3 sekuntia Hamiltonin kärkiajasta. Haasin Romain Grosjean ajoi aika-ajoissa kuudenneksi ennen Williamsin Felipe Massaa sekä Toro Rosson Carlos Sainzia ja Daniil Kvjatia.Jotta kuljettajat saisivat osallistumisluvan kilpailuun, heidän on alitettava ensimmäisessä aika-ajo-osiossa 107 %:n aikaraja. Se saadaan kertomalla osion nopein aika 1,07:llä. Australian GP:ssä 107 % aika oli 1.30,084, ja kaikki kuljettajat onnistuivat alittamaan sen.
Ennen kilpailun alkua Daniel Ricciardon Red Bull kärsi vaihdelaatikko-ongelmista ja hänen autonsa sammui radan varteen ulostulokierroksella. Ricciardo ei pystynyt jatkamaan matkaansa eikä osallistumaan kilpailun lähtöön. Hänen autonsa kuitenkin hinattiin varikolle, ja hän pääsi lähtemään sieltä mukaan kilpailuun, kun muut olivat ajaneet jo kaksi kierrosta.Kilpailun ensimmäisellä kierroksella Haasin Kevin Magnussen ja Sauberin Marcus Ericsson kolaroivat ja Magnussen sai rengasrikon. Kilpailun alussa eniten asemaansa paransi Williamsin Lance Stroll, joka nousi 19. sijalta 14:nneksi. Kilpailun 11. kierroksella Lewis Hamilton johti uransa 3 000:nnetta kilpailukierrosta, mihin oli aiemmin yltänyt vain Michael Schumacher.Hamilton tuli ensimmäisenä kärkimiehenä varikolle kierroksella 18, minkä jälkeen Ferrarin Sebastian Vettel ajoi vielä viisi kierrosta ja hankki tarpeeksi etumatkaa Hamiltoniin, ennen kuin ajoi itse varikolle. Samaan aikaan Hamilton juuttui Red Bullin Max Verstappenin taakse, ja niin Vettel ehti radalle palatessaan sekä Hamiltonin että Verstappenin eteen. Hamilton oli kärsinyt renkaiden kulumisesta ennen omaa varikkopysähdystään. Kierroksella 56 Ferrarin suomalaiskuski Kimi Räikkönen ajoi kilpailun nopeimman kierrosajan 1.26,538.57 kierrosta kestäneen kilpailun voittoon ajoi Ferrarin Sebastian Vettel. Mercedeksen Lewis Hamilton sijoittui toiseksi ennen tallitoveriaan Valtteri Bottasta. Voitto oli sekä Ferrarille että Vettelille ensimmäinen sitten syyskuussa 2015 ajetun Singaporen GP:n. Bottakselle palkintosija oli koko uran kymmenes ja ensimmäinen uudessa tallissa Mercedeksellä.Ferrari voitti valmistajan palkinnon, jonka otti vastaan Luigi Fraboni. Palkintorokkeella kuljettajia haastatteli entinen Formula 1 -kuljettaja Mark Webber.
Formula 1.comin virallisessa äänestyksessä päivän kuljettajaksi valittiin Ferrarin Sebastian Vettel.
Kilpailun nopeimman varikkopysähdyksen teki Williams -talli kuljettajansa Felipe Massan kanssa.
FIA:n presidentti Jean Todt kertoi kilpailun jälkeen olevansa huolissaan kilpatilanteiden puuttumisesta ja isoista eroista tiimien välillä. Myös suurin osa kuljettajista valitti ohittamisen olleen vaikeaa.McLarenin kuljettajat Fernando Alonso ja Stoffel Vandoorne kritisoivat tallinsa toimintaa. Entinen Formula 1 -kuljettaja Mark Webber uumoili, että Alonso ei välttämättä aja edes kautta loppuun McLarenilla. Melbournen varikolla levisi jopa huhu, että McLaren olisi siirtymässä Mercedeksen moottoreihin kesken kauden ja Honda saisi asiakastallikseen Sauberin. McLarenin tallipäälikkö Éric Boullier kuitenkin kiisti huhut.Kansainvälinen autoliitto FIA kertoi kilpailun jälkeen tutkivansa turvajärjestelyjen pettämistä. F1-kilpailujohtajan Charlie Whitingin mukaan turvasäädöksiä rikottiin vakavasti, kun yleisö päästettiin radalle, vaikka kilpailun voittanut Sebastian Vettel oli vielä jäähdyttelykierroksella.

A5 on osa kansallista valtatietä N5 (saks. Nationalstrasse), joka kulkee Juravuoriston itäpuolisten suurten järvien (Neuchâtelinjärvi ja Bieljärvi) länsipuolitse, vuoriston ja järvien välistä. Moottoritie A5 alkaa moottoritieltä A1 Yverdonissa ja päättyy samalle tielle Solothurnin itäpuolella, Bernin pohjoispuolella.
A5-moottoritien rakentaminen on kesken: Bieljärven länsipuoli (Le Landeron – Biel, noin 20 km) on moottoriliikennetietä ja osin maantietä.
Biel/Biennessä on menossa ohitustiehanke, jossa A5 rakennetaan kulkemaan kaupungin itä- ja eteläpuolitse suurelta osin tunnelissa. Itäpuolinen tunnelihanke (4,9 km) on alkanut vuonna 2007 ja päättyy suunnitelmien mukaan vuonna 2017. Eteläinen ohitustie (6,7 km) on tarkoitus toteuttaa vuosina 2019–28. Hankkeiden kustannusarvio on yhteensä 2,9 mrd CHF.
National map: swisstopo (Sveitsin valtion julkinen karttapalvelu) map.geo.admin.ch. Wabern:  Bundesamt für Landestopografie swisstopo.   Viitattu 10.11.2013. (saksaksi), (ranskaksi), (italiaksi), (retoromaaniksi), (englanniksi)
Die Schweizer Autobahnen (Harrastajasivut) autobahnen.ch.   Viitattu 10.11.2013. (saksaksi), (englanniksi)
Ávila on maakunta Keski-Espanjassa Kastilia ja Leónin itsehallintoalueen eteläosassa. Sen rajanaapureita ovat Toledon, Cáceresin, Salamancan, Valladolidin, Segovian ja Madridin maakunnat.
Maakunnan asukasluku on 160 700 (vuonna 2017) ja pinta-ala 8 050 neliökilometriä. Sen pääkaupunki on Ávila.

Avoimuus tai avoimuus uusille kokemuksille on yksi viidestä suuresta persoonallisuuspiirteestä yhdessä ekstroversion, neuroottisuuden, sovinnollisuuden ja tunnollisuuden kanssa. MBTI:ssä se korreloi vahvasti kirjaimen N kanssa. Avoimuus edustaa tutkivaa kognitiivistä tyyliä, kertoen muun muassa kiinnostuksesta eri kokemuksia, teorioita, ideoita ja uskomusjärjestelmiä sekä abstraktia, monimutkaista ja eri asioita yhdisteleviä ajattelua kohtaan. Avoimuus on heterogeenisempi persoonallisuuden piirre kuin neljä muuta Big Five -piirrettä, koostuen esimerkiksi NEO-PI-R-järjestelmässä seuraavasta kuudesta osa-alueesta (facet):
O1 Mielikuvitus (fantasy): Avomilla ihmisillä on vilkkaampi mielikuvitus, mikä näkyy valveillaolon lisäksi monimutkaisempina unina.
O2 Estetiikka (aesthetics): Avoimet ihmiset absorboituvat enemmän kokemuksiin. Heillä on useammin hetkiä, jolloin heidän resurssinsa keskittyivät kokonaan tiettyyn asiaan ja heidät on myös helpompi hypnotisoida. He rakastavat enemmän kauneutta niin esimerkiksi luonnossa kuin taiteessakin, ja saattavat itse tuottaa taidetta.
O4 Toiminta (actions): Avoimet ihmiset pitävät vähemmän rutiinista ja ovat valmiimpia kokeilemaan uusia asioita.
O5 Ideat (ideas): Avoimet ihmiset ovat kiinnostuneempia monimutkaisista, abstrakteista ja filosofisista ideoista, teorioista ja keskusteluista. Tämä osa-alue vastaa psykologiassa itsenäisesti Big Fiven ulkopuolella käytettyjä käsitteitä need for cognition ja typical intellectual engagement. Ideointi voi olla ongelma, jos on suorittavassa työssä, jossa mielellään ei pitäisi olla omia ajatuksia.
O6 Arvot (values): Avoimet ihmiset haastavat enemmän auktoriteetteja ja perinteisiä arvoja.Sekä tutkijoilla että taiteilijoilla on selkeästi keskimääräistä korkeampi avoimuus, ja avoimet ihmiset ovat luovempia sekä tieteellisillä että taiteellisilla saavutuksilla mitaten että divergentin ajattelun (käytännössä epätavallinen mutta toimiva ongelmanratkaisu) testeissä. Monimutkaisempien ideoiden ohella avoimet ihmiset ovat kiinnostuneempia myös monimutkaisemmasta musiikista ja sen rakenteesta.Avoimuus poikkeaa muista Big Five -piirteistä siten, että siinä ei ole eroa sukupuolten välillä, kun muuten naisilla on korkeampi ekstroversio, sovinnollisuus, tunnollisuus ja neuroottisuus, ja avoimuus korreloi selkeämmin älykkyysosamäärän kanssa kuin muut piirteet korrelaatiokertoimen vaihdellessa noin r=0.30 ja r=0.45 välillä tutkimuksesta riippuen. Avoimuus on yhteydessä parempaan palkkaan. Ykittäisistä tekijöistä kuitenkin ÄO vaikuttaa eniten palkkaan, ja ÄO ja avoimuus korreloivat keskenään. Korkeampi palkka voi siis johtua vain pelkistä paremmistä kognitiivisista kyvyistä. Älykyyden ohella avomoimuus korreloi eniten persoonallisuuden piirteistä poliittisen mielipiteen kanssa: avoimet ihmiset ovat selkeästi liberaalimpia kuin ei-avoimet ihmiset.Avoimet ihmiset ovat kiinnostuneempia laajemmin eri aktiviteeteista, kun taas ekstrovertit ovat kiinnostuneita aktiviteeteista useammin. Avoimet ihmiset kokeilevat muiden asioiden ohella useammin kannabista, mutta varsinainen päihderiippuvuus liittyy enemmän epämiellyttäviä tunteita aiheuttavaan neuroottisuteen ja hallintamekanismeja heikentävään alhaiseen tunnollisuuteen. Psykiatrisista sairauksista avoimuus liittyykin enemmän skitsotyyppiseen persoonallisuushäiriöön ja skitsofreniaan. Sen sijaan kun avoimuus korreloi selkeästi positiivisesti ÄO:n kanssa, korreloi skitsofrenia negatiivisesti ÄO:n kanssa. Skitsofrenia liittyykin osin liian alhaiseen älykkyyteen suhteessa latentin inhibition osa-alueeseen avoimuudessa, kun taas korkea ÄO ja korkea avoimuus (alhainen latentti inhibitio) liittyy tieteellisiin ja taiteellisiin saavutuksiin.Avoimuuden olemassolo yhtenä viidestä persoonallisuuden piirteestä on todistettu leksikaalisin tutkimuksin. Niissä on havaittu avoimuuden lisäksi neljä muuta eri persoonallisuuden piirrettä, jotka eivät korreloi keskenään eri persoonallisuuden piirteitä kuvaavien adjektiivien korreloidessa samaan aikaan yleensä jonkin viidestä piirteestä kanssa. Leksikaalisissa tutkimuksissa kuvausten kuten creative, intellectual, artistic, philosophical ja deep välillä on selvä korrelaatio. Myös lauseet kuten Love to think up new ways of doing things ja Have difficulty understanding abstract ideas (käänteisesti) korreloivat leksikologisten tutkimusten sanojen kanssa.

Tanskan prinssi Axel (koko nimeltään Axel Christian Georg, 12. elokuuta 1888 – 14. heinäkuuta 1964), Tanskan ja Islannin prinssi, oli Tanskan kuninkaan Kristian IX:n pojanpoika. Hänen serkkujaan olivat Tanskan kuningas Kristian X, Norjan kuningas Haakon VII, Kreikan kuningas Konstantin I, Englannin kuningas Yrjö V ja Venäjän keisari Nikolai II.Prinssi Axel oli aina vuoteen 1953 asti mukana Tanskan kruununperimyslistassa. Lainmuutoksen seurauksena vuoden 1953 jälkeen kruununperimysoikeutettuja olivat Kristian X:n eli hänen serkkunsa jälkeläiset. Niinpä hänen arvonimensä muuttui muodosta Prins til Danmark muotoon Prins af Danmark.
Prinssi Axelin nimi kytkeytyi Suomen vuoden 1918 kuningakuntahankkeeseen. Huhtikuussa 1918 saksalaiset ja tanskalaiset lehdet nimesivät Tanskan prinssi prinssi Axelin ehdokkaaksi Suomen kuningaskeskusteluissa. Vielä elokuun lopulla Suomen Kuvalehti nimesi kuningasehdokas­galleriassaan prinssi Axelin yhtenä mahdollisena vaihtoehtona. Varsinaisia Suomen hallistustason keskusteluja aiheesta ei käyty eli asia oli puhtaasti julkisuuden spekulointia.Prinssi Axel avioitui keväällä 1919 Tukholmassa serkkunsa Ruotsin prinsessa Margareetan kanssa, joka oli Ruotsin prinssi Carlin ja Tanskan prinsessa Ingeborgin tytär. Heille syntyi kaksi poikaa, Georg (1920–1986) ja Flemming (1922–2002). Asuinpaikkana heillä oli Kööpenhaminan ulkopuolella sijaitseva Bernstorffshøjn huvila Bernstorffin linnan läheisyydessä.Prinssi Axelista tuli kuljetusliike Itä-Aasian komppanian jäsen vuonna 1932 ja johtaja vuosina 1934–1953. Vuodesta 1938 hän oli sen hallituksen puheenjohtaja. 1930-luvulla prinssi Axelista tuli myös Pohjoismaisen lentoyhtiön SAS:n hallituksen jäsen.
Vuonna 1932 hänestä tuli Kansainvälisen olympiakomitean jäsen. Suomessa prinssi Axel vieraili Helsingin vuoden 1952 olympialaisten ja siellä pidetyn KOK:n istunnon yhteydessä. Urheilun järjestötoiminnassa hän oli myös kansallisesti näkyvä toimimalla Tanskan kuninkaallisen autoklubin puheenjohtajana vuosina 1920–1938. Prinssi Axel luopui KOK-jäsenyydestään vuonna 1958. Hänestä tuli ensimmäinen KOK-jäsen, jolle myönnettiin KOK:n kunniajäsenyys. Hänen tanskalais­seuraajansa KOK:ssa oli Ivar Vind, jonka puoliso kreivitär Alexandra av Rosenborg oli prinssi Axelin veljen Erik av Rosenborgin tytär.
Prinssi Axel ja hänen vuonna 1977 kuollut puolisonsa prinsessa Margareeta on haudattu Bernstorffin linnanpuistoon. Myöhemmin samalta hautapaikalta ovat saaneet leposijansa myös heidän poikansa puolisoineen.
Bramsen, Bo: Huset Glücksborg. Europas svigerfader og hans efterslægt. 2. painos.  København: Forum, 1993.     (tanskaksi)

Azorella compacta on sarjakukkaiskasveihin kuuluva pienikokoinen kasvi. Se kasvaa Andien vuoristossa yli kolmen kilometrin korkeudessa. Kasvi muodostaa mattoja hiekkamaahan ja kivien pinnoille. Kasvi selviää ankarissa olosuhteissa: kylmässä ja kuivassa ilmastossa kovan auringonpaahteen alla. Sitä kerätään polttoaineeksi, mikä on johtanut kasvin uhanalaistumiseen.

Babajevon piiri (ven. Баба́евский райо́н, Babajevski raion) on paikallinen itsehallintoalue Vologdan alueella Venäjällä. Vuonna 1927 perustetun piirin pinta-ala on 9 200 neliökilometriä ja asukkaita on 24 900 henkeä (vuonna 2002).
Piiri sijaitsee Vologdan alueen läntisimmässä osassa. Se rajoittuu Vologdan alueen Tšagodoštšan, Ustjužnan, Kaduin, Belozerskin ja Vytegran piireihin sekä lännessä Leningradin alueeseen. Pinnanmuodostukseltaan seutu on tasaista järvimaisemaa. Suurten suoalueiden keskellä on 200 järveä. Suurin joki on Suda. Maaperä on maanviljelykseen huonosti soveltuvaa hiekkamaata.Seudulla sijaitsee kymmenen aluetason luonnonsuojelualuetta.
Ensimmäiset asukkaat saapuivat seudulle mesoliittikaudella 7 000–4 000 vuotta eaa. Alkuperäisväestön muodostivat ilmeisesti nykyisten saamelaisten esi-isät. Ensimmäisen vuosituhannen alussa alueelle muutti vepsäläisiä, jotka puolestaan väistyivät pohjoisille syrjäseuduille toisen vuosituhannen vaihteessa saapuneiden slaavien tieltä. Vepsäläisiä asuu yhä piirin luoteis- ja koillisosissa Pjažozeron sekä Pondalan ja Kujan seudulla.
Piirin alueella sijannut Kološman pogosta mainitaan ensimmäisen kerran Dmitri Donskoin testamentissa vuonna 1389. 1400-luvun lopulle saakka alue oli Novgorodin feodaalitasavallan sekä Vladimirin ja Suzdalin ruhtinaskuntien (myöhemmin Moskovan) rajaseutua, joka kuului pitkään Belozerskin ruhtinaskuntaan. Pietari I:n uudistusten myötä alue liitettiin Novgorodin lääniin Belozerskin ja Ustjužnan kihlakuntiin. Vuonna 1927 perustettiin Leningradin alueeseen kuuluneet Babajevon ja Borisovo-Sudskojen piirit, jotka vuonna 1937 liitettiin vasta perustettuun Vologdan alueeseen. Borisovo-Sudskoje yhdistettiin Babajevon piiriin vuonna 1959.
Piirin hallinnollinen keskus on Babajevon kaupunki. Lisäksi siihen kuuluu 10 maalaiskuntaa: Borisovskoje (keskuspaikka Borisovo-Sudskoje), Dubrovka, Pjažozero (Pjaželka), Požara, Saninskaja, Siutšskoje (Zapolje), Toropovo, Tsentralnoje (Kiino), Vepsäläinen kansallinen kunta (Timošino), Volodino.Piirin ja samalla myös piirihallinnon päämies on Oleg Tišin.Vepsäläisiä asuu 160 henkeä Pjažozeron kunnassa, jossa he muodostavat 7,5 % väestöstä. Entisessä Kujan kansallisessa vepsäläisessä kunnassa heitä oli 200 henkeä (45,5 % väestöstä).
Piirin kautta kulkee Pietarin ja Vologdan välinen rautatie (Babajevon asema). Eteläpuolella kulkevalle Vologdan–Uuden Laatokan maantielle on yhteydet Babajevosta.
Talouden perustan muodostaa metsänhankinta ja -jalostus. Vuonna 2004 metsäteollisuuden osuus teollisuustuotannosta oli 66,3 %, elintarviketeollisuuden 21,9 % ja sähköntuotannon 11,0 %. Piirin teollisuusyritykset tuottavat sahatavaraa, huonekaluja, pellavakuitua, maito-, liha- ja leipomotuotteita. 
Alueella toimii 9 maatalousosuuskuntaa, 4 yksityistilaa ja 2 muualla sijaitsevien maatalousyritysten osastoa. Vuoden 2006 alussa laskettiin olevan myös 5180 henkilökohtaista viljelmää. Maatalous tuottaa maitoa, lihaa, viljaa, pellavaa ja perunaa.
Vuonna 1979 otettiin käyttöön Grjazovetsin ja Leningradin välinen kaasujohto, jonka kompressoriasema toimii Babajevossa. Vuonna 2005 ryhdyttiin rakentamaan piirin läpi kulkevaa Pohjois-Euroopan kaasujohtoa, jonka ensimmäisen vaiheen on suunniteltu valmistuvan vuonna 2010. Piirin alueella toimii myös Babajevon veturivarikko ja muita rautatieliikennettä palvelevia laitoksia.
Piirin alueella on 22 koulua, joista 7 on keskikouluja. Babajevossa ja Borisovossa on lasten luomistyön keskukset. Babajevossa toimii kulttuuri- ja vapaa-ajankeskus, keskuskirjasto, kotiseutumuseo ja rautatieläisten kulttuuritalo. Maaseudulle on perustettu kulttuuri- ja vapaa-ajankeskuksia, joihin kuuluu kulttuuritaloja, kirjastoja, kerhoja ja museoita. Babajevossa ilmestyy piirilehti Naša žizn.
Venäjän ortodoksisen kirkon seurakuntia on Babajevossa sekä Krain ja Novaja Starinan kylissä.Vuodesta 1989 lähtien piirissä vietetään vepsäläistä ”Elämän puu” -perinnejuhlaa. Vuonna 2004 avattiin vepsäläiskulttuurin museo.

Babalon Patralx de Telocvovim on suomalaisen black metal -yhtye Enochian Crescentin ensimmäinen EP-levy, joka julkaistiin vuonna 1998.

Babylonia zeylanica on meressä elävä kotilolaji.Babylonia zeylanica kasvaa 55-75 mm pitkäksi. Se erottuu muista sukunsa lajeista kartiomaisen muotonsa ja suuaukkoa ympäröivän violetin raidan avulla. Kuoressa on yhdestä kahdeksaan kierrettä, suuaukon leveys on noin puolet kuoren kokonaiskorkeudesta.Kotilo elää Intian itärannikolla ja Ceylonin lähivesillä.  Sitä kasvatetaan myös meriakvaarioissa, 

Bagheera kiplingi on hyppyhämähäkkien heimoon kuuluva keskiamerikkalainen hämähäkkilaji. Sitä esiintyy Meksikosta Costa Ricaan ulottuvalla alueella. Laji on pienikokoinen, melko värikäs ja eri sukupuolten väritys poikkeaa paljon toisistaan. B. kiplingi on mahdollisesti kvasisosiaalinen; hämähäkkipopulaatio lisääntyy ympäri vuoden ja mahdollisesti kasvattaa jälkeläisiään yhdessä.
Erikoisen B. kiplingista tekee sen ruokavalio. Siinä missä kaikki muut hämähäkit ovat ehdottomia petoja, B. kiplingi selviytyy tarvittaessa pelkällä kasviravinnolla. Hämähäkki elää eräillä akasia-lajeilla, joissa esiintyy symbioottisia Pseudomyrmex-suvun muurahaisia. Tässä symbioosissa muurahaiset puolustavat akasiaa tuholaisilta ja kasvi tuottaa proteiini- ja rasvapitoisia kasvannaisia muurahaisten ravinnoksi. Hämähäkki käyttää ravinnokseen näitä muurahaisille tarkoitettuja kasvinosia. Ajoittain se voi myös nauttia mettä. Laji ei ole kuitenkaan ehdoton kasvinsyöjä vaan saattaa ajoittain pyydystää hyönteisiä – etenkin muurahaisia – tai varastaa muurahaisten toukkia ravinnokseen.

Bagheera on Mowglin ja Baloon ystävä. Bagheera kuuli elokuvassa huhuja vaarallisesta Shere Khan -tiikeristä ja aikoo viedä Mowglin lähelle ihmiskylää, mutta Mowgli ei piittaa ajatuksesta. Viidakkohan on hänen kotinsa. Bagheeran suomalaisena äänenä toimi näyttelijä Veikko Honkanen.
Bahai-usko (myös kirjoitusmuodoissa bahá’í-usko, baha'i-usko) on monoteistinen uskonto, jonka perusti Baha’ullah Persiassa vuonna 1863 ja joka korostaa ihmiskunnan hengellistä yhtenäisyyttä. Uskonnolla on noin kuusi miljoonaa kannattajaa ympäri maailman.Bahai-uskon juuret ovat islaminuskon šiialaisen haaran šaikhilaisessa koulukunnassa. Se uskoi kätketyn, Imaamin, Mahdin ilmestymiseen, joka merkitsisi ylösnousemuksen ja ihmiskunnan uuden aikakauden alkua. Vuonna 1844 Bab perusti šaikhilaisuuden ympärille baabilaisen uskonnollisen liikkeen. Hänet teloitettiin poliittisten selkkausten johdosta vuonna 1850. Baabilaisen liikkeen johtajaksi tuli Baha’ullah, joka julisti olevansa Babin ennustama uusi profeetta. Baha’ullah joutui monien vaiheiden jälkeen karkotetuksi Palestiinaan ja perusti baabilaisuuden jatkoksi bahai-uskon vuonna 1866.Baha’ullahin jälkeen uudeksi johtajaksi nousi Abdulbaha’, joka levitti bahai-uskoa Lähi-idän ulkopuolelle. Hänen seuraajansa Shoghi Effendi tulkitsi uskontoa niin, että se sai nykyisen muotonsa, ja perusti neuvostoja ohjaamaan bahai-uskoa. Effendi kuoli vuonna 1957. Alkuaikojen väljästi järjestäytynyt liike alkoi 1930-luvulta lähtien järjestäytyä muiden uskontojen tavoin teokraattisesti. Vuonna 1963 valittiin ensimmäinen Yleismaailmallinen oikeusneuvosto johtamaan uskontokuntaa Israelin Haifasta käsin.Eniten bahaita asuu Intiassa, missä heitä on noin miljoona. Uskonnon synnyinmaassa Iranissa asuu noin 300 000–350 000 uskonnonharjoittajaa. Lisäksi heitä on huomattavasti Latinalaisessa Amerikassa ja osissa Pohjois-Amerikkaa, mutta Euroopassa suhteellisen vähän. Bahaita on vainottu monissa islamilaisissa maissa, erityisesti Iranissa.Bahai-uskon voimakkaana piirteenä on pyrkimys ihmiskunnan yhdistämiseen ja maailmanrauhaan. Uskonnolla ei ole pappeja. Bahait opettavat, että kaikki uskonnot edustavat samaa jumaluutta, jonka ilmentymiä ovat olleet muun muassa Abraham, Zarathustra, Buddha, Jeesus ja Muhammad. Uskovien velvollisuuksia ovat muun muassa päivittäiset rukoukset, paastoamiset, bahai-kalenteri ja puoluepolitiikan välttäminen. Uskonto sisältää vähän rituaaliperinteitä.
Bahai-uskon juuret ovat islaminuskon šiialaisen haaran šaikhilaisessa koulukunnassa. Se uskoi kätketyn kahdennentoista imaamin – Qaimin tai Mahdin, profeetta Muhammadin seuraajan – ilmestymiseen, mikä merkitsisi ylösnousemuksen sekä ihmiskunnan uuden, onnellisen ja oikeudenmukaisen aikakauden alkua. Vuonna 1844 nuori persialainen kauppias Sayyid Ali Muhammad Shirazi ilmoitti ensimmäiselle opetuslapselleen olevansa portti (Bab) šiialaisten kätkettyyn imaamiin. Tämän hän antoi ymmärtää myös ensimmäisessä kirjassaan Qayyum al-asma’, mistä baabilaisuus alkoi eriytyä vähitellen omaksi uskonnolliseksi liikkeekseen. Vuonna 1847 Bab ilmoitti itse olevansa kätketyn imaamin paluu, mikä irrotti liikkeen lopullisesti šiialaisuuden valtavirrasta.Vuonna 1848 baabilaiset nousivat aseelliseen kapinaan kuningasta vastaan, minkä seurauksena Bab teloitettiin vuonna 1850. Pian liike joutui vainojen kohteeksi ja tuhansia sen kannattajia surmattiin. Babin kuoleman jälkeen ilmaantui useita henkilöitä, jotka ilmoittivat olevansa liikkeen ennustama profeetta. Bab oli nimittänyt seuraajakseen teheranilaiseen aatelissukuun kuuluvan Mirza Yahya Nurin, myöhemmältä nimeltään Subh-i azal. Vuonna 1852 šaahi Nasiraddania vastaan tehtiin murhayritys, ja seuraavana vuonna baabilaisten johtohenkilöt karkotettiin Osmanien valtakuntaan kuuluvaan Bagdadiin.
Vuonna 1856 Subh-i azalin vanhempi velipuoli Mirza Husain Ali Nuri, myöhemmin Baha’ullah, astui käytännössä liikkeen johtoon. Viimeistään vuonna 1866 Baha’ullah ilmoitti julkisesti, että hän oli Babin mainitsema "Se, jonka Jumala tuo esiin". Tosin hänen väitetään kertoneen asian lähipiirilleen jo vuonna 1863, saatuaan ilmestyksen Ridvanin puutarhassa. Merkittävä osa baabilaisista hyväksyi julistuksen, mutta osa kannattajista kiisti sen. Varsinaisen bahai-uskon katsotaan syntyneen tästä julistuksesta. Vuonna 1868 uskonnon kannattajat siirrettiin Akkon rangaistussiirtolaan Palestiinaan – nykyiseen Israeliin.Bahá’ullahin kirjallinen tuotanto käsittää yli sata teosta ja muistiota. Hänen julkaisuistaan tärkeimmäksi osoittautui Akkon vankila-aikana kirjoitettu maailmansiviilisaation peruskirja Kaikkein pyhin kirja (al-Kitab al-aqdas). Bahá’ullah vietti elämänsä viimeiset vuodet kotiarestissa ja kuoli 1892.
Bahá’ullah nimitti seuraajakseen vanhimman poikansa Abdulbaha’n, joka järjesti maailmanlaajuisen lähetystyön. Samalla uskontulkintaan liitettiin myös kristillisiä ja länsimaisia humanitaarisia piirteitä. Bahai-usko oli aluksi vain väljästi järjestäytynyt, eikä käännytettyjä pakotettu etenkään länsimaissa luopumaan omasta uskontokunnastaan. Abdulbaha’ kuoli vuonna 1921. Hänen testamenttinsa perusteella liikkeen ylivalvojaksi nousi tyttärenpoika Shoghi Effendi. Hänet julistettiin Uskon suojelijaksi, jonka tulkintojen vastustaminen tulkittiin Jumalan vastustamiseksi.Effendin johdolla herätysliike muuttui järjestäytyneeksi uskonnoksi 1930-luvulta lähtien. Hänen toimikautenaan valmistuivat muun muassa Babin hautapyhäkkö ja Kansainvälinen arkistorakennus. Vuonna 1944 Effendi kirjoitti bahai-historian sata ensimmäistä vuotta käsittävän teoksen, God Passes By. Hänen toimiensa ansiosta bahai-usko saavutti vuonna 1948 ei-valtiollisiin järjestöihin kuuluvan aseman Yhdistyneissä kansakunnissa. Effendi kuoli vuonna 1957, minkä jälkeen johtajuus on ollut pikemminkin ryhmällä kuin yksittäisellä henkilöllä. Vuonna 1963 valittiin ensimmäinen Yleismaailmallinen oikeusneuvosto johtamaan uskontokuntaa Israelin Haifasta käsin.
Bahait uskovat, että heidän uskontonsa on kaikkien maailman uskontojen täyttymys. Jumala on monoteistinen ja hän on ilmaissut itseään eri sanansaattajien välityksellä. Bahai-uskon kolme keskeisintä ydinteemaa ovat Jumalan, uskontojen ja ihmiskunnan ykseys.
Jumala on Bahai-uskossa ylimaallinen, eikä häntä voi tuntea suoraan. Jumala on ilmaissut itseään eri sanansaattajien kautta, joista viimeisin oli Baha’ullah. Bahai-uskon mukaan Jumala on yksi ja koko kaikkeus kuuluu hänelle. Hän on kaikkivaltias ja täydellinen. Maailmanhistoriassa on ollut vain yksi Jumala ja eri uskonnot ovat kutsuneet Häntä eri nimillä. Ihmisen rajallinen mieli ei voi ymmärtää Jumalaa. Bahaiden mukaan ainoa asia, mitä tiedämme Jumalasta on, että hän on olemassa.
Ylimaallinen Jumala on ilmaissut itseään eri sanansaattajien muodossa, ja jokainen heidän perustamistaan uskonnoistaan on johtanut ihmiskunnan aina korkeammalle tasolle. Bahait hyväksyvät kaikki suurten maailmanuskontojen perustajat ja keskushahmot. Heihin kuuluvat muun muassa Abraham, Mooses, Krishna, Buddha, Zarathustra, Jeesus ja Muhammad sekä kaiken ilmoituksen huipentumana Bab ja Baha'ullah. Jumalalta saatujen muistioiden ilmaisemisen ketju alkaa jo muinaisista maageista ja aiempien uskontojen kirjoituksissa profeetoiksi mainitaan muun muassa Aatami, Nooa, Hud ja Salih.
Bahait uskovat, että maailmassa on ainoastaan yksi uskonto, joka on ”Jumalan uskonto”. Kaikki maailman suuret uskonnot ovat erilaisia lähestymistapoja tähän uskontoon. Bahait hyväksyvät muut uskonnot, eikä niiden harjoittajia syrjitä, vaan bahait pyrkivät rauhaan ja sopusointuun muiden uskontojen kanssa.Bahaiden lopullisena tavoitteena on viimeisten aikojen lopullinen rauha, Suurin Rauha (sulh-i a’azam), joka koittaa kaikkien uskontojen löydettyä täyttymyksen bahai-uskossa, mutta sitä ennen tavoitteena on Pienempi Rauha (sulh-i akbar), maailmanrauha nykyisten hallitusten johdolla. Suurimman Rauhan aikana toteutuu itsestään myös bahai-laki, joka koostuu Baha’ullahin teoksesta Kaikkein pyhin kirja sekä Abdulbaha’n erillisistä kirjeistä.Bahaiden mukaan heidän uskontonsa ei ole viimeinen ja täydellinen Jumalan ilmoitus, mutta he uskovat, että bahai-usko on nykyaikana lähimpänä totuutta. Bahai-uskon mukaan on kaksi syytä, miksi uskonnot ovat erilaisia. Ensinnäkin eri yhteisöissä ja eri aikoina on ollut erilaisia tarpeita, ja toiseksi ihmiskunnalle esitetään totuus sen kulloisenkin henkisen kypsyyden mukaan.Bahai-usko pitää itseään erillisenä uskontona, mutta siinä näkyy islamin vaikutteita. Bahai-uskon mukaan Koraani tallettaa Jumalan sanan luotettavammin kuin Raamattu. Syynä tähän on, että Koraanissa on enemmän profeetta Muhammadin suoraa tekstiä kuin Raamatussa Jeesuksen omaa opetusta. Toinen syy on Koraanin myöhäisempi syntyaika. Baha’ullah viittasi kirjoituksissaan usein Koraanin jakeisiin, mutta muuten tekstisisältö erosi täysin. Hän viittasi myös Uuteen testamenttiin, persialaisiin hengellisiin runoihin sekä antiikin Kreikan filosofiaan.
Bahai-uskossa korostuu pyrkimys kansojen yhteenliittämiseen Baha’ullahin nimessä, jolloin syntyisi yleismaailmallinen poliittinen, sosiaalinen ja uskonnollinen rauhan valtakunta, jossa olisi yksi uskonto, yksi kulttuuri ja yksi kansainvälinen apukieli. Bahai-uskon mukaan mikään ryhmä ei ole toista ylivertaisempi vaan kaikki ovat tasa-arvoisia. Bahait tekevät työtä rasismia ja ennakkoluuloja vastaan. Vaikka uskonto pyrkii ykseyteen, se kuitenkin kannattaa eri kansojen tapoja ja kulttuureja, kunhan ne eivät ole syrjiviä. Samaten kannatetaan sukupuolten tasa-arvoa ja ihmisoikeuksia.
Bahait uskovat, että jokaisella on kuolematon sielu. Se on ihmisen henkinen osa, joka ei kuole vaan jatkaa olemassaoloaan toisessa muodossa. Sielu ei asu ruumiissa, vaan se yhdistyy ihmiseen heti hedelmöittymisvaiheessa. Mikäli kaksi ihmistä on elänyt hyvän avioliiton, heidän sielunsa jatkavat yhdessä myös kuoleman jälkeen.Bahai-uskon mukaan taivas ja helvetti eivät ole palkkio- tai rangaistuspaikkoja, jotka saavutettaisiin ruumiin kuoleman jälkeen, vaan ennemminkin ihmissielun tai mielen tiloja. Taivas on läheisyyttä Jumalaan, mikä syntyy läheisyydestä uskonnon ilmaisijaan hänen opetustensa tutkimisen, ymmärtämisen ja noudattamisen kautta. Helvetti on vastaavasti etäisyyttä niistä. Toisin kuin monissa muissa uskonnoissa, bahait eivät näe ihmisessä pahuutta. Kaikki Jumalan luoma on pohjimmiltaan hyvää. Tämä ei kuitenkaan tarkoita sitä, ettei ihminen kykenisi tekemään julmia tekoja kanssaihmisiään ja ihmiskuntaa kohtaan.
Bahai-usko näkee itsensä rauhan ja ykseyden tuojana. Uskonnossa ei ole pappeja eikä sakramentteja, ja rituaaleja on vain vähän. Kuitenkin bahai-uskon tapoja säätelevät Baha’ullahin laatimat lait, jotka edellyttävät päivittäisiä rukouksia, paastoa sekä pyhien kirjoitusten opiskelua. Pakollisten rukousten lisäksi tapakulttuuri sisältää ainoastaan hautajaisrituaalin sekä yksinkertaisen hääseremonian.Rukoukseen liittyy islamin tapaan määrätyt vuorokaudenajat, asennot sekä rukoussuunta kohti Baha’ullahin hautapyhäkköä. Jokainen 15 vuotta täyttänyt on velvollinen suorittamaan päivittäisen yksityisen rukouksen. Joka päivä tulisi valita yksi kolmesta vaihtoehdosta: lyhyt rukous vuorokauden valoisana aikana, keskipitkä rukous kolmesti vuorokauden aikana tai pitkä rukous mihin vuorokauden aikaan tahansa. Ennen rukousta peseydytään.Rituaalien vähäisyyteen bahait mainitsevat kaksi syytä: Rituaalit voivat rapauttaa ja häivyttää niiden takana olevan henkisen tarkoituksen. Toiseksi rituaalit voivat johtaa kulttuuri-imperialismiin ja tuhota eri kulttuurien rikkaan monimuotoisuuden. Rituaalien vähäisyys ei tarkoita juhlapäivien ja erityistilaisuuksien unohtamista. Bahailaisia rohkaistaan yhteisiin kokoontumisiin, joissa rukoileminen ei ole pakollista. Rukous nähdään enemmän yksityisenä tapahtumana. Bahait eivät käytä alkoholia, mutta uskonto ei sisällä islamin tapaan ruokasäädöksiä.
Bahait käyttävät erityistä bahai-kalenteria. Uskonnon mukaan Bab antoi kalenterin, jonka Baha’ullah vahvisti alkamaan vuodesta 1844. Kalenteri perustuu aurinkovuoteen, eli siinä on 365 päivää, viisi tuntia ja noin viisitoista minuuttia.Bahai-vuodessa on 19 kuukautta, joista jokainen on yhdeksäntoista päivän pituinen. Kahdeksannentoista ja yhdeksännentoista kuukauden väliin on jätetty tavallisena vuonna neljä ja karkausvuonna viisi välipäivää, jotta kalenteri voidaan sovittaa aurinkovuoteen. Pyhäpäivien viettoon ei ole säädetty mitään erityisiä juhlamenoja. Bahai-kuukauden ensimmäisenä päivänä bahait viettävät yhdeksäntoista päivän juhlaa, jossa on sekä henkistä, hallinnollista että sosiaalista sisältöä. Paasto alkaa 2. päivä maaliskuuta ja kestää yhdeksäntoista päivää. Vuosi vaihtuu kevätpäiväntasauksen aikaan eli 21. maaliskuuta.
Bahaille perhe on yhteisöjen ja kansojen perusyksikkö, sillä vahvat ja rakastavat perheet muodostavat toimivan yhteisön ytimen. Avioliitto nähdään sekä ruumiin että sielun yhdistymisenä, ja se on tasa-arvoinen miehen ja naisen kesken. Kuitenkaan naimisiinmeno ei ole elämän tärkein päämäärä eikä avioliiton ulkopuolella eläviä syrjitä. Järjestettyjä avioliittoja ei suvaita, vaan jokaisen täytyy löytää oma sielunkumppaninsa. Avioeroihin suhtaudutaan kielteisesti, mutta nekään eivät ole kiellettyjä. Jos aviopari ilmoittaa haluavansa erota, seuraa vuoden mittainen harkinta-aika. Tänä aikana parin tulee hakea neuvoja paikalliselta neuvostolta avioliiton pelastamiseksi.
Bahai-uskon toiminta rahoitetaan jäsenien lahjoituksilla, ja yhteisön ulkopuolinen rahoitus on kielletty. Uskonnon kannattajia rohkaistaan ylläpitämään bahai-rahastoa säännöllisin lahjoituksin, mutta lahjoitukset ovat kuitenkin täysin vapaaehtoisia ja kunkin jäsenen yksityisasia. Kannattajia rohkaistaan kertomaan uskostaan kanssaihmisille, ystäville ja sukulaisille tai muuttamaan uudelle alueelle eräänlaisena edelläkävijänä. Käännytystyössä henkinen tai fyysinen painostaminen on kielletty, sillä jokaisen tulee ymmärtää totuus itsenäisesti.
Bahait valitsevat edustajansa vapailla vaaleilla, mutta siitä huolimatta järjestelmä on teokraattinen. Bahain maailmankeskus on uskonnon henkinen ja hallinnollinen keskus, ja se sijaitsee Israelin Haifassa. Keskuksessa on hallintojärjestelmän korkein taso, yhdeksänhenkinen Yleismaailmallinen oikeusneuvosto. Sen tehtävänä on pitää uskonto yhtenäisenä. Lisäksi jokaisessa maassa on henkiset neuvostot kansallisella ja paikallisella tasolla. Kahden viimeksi mainitun tason henkilöt valitaan vaaleilla, joihin voivat osallistua kaikki 21 vuotta täyttäneet bahait. Eri maiden kansalliset neuvostot kokoontuvat kerran viidessä vuodessa valitsemaan Yleismaailmallisen oikeusneuvoston jäsenet. Oikeusneuvoston jäseneksi ei hyväksytä naisia.
Bahai-temppelit ovat rukoukseen ja mietiskelyyn tarkoitettuja hiljentymispaikkoja. Ne eroavat perinteisistä kirkoista, temppeleistä, synagogista ja moskeijoista siten, että niiden sisustus on äärimmäisen pelkistetty eikä niissä pidetä saarnoja tai muita jumalanpalvelusmenoja. Bahai-temppelit ovat avoinna kaikkien uskontojen seuraajille. Niissä lausutaan pyhiä kirjoituksia ja rukouksia kaikista maailmanuskonnoista, ja tarkoitus on, että jokainen voi hiljaa mietiskellen nauttia henkisestä ilmapiiristä itselleen sopivalla tavalla. Temppelit on suunniteltu yksilöllisesti, mutta yhteistä kaikille on yhdeksän sisäänkäyntiä ja keskuskupoli. Tällä hetkellä bahai-uskolla on seitsemän temppeliä, jotka sijaitsevat Australiassa, Saksassa, Intiassa, Panamassa, Samoalla, Ugandassa ja Yhdysvalloissa.
Bahai-usko perustuu Babin, Baha’ullahin ja Abdulbaha’n kanonisiin teoksiin, joita tulkitsi ja selitti Shoghi Effendi. Tavallinen bahai-uskovainen saa johdatuksensa yhteisöltä ja kanonisoiduista teoksista, ja bahai-uskon alkuaikojen esoteerisuus ja spiritismi on hylätty. Effendin kuoleman jälkeen bahai-uskon tulkinnat on tehnyt Yleismaailmallinen oikeusneuvosto aikaisempien kirjoitusten pohjalta.
Bahai-uskolla on eri arvioiden mukaan 5–7 miljoonaa kannattajaa. Eniten bahaita on Intiassa, noin miljoona, ja toiseksi eniten Iranissa, noin 300 000–350 000. Yhdysvalloissa on vajaat 200 000 uskonharjoittajaa, joista etelävaltiossa asuvat ovat pääsääntöisesti afroamerikkalaisia. Bahai-usko kasvaa nopeimmin Etelä-Aasiassa ja Afrikassa. Alueittain bahaita on arvioitu olevan eniten Etelä-Aasiassa, yli kaksi miljoonaa. Itä-Afrikassa bahaita on yli miljoonan ja Euroopassa yli 100 000.
Bahai-uskoa on vainottu sen perustamisesta saakka monissa islamilaisissa maissa, erityisesti Iranissa. Iranin arviolta 300 000–350 000 jäsenen bahai-yhdyskunta on maansa suurin uskonnollisista syistä vainottu vähemmistö. Uskonto kärsi alkuvuosinaan ankarista vainoista, mutta ne laantuivat vähitellen. Muutos huonompaan tapahtui jälleen vuonna 1979, kun Iranissa tehtiin islamilainen vallankumous. Tämän jälkeen satoja bahailaisia on kidutettu ja teloitettu sekä tuhansia vangittu. Iranin valtio ei tunnusta bahai-uskoa itsenäiseksi uskonnoksi juutalaisuuden ja kristinuskon tapaan.
Bahai-usko tuli Suomeen eri lähteiden mukaan 1920-luvulla tai 1930-luvun lopulla amerikansuomalaisten mukana. Säännöllinen toiminta aloitettiin vuonna 1938, mutta ensimmäinen järjestö, Helsingin Bahai Seura ry, perustettiin vuonna 1952. Vielä tässä vaiheessa useimmat jäsenet eivät ajatelleet järjestöä erillisenä uskontona. 1960-luvun alussa perustettiin paikallishallinnot Tampereelle, Lahteen ja Turkuun, ja valtakunnallinen seura rekisteröitiin uskonnolliseksi yhdyskunnaksi vuonna 1963 nimellä Suomen Bahai-yhdyskunta. 1970-luvulla yhdyskunta aloitti aktiivisen lähetystyön muun muassa lentolehtisin ja musiikkiryhmien esityksillä, ja yhdyskunnan jäsenmäärä kaksinkertaistui vuosien 1972 ja 1973 aikana. Nykyisin yhdyskunnalla on 568 jäsentä (2010). Tunnettuja suomalaisia bahaita ovat vaatturi ja juontaja Arman Alizad, juontaja-toimittaja Aram Aflatuni sekä bahai-yhteisön tiedottaja, toimittaja Soheila Mikkonen.
Heino, Harri: Mihin Suomi tänään uskoo.   Helsinki: WSOY, 1997. ISBN 951-0-27265-5.    
Hämeen-Anttila, Jaakko: Islamin monimuotoisuus.   Helsinki: Gaudeamus, 1999. ISBN 951-662-749-8.    
Ketola, Kimmo: Uskonnot Suomessa 2008: Käsikirja uskontoihin ja uskonnollistaustaisiin liikkeisiin. Kirkon tutkimuskeskuksen julkaisuja 102.  Tampere: Kirkon tutkimuskeskus, 2008. ISBN 978-951-693-287-6.    
Smart, Ninian: ”Bahai: A New Religion from Within Islam”, The World's Religions.   Cambridge: Cambridge University Press, 1989 (reprinted 1995). ISBN 0521429064.    (englanniksi)
’Abdu’l-Bahá: Vastauksia joihinkin kysymyksiin. (Some answered questions, 1908.) 2. muuttumaton painos (1. painos 1962).  Helsinki: Suomen bahá'iden kansallinen henkinen neuvosto, 2002. ISBN 952-9584-64-4.    
’Abdu’l-Bahá: Puheita Pariisissa. (Paris talks, 1912.) 2. muuttumaton painos (1. painos 1962).  Helsinki: Suomen Bahaien kansallinen henkinen hallintoneuvosto, 1984. ISBN 951-95551-3-7.    
Bahai-rukouksia: Bahá’u’lláhin, Babin ja A̓bdu’l-Bahán ilmaisemia rukouksia ja muistioita.   Helsinki: Suomen bahá'iden kansallinen henkinen neuvosto, 2001. ISBN 952-9584-51-2.    
Bahá’ullá: Bahá’ulláhin julistus maailman kuninkaille ja johtajille. (The proclamation of Bahá’u’lláh to the kings and leaders of the world, 1967.) Englanninkielisestä laitoksesta suomentanut Maija Pihlainen.  Helsinki: Suomen bahá'iden  kansallinen henkinen hallintoneuvosto, 1980. ISBN 951-95551-1-0.    
Bahá’u’lláh: Kitáb-i-aqdas: Kaikkein pyhin kirja. (Kitáb-i-aqdas, julkaistu 1890–91.) Shoghi Effendin englanninnoksesta suomentanut Maija Pihlainen.  Helsinki: Suomen bahá'iden kansallinen henkinen hallintoneuvosto, 1987. ISBN 951-95551-5-3.    
Bahá’u’lláh: Poimintoja Bahá’u’lláhin kirjoituksista. (Gleanings from the writings of Bahá’u’lláh, 1939.) Shoghi Effendin englanninnoksesta suomentanut Maija Pihlainen.   Haifa: Bahai-maailmankeskus: Helsinki: Suomen bahá'iden kansallinen henkinen neuvosto, 2000. ISBN 952-9584-49-0.

Banaanikärpänen (Drosophila melanogaster) on pieni kellanruskea mahlakärpäslaji, joka on jo vuosikymmenten ajan ollut yksi kokeellisen biologisen tutkimuksen tärkeimmistä malliorganismeista. Yleiskielessä banaanikärpäsellä voidaan tarkoittaa myös koko mahlakärpästen heimoa tai useita muita Drosophila-suvun lajeja, joista monet ovat Suomessa huomattavasti D. melanogaster -lajia yleisempiä. 
Vaikka banaanikärpänen on tavallinen vieras suomalaisissakin kodeissa, se ei pysty talvehtimaan Suomessa vaan kanta on riippuvainen Baltian maista saapuvista ja kauppojen hedelmien mukana tulevista yksilöistä. Ravinnokseen mahlakärpäslajit imevät käymistilassa olevia nesteitä, esimerkiksi hedelmien mehua ja mahlaa. Toukat elävät esimerkiksi mahlassa tai maahan pudonneissa marjoissa ja hedelmissä syöden nesteitä sekä hiivoja ja muita mikro-organismeja.
Banaanikärpäsen biologisella tutkimuksella on pitkä historia. Nykyäänkin se on yksi yleisimmin käytetyistä malliorganismeista, josta on eristetty laboratoriokasvatuksiin tuhansia genotyypiltään erilaisia mutanttikantoja. Lajin yksilöitä käytetäänkin lähes kaikilla biologian osa-alueilla. Erityisesti banaanikärpäsiä käytetään geneettisissä,  kehitysbiologisissa ja fysiologisissa tutkimuksissa, joissa voidaan selvittää muun muassa muistin toimintaa tai alkoholin vaikutuksia. Lajin koko genomin emäsjärjestys selvitettiin jo vuonna 2000. Koska ihmisen ja banaanikärpäsen geenitoimintojen on havaittu olevan pohjimmiltaan melko samanlaisia, voidaan kärpäsellä saatuja tuloksia soveltaa usein myös ihmisellä. 
Banaanikärpäsen suosioon malliorganismina ovat vaikuttaneet monet seikat, mutta erityisesti sen helppo kasvatettavuus, taudinkestävyys, lyhyt sukupolvenkierto ja mutaatioiden synnyttämisen helppous nostivat sen tutkijoiden suosioon jo 1900-luvun alussa. Nykyään samoja ominaisuuksia käyttävät hyväkseen muun muassa monet matelija- ja akvaarioharrastajat, jotka käyttävät siivettömiä banaanikärpäsen mutanttikantoja lemmikkiensä elävänä ravintona.
Banaanikärpänen on kellanruskea, raidallinen ja punasilmäinen pieni kärpänen. Banaanikärpänen on sukupuolidimorfinen laji, eli sen koiraan ja naaraan ulkonäöt poikkeavat toisistaan. Naaraat ovat noin 2,5 millimetriä pitkiä, ja koiraat ovat hieman tätä pienempiä. Sukupuolten välisiä muita eroja ovat esimerkiksi koiraan peräaukon ja sukupuolielimien ympärillä olevat piikkimäiset karvat ja koiraan ensimmäisessä raajaparissa sijaitsevat sukaskimput (engl. sex combs), jotka puuttuvat naaraalta. Koiraan takaruumis on kapeampi, sen kärki tummempi eivätkä takaruumiin alapuoliset sukupuolielimet ole yhtä selvästi näkyvillä koirailla kuin naarailla.
Banaanikärpäsestä on eristetty laboratoriossa tuhansia erilaisia mutanttikantoja, joiden ulkonäkö saattaa poiketa huomattavasti villityypistä. Esimerkiksi white (w) -mutantin silmät ovat valkoiset ja forked (f) -mutantin selkäpuolen karvat ovat koukkupäisiä. Mutaatioiden seuraukset voivat olla myös huomattavasti dramaattisempia. Esimerkiksi wingless (wg) -mutantit ovat kokonaan siivettömiä. Listaa kaikista tunnetuista ja tutkimuslaitoksissa ylläpidetyistä Drosophilan mutanttikannoista ylläpidetään FlyBase:ssa, jonka kautta tutkijat voivat myös ottaa yhteyttä toisiin laboratorioihin tai kantakeskuksiin tilatakseen itselleen erilaisten mutanttikantojen yksilöitä.
Banaanikärpäsen elinkierron pituus vaihtelee lämpötilan mukaan kuten kaikilla vaihtolämpöisillä eliöillä. Elinkierto on lyhimmillään 28 °C:ssa, jolloin kärpäsen kehitys munasta aikuiseksi vie seitsemän päivää. Tätä korkeammissa lämpötiloissa kehitys hidastuu korkeamman lämpötilan aiheuttaman fysiologisen stressin vuoksi; esimerkiksi 30 °C:ssa kehitys kestää 11 päivää. Ihanteellisissa olosuhteissa, 25 °C:ssa, kehitys vie 8,5 päivää. Tätä alemmissa lämpötiloissa kehitys hidastuu: 18 °C:ssa kuluu 19 päivää ja 12 °C:ssa kuluu yli 50 päivää. Jos kärpäsiä on samassa paikassa paljon, hidastaa se kärpästen kehitystä. Ne myös jäävät kooltaan pienemmiksi.Naaraat laskevat suurin piirtein 400 munaa sopivalle alustalle noin viisi kappaletta kerrallaan. Kooltaan 0,5 mm:n mittaiset munat kuoriutuvat 12–15 tunnin kuluttua (25 °C:ssa) ensimmäisen toukkavaiheen toukiksi. Toukat kasvavat noin neljä päivää, luoden nahkansa kaksi kertaa noin 24 ja 48 tunnin kuluttua kuoriutumisesta. Ensimmäisen nahanluonnin jälkeen toukkia kutsutaan toisen toukkavaiheen toukiksi, ja kolmas toukkavaihe alkaa toisen nahanluonnin jälkeen. Tämän jälkeinen kotelovaihe ja metamorfoosi kestävät neljä päivää, jonka kuluttua aikuiset kuoriutuvat. Naaraat ovat parittelukypsiä noin 8–12 tunnin kuluttua kuoriutumisesta. Aikuinen banaanikärpänen elää noin 30 päivää.
Banaanikärpäsen alkionkehitystä eli embryogeneesiä on tutkittu erittäin paljon, ja varhaisen alkion kehitystä säätelevä geeniverkosto on yksi parhaiten tunnetuista säätelyverkostoista. Suosion taustalla ovat olleet samat ominaisuudet, jotka ovat tehneet banaanikärpäsestä genetiikan malliorganismin. Banaanikärpäsen alkionkehitys eroaa tosin muiden malliorganismien kehityksestä. Sen vakoutuminen nimittäin tapahtuu syncytiumissa, joka on useissa tumanjakautumisissa ilman solunjakautumista syntynyt monitumainen solu. Oogeneesin aikana rengaskanaviksi (engl. ring canals) kutsutut solulimasillat yhdistävät muodostuvan oosyytin syöttösoluihin, joista kulkeutuu oosyyttiin ravinteita ja kehitystä sääteleviä molekyylejä.
Oosyytistä kehittyvän munasolun hedelmöityksen jälkeen varhainen alkio käy läpi useita DNA:n monistumiskertoja, mutta vain muutamia tumanjakautumisia. Vasta myöhemmissä kehityksen vaiheissa alkion solut eroavat erillisiksi soluiksi. Koska DNA:n monistuminen eli replikaatio varhaisessa alkiossa on niin nopeaa, ei solusyklissä ole juurikaan tarkastuspisteitä (engl. checkpoints) estämässä virheellisten solujen muodostumista. Sen vuoksi syntyneet virheelliset solut vaeltavat alkion ruskuaispussiin, joka ei muodosta aikuisen kärpäsen rakenteita. Alkio käy kehityksensä aikana läpi useita vaiheita, jotka ovat erittäin hyvin tunnettuja, kunnes se lopulta kuoriutuu ensimmäisen toukkavaiheen toukkana.Toukan kehityksen aikana imaginaalilevyinä (engl. imaginal discs) tunnetut kudokset kasvavat toukan sisällä. Imaginaalilevyt muodostavat kehittyessään suurimman osan aikuisen kärpäsen rakenteista, kuten pään, jalat, siivet ja sukupuolielimet. Niiden solut erkanevat muista solulinjoista jo alkionkehityksen aikana ja niiden jakautuminen jatkuu myös toukkavaiheiden aikana, toisin kuin useimpien muiden toukan solukkojen. Kotelovaiheen aikana imaginaalilevyjen kudokset läpikäyvät monia voimakkaita muutoksia, jotta ne voivat muodostaa aikuisen kärpäsen rakenteita.
Banaanikärpänen on kosmopoliitti laji, joka on levinnyt kaikkialle maailmaan. Sitä tavataan luonnossa myös Suomessa. Laji ei kuitenkaan pysty talvehtimaan Suomessa muutamien muiden suvun lajien tavoin, vaan kanta on riippuvainen Baltian maista saapuvista ja osin myös kauppojen hedelmien mukana tulevista yksilöistä. Sen sijaan esimerkiksi lähisukuinen D. littoralis pystyy selviämään talven yli jopa pohjoisimmassa Suomessa. Yhteensä luonnonvaraisia Drosophila-kärpäsiä Suomessa tavataan noin 30 lajia. D. melanogasterin luonnonkanta on runsaimmillaan loppukesästä, jolloin kärpäsiä etsiytyy ihmiskoteihin. Banaanikärpäset, kuten muutkin mahlakärpäset, viihtyvät kosteissa ja varjoisissa paikoissa. Ne ovat aktiivisimmin liikkeellä pääasiassa illalla.Ravinnokseen mahlakärpäslajit imevät käymistilassa olevia nesteitä, esimerkiksi sokeripitoisia hedelmiä ja puiden mahlaa. Toukat elävät mahlassa, sienissä, maahan pudonneissa marjoissa ja pilaantuneissa hedelmissä syöden niiden nesteitä sekä erityisesti niissä kasvavia hiivoja ja muita mikro-organismeja. Banaanikärpänen pystyy tunnistamaan makean ja kitkerän maun, mutta ei esimerkiksi chilipippurille tyypillistä polttavaa kapsaisiinia.
Banaanikärpäset pyrkivät parittelemaan mahdollisimman pian kuoriutumisensa jälkeen. Naaraat ovat halukkaita paritteluun jo 8–12 tuntia kuoriutumisesta. Sitä nuorempia, parittelemattomia naaraita kutsutaan usein virgiineiksi naaraiksi. Banaanikärpäskoiraan kosiokäyttäytyminen muodostuu viiden toiminnon sarjasta, jonka se suorittaa houkutellakseen naaraita parittelemaan kanssaan. Ensin koiraat suoristavat itsensä ja värisyttävät siipiään kosioäänen muodostamiseksi. Pian sen jälkeen koiras siirtyy matalana naaraan takaruumiin taakse ja alkaa kosketella naaraan genitaaleja jaloillaan ja imukärsällään. Lopulta koiras käyristää takaruumistaan ja yrittää parittelua. Naaras voi torjua koiraan joko siirtymällä kauemmas tai työntämällä munanasettimensa ulos. Onnistunut parittelu kestää 10 minuuttia, jonka aikana koiras siirtää satoja siittiöitä naaraaseen. Naaras pystyy säilömään spermaa, joka voi joutua siten myös kilpailemaan munasolujen hedelmöityksestä muiden koiraiden siittiöiden kanssa.
Banaanikärpänen on useimpien kärpäslajien tavoin erittäin taitava lentäjä. Sen siivet pystyvät lyömään jopa 220 kertaa sekunnissa. Lentävä banaanikärpänen on myös hyvin ketterä, sillä se voi muuttaa lentosuuntaansa yhdeksänkymmentä astetta jopa alle viidessäkymmenessä millisekunnissa. Banaanikärpäsellä, kuten todennäköisesti monilla muillakin kärpäsillä, näköhermot ovat myös suoraan yhteydessä siipilihaksiin. Tämä mahdollistaa kärpäsen erittäin nopean reagoinnin liikkeeseen, jopa ilman aivojen väliintuloa.
Banaanikärpäsen kehittynein aisti on näkö. Noin kahta kolmasosaa banaanikärpäsen aivoista, yhteensä noin 200 000 neuronia, käytetään pelkästään näköaistimusten tulkitsemiseen. Vaikka banaanikärpäsen tilan hahmottamiskyky on huomattavasti huonompi kuin ihmisillä, näköaistimusten käsittelyn nopeus (ajallinen resoluutio) on noin kymmenen kertaa ihmistä nopeampi. Tämä yhdessä lentolihasten ja silmien suoran yhteyden kanssa mahdollistaa petojen tehokkaamman välttämisen ja paremman lennon hallinnan.
Banaanikärpäsen erittäin hyvin kehittyneet verkkosilmät koostuvat 800 pienemmästä silmäyksiköstä, ommatidista. Jokainen ommatidi koostuu kahdeksasta valoreseptorisolusta (nimetty R1–8), niiden tukisoluista, pigmenttisoluista ja verkkokalvosta. Silmien normaali voimakkaan punainen väri johtuu pigmenttisoluista, jotka imevät ylimääräisen sinisen päivänvalon ja siten estävät kärpästä sokaistumasta kirkkaassakaan auringonpaisteessa.
Banaanikärpänen on yksi tutkituimmista organismeista ja biologian malliorganismeista. Kalifornian yliopiston perinnöllisyystieteen professori Charles W. Woodworth oli ensimmäinen tutkija, joka kasvatti suurempia määriä banaanikärpäsiä laboratoriossa. Kokeellisen tutkimuksen banaanikärpäsellä aloitti Woodworthin ehdotuksesta Harvardin yliopiston professori William Ernest Castle, jonka oppilas ja työtoveri Frederic Carpenter julkaisi ensimmäisen tieteellisen artikkelin banaanikärpäsestä 1905. Merkittävin 1900-luvun alun banaanikärpästutkijoista oli kuitenkin Columbian yliopiston professori Thomas Hunt Morgan ryhmineen. Hän teki monia kokeita banaanikärpäsillä ja löysi muun muassa 1910 banaanikärpäsen ensimmäisen mutantin, whiten, joka muutti kärpäsen silmät valkoisiksi. Morgan paikallisti mutatoituneen geenin banaanikärpäsen X-kromosomiin, todistaen samalla, että geenit sijaitsevat kromosomeissa. Thomas Hunt Morganille myönnettiin 1933 Nobelin lääketieteen palkinto banaanikärpästen genetiikkaan kohdistuneista tutkimuksista.Ensimmäisen kromosomikartan banaanikärpäselle laati vuonna 1913 Alfred H. Sturtevant, joka työskenteli myös Morganin ryhmässä. T. H. Morgan itse julkaisi ensimmäiset tarkat fysikaaliset paikat useille banaanikärpäsen geeneille vuonna 1938. Banaanikärpäsellä tehdyn varhaisen mutaatiotutkimuksen uranuurtaja 1920-luvulla puolestaan oli Hermann J. Muller, joka indusoi mutaatioita röntgensäteilyn avulla. Keksinnöstään Muller sai lääketieteen Nobelin 1946. Myös evoluutiotutkimusta banaanikärpäsellä tehtiin jo varhain. Yhdysvaltalainen Theodosius Dobzhansky todisti 1930- ja 1940-luvuilla banaanikärpäsen avulla luonnonvalinnan toimivan luonnonpopulaatioissa sekä pystyi selvittämään eri Drosophila-lajien fylogenian.
Pelkkä sattuma tai tutkimuksen pitkä historia eivät ole syynä banaanikärpäsen suosioon tutkimuskohteena tai sen valintaan tutkimuksen malliorganismiksi. Banaanikärpäsen käyttöön ovat tutkimuksen historian aikana vaikuttaneet useat seikat, kuten:
Sylkirauhasten jättiläismäiset polyteenikromosomit mahdollistavat muun muassa geenien aktiivisuuden tutkimisen
Koirailla ei ole geneettistä tekijäinvaihduntaa, mikä helpottaa geneettisiä tutkimuksia
Useita tunnettuja mutaatioita, ja uusien mutaatioiden tuottaminen eli indusointi on helppoa
Jo olemassa olevan tiedon ja tutkimuksen valtava määrä jouduttaa myös uutta tutkimusta. Banaanikärpäsellä tehdään nykyään tutkimusta lähes kaikilla biologian osa-alueilla. Viime aikojen suurimpia saavutuksia banaanikärpästutkimuksessa on ollut sen koko genomin sekvensointi vuonna 2000. Samoin monien uusien geenimuuntelutekniikoiden kehitys ja mahdollisuus hankkia useimpia tunnettuja mutanttikantoja tutkittavaksi Internetin välityksellä on helpottanut tutkimusta huomattavasti. Nykyään banaanikärpästä käytetään tutkimuskohteena yhtä lailla kehitysbiologiassa, geenien vuorovaikutusten tutkimuksessa, fysiologiassa kuin ihmisten tautien mallintamisessakin. Banaanikärpäsen käyttöä erityisesti ihmisen sairauksien tutkimuksessa puoltaa varsinkin mahdollisuus tehdä erittäin monenlaisia geneettisiä kokeita. Muun muassa kontrolloitujen risteytysten sekä poistogeenisten yksilöiden tuottaminen on banaanikärpäsellä huomattavan helppoa ja lyhyen sukupolvenkierron vuoksi kokeiden tulokset ovat nopeasti nähtävissä.
Esimerkiksi alkoholin vaikutusten ja alkoholismin tutkimuksessa banaanikärpästä on käytetty erittäin paljon. Banaanikärpästen ja nisäkkäiden alkoholivaste on erittäin samankaltainen: esimerkiksi kärpästen liikkeiden kontrolli heikkenee jo pienen alkoholialtistuksen vaikutuksesta ja annosta lisättäessä ne menettävät liikuntakykynsä täysin. Pitkäaikaisessa altistuksessa kärpäsille kehittyy myös toleranssia alkoholia vastaan. Alkoholinsietokyvyltään erilaisten kärpäskantojen geneettinen tutkimus onkin paljastanut useita alkoholiherkkyyteen vaikuttavia geenejä, joille on löydettävissä vastingeenit myös ihmisestä. Siten kärpäsellä tehtävä tutkimus voi paljastaa yksityiskohtia myös ihmisten alkoholismin perinnöllisyydestä.Alkoholitutkimuksen lisäksi myös muistin mekanismien selvittämisessä banaanikärpänen on osoittautunut oivalliseksi tutkimuskohteeksi. Sen on osoitettu pystyvän oppimaan monenlaisia asioita, kuten erilaisia käyttäytymismalleja. Banaanikärpäseltä onkin onnistuttu löytämään useita tärkeitä oppimiseen ja muistiin vaikuttavia geenejä. Niiden selvittämiseen on käytetty useita erilaisia geneettisiä tutkimusmenetelmiä, kuten esimerkiksi geenien hiljentämistä ja DNA-mikrosirutekniikkaa. Banaanikärpäsellä tehdyissä pavlovilaisissa käyttäytymiskokeissa puolestaan on pystytty eristämään oppimisvaikeuksellisia kärpäskantoja yhdistämällä tietyt tuoksut sähköshokkiin. Näistä eristetyt mutatoituneet geenit (esimerkiksi dunce, rutabaga ja amnesiac) ovat osoittautuneet tärkeiksi muistin kehityksessä. Tuoreet tutkimukset ovat myös paljastaneet banaanikärpäsen pitkäaikaiseen muistiin vaikuttavia geenejä. Eräiden tutkijoiden mukaan banaanikärpäsen muisti- ja oppimistutkimuksessa ollaankin lähitulevaisuudessa pääsemässä vaiheeseen, jossa voidaan siirtyä yksittäisten geenien tutkimisesta jopa koko muistin kehityksen vuorovaikutusverkoston tutkimukseen.
Banaanikärpäsen kromosomisto on pieni: sen diploidinen kromosomiluku 2n = 8. Kromosomipareista kolme on autosomeja ja yksi on sukupuolikromosomipari (X ja Y). Historiallisista syistä banaanikärpäsen X-kromosomia merkitään usein numerolla 1, ja autosomit ovat kromosomit 2–4. Neljäs kromosomi jätetään usein huomiotta sen pienen koon takia, sillä siinä on geenejä sisältävää eukromatiinia vain noin miljoona emäsparia. Geenejä neljännessä kromosomissa on alle sata. Kärpäsen sukupuoli määräytyy X-kromosomien ja autosomien suhteen perusteella, eikä Y-kromosomilla ole siihen vaikutusta toisin kuin esimerkiksi ihmisellä. Jos siis X-kromosomeja on yksi, X-kromosomien ja autosomien suhde on 1:6, jolloin syntyy koiras. Jos X-kromosomeja on kaksi, suhde on 2:6, jolloin syntyy naaras. Banaanikärpäsen Y-kromosomi on myös lähes kokonaan heterokromatiinia.
Drosophilan genomi on noin 180 miljoonan emäsparin (Mb) suuruinen. Genomista kolmasosa on heterokromatiinia ja loput noin 120 Mb eukromatiinia. Vaikuttaa siltä, että noin 60 prosenttia kärpäsen genomista ei sisällä proteiineja koodaavia geenejä. Tällä hetkellä genomin arvioidaan sisältävän 14 601 geeniä. Koko genomi on sekvensoitu vuonna 2000, ja suurin osa siitä on sen jälkeen myös varustettu selityksin eri alueiden biologisesta toiminnasta (engl. annotated). Geneettisesti banaanikärpänen on noin 60-70 -prosenttisesti ihmisen kaltainen, ja vajaalle 3000 banaanikärpäsen geenille on löydettävissä todennäköisesti samaa alkuperää oleva vastingeeni ihmisestä. Noin 77 prosentille ihmisen geeneistä, joiden mutaatioiden tiedetään olevan jonkin sairauden syynä, on löydettävissä homologinen vastine banaanikärpäsen genomista. Siten banaanikärpästä voidaan käyttää vertailevassa genomiikassa myös ihmisen ja muiden nisäkkäiden geenitoiminnan tutkimiseen.
Banaanikärpäsen kromosomiston erikoisimpia rakenteita ovat sen toukan sylkirauhasten polyteenikromosomit. Ne ovat kaapelimaisia useaan kertaan monistuneita jättiläiskromosomeja. Polyteenikromosomeja tavataan joillakin Diptera-lajeilla kudoksissa, jotka eivät erilaistu aikuisen hyönteisen rakenteiksi. Ne ovat pääosin geenitoimintaa tehostavia rakenteita: useiden identtisten geenikopioiden ansiosta mRNA-synteesi on polyteenikromosomillisissa soluissa erittäin tehokasta. Polytenikromosomeja tavataankin siksi useimmiten sylkirauhasten solujen kaltaisissa solutyypeissä, joissa vaaditaan paljon joitain tiettyä proteiinia.
Kromosomien koko on erittäin suuri tavallisiin interfaasikromosomeihin verrattuna. Ne voivat olla paksuudeltaan jopa 15–25 μm ja pituudeltaan 100–250 μm. Polyteenikromosomien rakenteelle on tyypillistä tummien kromomeeri- ja vaaleiden interkromomeeriraitojen vaihtelu, joiden avulla kromosomit voidaan erottaa toisistaan. Juovarakenne syntyy DNA-rihmojen lukumäärän vaihtelusta ja erilaisesta pakkautumisasteesta kromosomin eri osissa. Kromosomit ovat organisoituneet kromosentrin ympärille, joka sisältää niiden sentromeerialueet.
Banaanikärpäsen geenien, mutaatioiden ja eri kantojen merkintä on hyvin tarkkaan määriteltyä. Nimeämiskäytännöt ja merkintätavat juontavat juurensa jo T. H. Morganin ajalta. Tarkkaan säännelty geneettinen nomenklatuuri helpottaa huomattavasti tutkimuksen tekemistä, sillä se mahdollistaa erilaisten banaanikärpäskantojen yksiselitteisen kuvaamisen.
Banaanikärpäsgenetiikassa geenien nimet ovat yleensä johdettu geenin ensimmäisen havaitun mutantin fenotyypistä. Esimerkiksi white-geenin ensimmäisenä kuvattu mutanttialleeli muuttaa kärpäsen silmät valkoisiksi. Jokaisen geenin normaali- eli villimuotoa merkitään plus-merkillä (+) Geenien nimet merkitään aina kursivoituna. Nimi alkaa pienellä alkukirjaimella, jos em. ensimmäinen tunnettu mutantti on ollut resessiivinen ja isolla, jos se on ollut dominoiva. Jokaisesta geenistä voidaan käyttää myös sen 1–3 -kirjaimista lyhennettä (esimerkiksi white = w; hedgehog = hh tai decapentaplegic = dpp). Geenien tuottamista proteiineista käytetään samoja nimiä, mutta ne kirjoitetaan aina isolla eikä niitä kursivoida (esimerkiksi White, W; Hedgehog, HH tai Decapentaplegic, DPP). Jos geenistä tunnetaan useita mutanttialleeleja, ne merkitään yleensä yläindeksillä. (esimerkiksi wa, ww) Samoin villialleelin merkintää voidaan tarkentaa yläindeksillä (esimerkiksi w+, hh+ tai dpp+).Tämän lisäksi on olemassa lukuisia muita käytäntöjä, jotka mahdollistavat niin monimutkaisten risteytysten kuin myös runsaasti geeni- ja kromosomimutaatioita sisältävien kantojen yksiselitteisen kuvaamisen.Toisinaan jotkut geeneille annetuista nimistä voivat olla varsin erikoisia. Useiden väitöskirjatutkijoiden ja jopa edistyneempienkin banaanikärpästieteilijöiden pyrkimyksenä on nimittäin ollut jo Morganin ajoista lähtien keksiä kuvaamilleen uusille geeneille mahdollisimman "hauska", mutta samalla kuitenkin kuvaava nimi. Tämän pitkän tradition tulosta ovat muun muassa shavenbaby-mutantti, jonka toukat ovat karvattomia ja he-is-not-interested-geeni, joka vaikuttaa koiraiden kosiokäyttäytymiseen.
Koska banaanikärpästen elintavat saavat ne viihtymään erinomaisesti myös ihmisasumuksissa, niiden määrä kodeissa voi joskus kasvaa häiritseväksi. Asuntoihin sisälle tunkeutuvia kärpäsiä pyydystetään rakentamalla tappava kärpäsansa esimerkiksi suppilosta, jonka pohjalla on syöttinä pieni määrä jotakin käynyttä nestettä. Syötti voi olla esimerkiksi olutta, väkiviinaetikkaa tai punaviiniä, joka voi olla etikoitunuttakin. Pyydykseen joutuneet kärpäset eivät pääse suppilosta pois ja hukkuvat sinne. Syöttinesteen joukkoon voi lisätä myös astianpesuainetta. Se alentaa nesteen pintajännitystä ja edesauttaa siten kärpästen hukkumista.
Luonnosta tai kotoa eri tavoin pyydystettyjä tai lemmikkikaupasta ostettuja banaanikärpäsiä käytetään myös esimerkiksi lemmikkisammakoiden ja akvaariokalojen ruokana. Esimerkiksi veden pinnasta ravintonsa hankkiville labyrinttikaloille banaanikärpäset ovat suositeltua ravintoa. Ruokintaan käytetään useimmiten kaupan olevia siivettömiä mutanttikärpäskantoja, sillä ne eivät voi karata lentämällä pois terraariosta tai akvaariosta. Banaanikärpäsiä voidaan kasvattaa myös kotona. Kasvatus onnistuu parhaiten erlenmeyer-pullon kaltaisessa lasiastiassa, johon on valettu hiivaa ja fruktoosisokeria sisältävää agaroosi- ja mannaryynihyytelöä.
Lähes vastaavaa banaanikärpästen kasvatusmenetelmää käytetään myös useimmissa laboratorioissa, tosin useimmiten pulloina käytetään tähän tarkoitukseen erityisesti valmistettuja 200 ml:n vetoisia kasvatuspulloja ja 50 ml:n vetoisia risteytyspulloja. Kantoja ylläpidetään yleensä 18 °C:ssa, jossa sukupolvenkierron pituus on noin 4–5 viikkoa. Risteytykset tehdään useimmiten noin 24 °C:ssa, jolloin kierto on nopeampi eikä tuloksia tarvitse odottaa liian pitkään. Kasvatuspulloissa ylläpidettävät kärpäset siirretään uusiin pulloihin noin puolentoista kuukauden välein, jotta kärpäsille on aina tarjolla tuoretta ravintoa eivätkä mahdolliset homeet pääse leviämään ravintoalustassa.
Yksi syy banaanikärpäsen suosioon laboratorio-organismina on myös sen taudin- ja loistenkestävyys. Yleisimmät laboratoriokantojen ongelmista johtuvat joko kasvatusalustassa leviävistä homeista tai punkeista. Viime vuosina useissa laboratorioissa on myös raportoitu esiintyvän pikornaviruksiin kuuluvaa DCV-virusta (engl. Drosophila C Virus), joka tappaa koteloituneita toukkia. Useimpia banaanikärpäsen tauteja torjutaan yksinkertaisesti pitämällä kasvatustilat mahdollisimman puhtaina ja eristämällä kaikki laboratorioon saapuvat uudet kannat.
Adams, M.D., et al.: The genome sequence of Drosophila melanogaster.  Science, 2000, 287. vsk, s. 2185–2195.  Artikkelin verkkoversio (pdf). 
Ashburner, M., Golic, K.G. & Hawley, R.S.: Drosophila: A Laboratory Handbook.    Cold Spring Harbor Laboratory Press, 2005. ISBN 0-87969-706-7.    
Portin, P.: Sata vuotta banaanikärpästutkimusta.  Tieteessä tapahtuu, 2005, nro 5, s. 40–41.  Artikkelin verkkoversio (pdf).
The WWW Virtual Library: Drosophila – Portaali erilaisiin verkossa oleviin banaanikärpässivustoihin (englanniksi)
Introduction to Drosophila – Lyhyt ja yksinkertainen banaanikärpäsen ja sen tutkimuksen esittely (englanniksi)
FlyBase – Kattava tietopankki banaanikärpäsen ja sen sukulaislajien genetiikasta ja molekyylibiologiasta (englanniksi)
The Interactive Fly – Tietoa ja kuvia banaanikärpäsen kehityksestä ja genetiikasta (englanniksi)
Drosophila White Paper – Perustelut D. melanogasterin genomin sekvensoinnin tärkeydelle (englanniksi)
Keeping and Breeding Fruit Flies – Ohjeita banaanikärpästen kasvattamiseen kotioloissa (englanniksi)
Maintenance of a Drosophila Laboratory: General Procedures – Banaanikärpästen laboratoriokasvatusohjeet ja tietoa niiden taudeista (englanniksi)
FlyMove – valtava määrä kuvia ja videoita banaanikärpäsen kehityksestä (englanniksi)
FlyNome, a database of Drosophila nomenclature – Banaanikärpäsen geenien nimien etymologiaa ja selityksiä (englanniksi)
Banauen riisipenkereet  ovat vuoren rinteeseen rakennettu vaakasuorien tasanteiden ketju Filippiinien Ifugaon provinssissa noin 1500 metrin korkeudessa. Alueella on pengerrettynä noin 10 000 neliökilometria vuoren rinnettä. Riisipenkereet ovat Unescon maailmanperintökohde.Penkereet on rakennettu noin kaksi tuhatta vuotta sitten, ja ne ovat osoitus loistavasta maanrakennustaidosta.  Niihin liittyy monimutkainen kastelukanavajärjestelmä, jolla ohjataan vuoren huipulta tuleva sadevesi riisipelloille, missä veden syvyyttä vaihdellaan riisin kasvuvaiheiden mukaan. 
Riisinviljelyyn penkereillä liittyy paljon käsityötä, ja talonpoikaisperheiden uudet sukupolvet haluavat usein mieluummin muuttaa kaupunkeihin. Lisäksi penkereille sopiva riisin maatiaislajike ei ole kovin satoisa, ja viljelijöitä on siirtynyt hedelmällisemmille tasamaille. Vuoden 1990 maanjäristys vahingoitti osaa penkereistä. Penkereitä uhkaa hylkääminen ja rappio - ne eivät pysy kunnossa museoimalla vaan vain jos ne pidetään jatkuvassa viljelykäytössä.

Barack Hussein Obama II (laus. [oʊˈbɑːmə]) (s. 4. elokuuta 1961 Honolulu, Havaiji, Yhdysvallat) on yhdysvaltalainen demokraattipoliitikko. Hän oli Yhdysvaltain 44. presidentti kahden kauden ajan vuosina 2009–2017. Vuonna 2009 Obamalle myönnettiin Nobelin rauhanpalkinto työstään ydinaseriisunnan ja maailmanrauhan puolesta.
Yhdysvaltain demokraattiseen puolueeseen kuuluva Obama oli vuoden 2008 presidentinvaaleissa Yhdysvaltojen ensimmäinen tummaihoinen pääpuolueen presidenttiehdokas ja ensimmäinen tummaihoinen presidentiksi valittu voitettuaan republikaaniehdokkaan John McCainin. Hän on myös ensimmäinen manner-Yhdysvaltojen ulkopuolella syntynyt presidentti. Vuoden 2012 vaaleissa hän voitti republikaanipuolueen Mitt Romneyn ja sai vuoden 2008 vaalien tapaan yli puolet äänistä sekä selvän enemmistön valitsijamiehistä. Vuosina 2005–2008 Obama oli Yhdysvaltain kongressin nuorempi senaattori Illinois’n osavaltiosta. Koulutukseltaan hän on juristi.
Obaman hallintokautena Yhdysvallat lopetti nimellisesti ”terrorisminvastaisen sodan”, mutta Lähi-idän konflikti on jatkunut. Obama  sai Yhdysvallat vetäytymään Irakista vuonna 2011, mikä antoi jalansijaa kapinallisille ja terroristeille maassa. Hän tuki kapinallisia Syyrian ja Libyan sisällissodissa. Obama onnistui kaatamaan Muammar Gaddafin hallinnon Libyassa, mutta sota Syyriassa on jatkunut. Yhdysvaltain joukot tappoivat Osama bin Ladenin Pakistanissa vuonna 2011, mitä pidetään yhtenä Obaman suurimmista saavutuksista. Presidentinvaalikampanjansa aikana Obama lupasi sulkea Guantanamo Bayn vankileirin, mutta lupausta ei toteutettu. Obaman Yhdysvallat asetti pakotteita Venäjälle Krimin kriisin jälkeen. Lisäksi Obaman hallintokausi muistetaan Kuuban suhteitten normalisoimisesta, Pariisin ilmastosopimuksesta ja Iranin ydinsopimuksesta. 
Sisäpolitiikassa Obama sai läpi Obamacare-terveydenhuoltouudistuksen ja lain, joka antoi samaa sukupuolta oleville pariskunnille oikeuden avioliittoon koko maan laajuisesti. Sandy Hookin kouluammuskelun jälkeen hän aloitti aseenkantolakien kiristämisen.
Time-aikakauslehti valitsi Obaman vuoden henkilöksi vuosina 2008 ja 2012. Forbes listasi Obaman maailman vaikutusvaltaisimmaksi ihmiseksi vuosina 2009, 2011 ja 2012.Nykyisin Obaman perhe asuu Washington D.C:ssä.
Barack Obama syntyi Honolulussa Havaijilla vuonna 1961. Hänen vanhempansa olivat kenialainen Barack Hussein Obama vanhempi ja yhdysvaltalainen, kansasilaissyntyinen Ann Dunham. Vanhemmat tapasivat opiskellessaan Havaijin yliopistossa, missä Barackin isä oli vaihto-oppilaana.lähde?Obaman ollessa kolmevuotias hänen vanhempansa erosivat ja hänen isänsä palasi Keniaan. Obaman äiti avioitui myöhemmin indonesialaisen Lolo Soetoron kanssa, ja Barackin ollessa kuusivuotias perhe muutti Jakartaan. Neljä vuotta myöhemmin Obama muutti takaisin Havaijille äidinpuoleisten isovanhempiensa luokse. Hänen isänsä oli myöhemmin Keniassa talousministerinä. Hän kuoli auto-onnettomuudessa Obaman ollessa 21-vuotias. Obaman äiti kuoli syöpään muutama kuukausi sen jälkeen, kun Obama julkaisi muistelmateoksensa Unelmia isältäni vuonna 1995.Muistelmissaan Obama kuvailee, millaista oli kasvaa äidin valkoihoisessa ja keskiluokkaisessa perheessä. Hänen tietonsa kenialaisesta isästä olivat peräisin tarinoista ja valokuvista. ”Sitä, että isäni ei näyttänyt yhtään siltä, mitä oli ympärilläni, että hän oli musta kuin piki ja äitini valkoinen kuin maito, en koskaan ymmärtänyt.” Kirja kuvaa kuinka hän nuorena taisteli monikulttuurisen taustansa kanssa. Obama kirjoittaa käyttäneensä teinivuosinaan alkoholia, marihuanaa ja kokaiinia ”unohtaakseen kysymykset siitä, kuka hän on”.High schoolin jälkeen Obama opiskeli kaksi vuotta Kaliforniassa Occidental Collegessa, mistä hän siirtyi Columbian yliopistoon kuuluvaan Columbia Collegeen. Hän opiskeli valtio-oppia erityisalanaan kansainväliset suhteet. Obama valmistui vuonna 1983, minkä jälkeen hän työskenteli vuoden Business International Corporationin palveluksessa ennen muuttoa Chicagoon. Chicagossa hän työskenteli paikalliselle kansalaisjärjestölle, joka auttoi sikäläisiä kirkkoja järjestämään työharjoittelupaikkoja köyhien asuinalueiden asukkaille.
Myöhemmin Obama opiskeli Harvardin yliopiston oikeustieteellisessä tiedekunnassa (Harvard Law School). Hän toimi Harvardissa opiskellessaan Harvard Law Review -lehden johdossa ja oli arvostetun lehden ensimmäinen mustaihoinen johtaja. Erään Obaman luokkatoverin mukaan opiskelijoilla oli lähes jokaisesta asiasta kiistoja vasemmiston ja oikeiston kesken, ja Obama voitti johtajaäänestyksen siksi, että konservatiivit uskoivat hänen kuuntelevan myös heidän ehdotuksiaan. Obama valmistui oikeustieteen maisteriksi vuonna 1991.
Obama palasi Chicagoon ja työskenteli muun muassa ihmisoikeusasioihin erikoistuneessa asianajotoimistossa Miner, Barnhill & Galand ja opetti vuodesta 1993 aina valtakunnan tason politiikkaan siirtymiseensä asti valtiosääntöoikeutta Chicagon yliopistossa.
Vuonna 1996 Obama valittiin Illinois’n osavaltion senaattiin 13. vaalipiiristä. Vaalipiiri käsittää Chicagon eteläpuolella sijaitsevan Hyde Parkin. Obama nimettiin senaatin sosiaali- ja terveydenhoitolautakunnan puheenjohtajaksi vuonna 2003 demokraattien saatua senaattiin jälleen edustajaenemmistön. Lakialoitteidensa lisäksi Obama auttoi Illinois’n palkkatulojen verotuskäytännön vahvistamisessa. Uusi verotuskäytäntö tarjoaa etuja alemman tuloluokan perheille. Hän oli myös säätämässä lakia, joka tarjoaa apua asukkaille, joilla ei ole varaa terveysvakuutukseen. Obama myös avusti budjetoinnissa, joka lisäsi AIDSin vastaisen työn rahoitusta.Vuonna 2000 Obama pyrki demokraattien ehdokkaaksi Yhdysvaltain edustajainhuoneen vaaleihin Illinois’n 1. vaalipiiristä, mutta hävisi esivaalit istuvalle edustajalle Bobby Rushille: Rush sai äänistä 61 prosenttia, Obama 30 prosenttia. Rush, entinen musta pantteri ja yhteiskunta-aktivisti, kertoi pitävänsä Obaman kokemusta ensimmäisestä vaalipiiristä liian vähäisenä.Tappionsa jälkeen Obama jatkoi osavaltiotason poliitikkona. Hän oli vahvistamassa lakia, joka vaatii poliisia videokuvaamaan kuulustelut, joiden perusteella langetetaan kuolemantuomio. Hän myös tuki lakia, joka velvoitti vakuutusyhtiöt kattamaan säännölliset mammografiat. Hänet valittiin tehtäväänsä uudestaan vuonna 2002 ilman vastaehdokkaita.The Washington Post käsitteli helmikuussa 2007 Obaman uraa Illinois’n senaatissa. Artikkelissa kerrottiin hänen kyvystään työskennellä tehokkaasti sekä demokraattien että republikaanien kanssa. Hän on lehden mukaan onnistunut luomaan puolueiden välisiä liittoja. Lyhyen senaatinvaalikampanjansa aikana Obama sai taakseen Illinois’n poliisiyhdistyksen, jonka johtajat kiittivät hänen ”pitkäaikaista tukeaan aseiden kontrolloinnin puolesta ja halukkuutta saada aikaan kompromisseja”. Obama sai kehuja, vaikka ajoi myös lakialoitteita, joita poliisien eturyhmä oli vastustanut.
Obama pyrki Yhdysvaltain senaattiin Illinois’n osavaltiosta vuonna 2004 republikaanien Peter Fitzgeraldin jättäessä paikkansa senaattorina. Obama voitti maaliskuussa 2004 pidetyt demokraattien esivaalit saaden 52,77 prosenttia annetuista äänistä. Kilpailijoista Dan Hynes sai 23,77 prosenttia ja Blair Hull 10,82 prosenttia äänistä. Muiden ehdokkaiden kannatus jäi alle kymmenen prosentin. Hullin suosio laski, kun häntä syytettiin perheväkivallasta. Obaman ehdokkuutta vauhdittivat mainokset, joissa esiintyivät Chicagon entinen pormestari Harold Washington ja entinen senaattori Paul Simon, jonka tytär oli myös tukemassa kampanjaa. Lisäksi sanomalehdet Chicago Tribune ja Chicago Sun-Times kuuluivat Obaman tukijoihin.Republikaanien ehdokkaaksi vaaleihin valittiin alun perin Jack Ryan, joka kuitenkin vetäytyi ehdokkuudesta 25. kesäkuuta 2004 yksityisasioistaan nousseen kohun vuoksi. Elokuussa republikaanien uudeksi ehdokkaaksi valittiin Alan Keyes. Hän asui Marylandissa, mutta muutti ehdokkuuden myötä Illinoisiin. Obaman ja Keyesin välillä käydyissä kolmessa televisioidussa vaaliväittelyssä nousivat esille muun muassa heidän eriävät kantansa kantasolututkimukseen, aborttiin ja veronalennuksiin. Obama sai 2. marraskuuta pidetyissä senaatin vaaleissa 70 prosenttia ja Keyes 27 prosenttia äänistä.Obama aloitti Yhdysvaltain senaatin jäsenenä 4. tammikuuta 2005 ollen viides mustaihoinen senaattori Yhdysvaltain historiassa. Obama kuului seuraaviin senaatin lautakuntiin: ulkopolitiikka (Foreign Relations), terveys, koulutus ja työllisyys (Health, Education, Labor and Pensions), kansallinen turvallisuus ja hallinnolliset asiat (Homeland Security and Governmental Affairs) ja veteraaniasiat (Veterans’ Affairs).Obama palkkasi Tom Daschlen entisen henkilöstöpäällikön samaan tehtävään ja talousanalyytikko Karen Kornbluhin poliittiseksi neuvonantajakseen. Kornbluh oli valtion entisen kassanhoitajan Robert Rubinin henkilöstöpäällikkö. Heinäkuussa 2005 Pulitzer-palkittu ihmisoikeusaktivisti Samantha Power liittyi Obaman leiriin.Neljä kuukautta Obaman senaattorina aloittamisen jälkeen Time-lehti nimesi hänet yhdeksi maailman vaikutusvaltaisimmista ihmisistä ja kutsui häntä yhdeksi Yhdysvaltain ihailluimmista poliitikoista. Obama oli listalla myös vuonna 2007. Lokakuussa 2005 julkaistussa artikkelissa englantilainen New Statesman listasi Obaman yhdeksi kymmenestä ihmisestä, jotka voivat muuttaa maailmaa.
Senaattorinvaalikampanjansa puolivälissä Obama kirjoitti ja piti puheen demokraattien Bostonissa, Massachusettsissa pidetyssä puoluekokouksessa heinäkuussa 2004. Puheessaan Obama toi esiin amerikkalaisen unelman teeman. Kerrottuaan äidinpuoleisen isoisänsä kokemuksista toisessa maailmansodassa ja presidentti Franklin D. Rooseveltin New Deal -ohjelman tuomista helpotuksista tämän tilanteeseen Obama sanoi, etteivät ihmiset odota valtion ratkaisevan kaikkia heidän ongelmiaan. Obaman mukaan he kuitenkin haluavat, että kaikilla on yhtäläiset mahdollisuudet parempaan.Irakin sotaan liittyen Obama sanoi, että sotilaita vaaraan asetettaessa on myös velvollisuuksia. Obaman mielestä ”emme voi piilotella numeroita ja salata totuutta siitä, miksi he taistelevat”. Obama myös painotti, että sotaan ei tulisi lähteä ilman riittävää määrää sotilaita, joilla voi turvata rauhan ja ansaita maailman kunnioituksen. Hän otti esimerkiksi korpraali Seamus Ahernin Illinois’sta. Obama kysyi: ”Palvelemmeko me Seamusta niin hyvin kuin hän palvelee meitä?”Puheensa lopuksi Obama puhui kansakunnan yhtenäisyydestä. Hänen mukaansa eräät haluavat jakaa Yhdysvallat punaisiin ja sinisiin osavaltioihin: punaiset republikaaneille, siniset demokraateille. Obama kuitenkin pitää amerikkalaisia yhtenä kansakuntana, joka vannoo saman valan lipulle ja puolustaa maataan. ”Ei ole liberaalia Amerikkaa ja konservatiivista Amerikkaa – on Amerikan Yhdysvallat. Ei ole valkoista Amerikkaa ja mustaa Amerikkaa ja latino-Amerikkaa ja aasialaista Amerikkaa; on Amerikan Yhdysvallat.”Obaman puhe oli hänen ensiesiintymisensä useimmille amerikkalaisille. Sen innostunut vastaanotto ja laaja näkyvyys mediassa tekivät hänet tunnetuksi yhdessä yössä.
Obama ilmoitti muodollisesti 10. helmikuuta 2007 Springfieldissä asettuvansa presidenttiehdokkaaksi:
»Sain täällä Springfieldissä, jossa pohjoinen, etelä, itä ja länsi kohtaavat, muistutuksen amerikkalaisten sisimmässä olevasta inhimillisyydestä. Täällä aloin uskoa, että tämän inhimillisyyden avulla me voimme rakentaa toiveikkaamman Amerikan. Ja siksi, täällä vanhan osavaltiotalon parlamenttitalon varjossa, jossa Lincoln kerran kutsui kahtiajakautunutta kansankotia palaamaan yhteen, ja jossa yhteiset toiveet ja haaveet yhä elävät, minä seison teidän edessänne ilmoittaakseni ehdokkuudestani Yhdysvaltain presidentin virkaan.» 
Ehdokkuuden ilmoittamista edelsi kuukausien spekulaatio Obaman lähdöstä presidenttikisaan. Jännitys kulminoitui lokakuuhun 2006, jolloin Obama sanoi ensi kertaa pohtivansa mahdollisuutta lähteä presidenttikisaan. Lausunto poikkesi aiemmista kommenteista, joissa hän kertoi aikomuksensa olevan palvella senaattorina vuonna 2010 päättyvän kautensa loppuun.23. elokuuta 2008 Obama ilmoitti varapresidenttiehdokkaansa olevan Delawaren senaattori Joe Biden. Valintaan vaikuttivat Bidenin työläistausta ja ulkopoliittinen kokemus. Oman presidenttiehdokkuutensa hän virallisti Yhdysvaltain demokraattisen puolueen puoluekokouksessa 28. elokuuta 2008.
Iowan osavaltion esivaalit ovat ensimmäinen esivaali, johon ehdokkaat osallistuvat, ja perinteisesti erittäin seurattu tapahtuma tiedotusvälineissä. 3. tammikuuta 2008 käydyissä esivaaleissa voittajaksi demokraateista nousi Barack Obama, joka sai 38 prosenttia äänistä. Obaman perässä tulivat John Edwards 30 prosentilla ja Hillary Clinton 29 prosentilla. Demokraattien Iowan esivaaleissa äänesti ennätykselliset 227 000 ihmistä.
New Hampshiren esivaaleissa 8. tammikuuta 2008 demokraattien Hillary Clinton nousi yllättäen Obaman ohitse saaden 39 prosenttia äänistä. Perässä tullut Obama sai 37 prosenttia. Nevadan esivaaleissa 19. tammikuuta 2008 demokraattien Hillary Clinton voitti Obaman saaden 51 prosenttia äänistä. Obama sai 45 prosenttia, mutta voittamiensa alueiden ansiosta hän sai yhden valitsijamiehen enemmän kuin Clinton.
Etelä-Carolinan esivaaleissa 26. tammikuuta 2008 Obama otti murskavoiton Hillary Clintonista ja sai 55 prosenttia äänistä. Clinton sai 27 prosenttia. Obama sai mustien äänistä yli 80 prosenttia, mutta hän sai myös valkoisten äänistä 24 prosenttia ja alle 30-vuotiaiden valkoisten äänistä yli puolet. Obama sai yli puolet äänistä kaikkien ikäryhmien paitsi yli 65-vuotiaiden keskuudessa.
Koska lähes kaikki puoluekokousedustajat ovat sitoutuneet äänestämään omaa ehdokastaan, saadaan lopullisten presidenttiehdokkaiden nimet normaalisti tietoon jo reilusti ennen puoluekokouksia. Ennen ensimmäisiä esivaaleja ehdokkuuksien odotettiin ratkeavan supertiistaina 5. helmikuuta, jolloin 24 eri osavaltiota, mukaan lukien suuret New York ja Kalifornia, järjestivät esivaalinsa.Supertiistain jälkeenkin Clinton ja Obama olivat niin tasaväkisiä, että ratkaisu siirtyi myöhemmäksi. Obama voitti 13 osavaltiota: Alabama, Alaska, Colorado, Connecticut, Delaware, Georgia, Idaho, Illinois, Kansas, Minnesota, Missouri, Pohjois-Dakota ja Utah. Obama voitti myös supertiistain valitsijamiehissä äänin 847–843.
Barack Obama otti 21. helmikuuta jo yhdennentoista peräkkäisen voittonsa Hillary Clintonista sitten supertiistain, kun ulkomailla asuvat demokraatit antoivat hänelle enemmistön esivaaleissaan. Sitä ennen Obama oli voittanut Louisianan, Nebraskan, Washingtonin, Yhdysvaltain Neitsytsaaret, Mainen, pääkaupunki Washingtonin, Marylandin, Virginian, Wisconsinin ja synnyinosavaltionsa Havaijin.
4. maaliskuuta Obama hävisi Clintonille Texasissa, Ohiossa ja Rhode Islandilla, mutta voitti Texasin vaalikokoukset ja Vermontin. Obama sai Texasin esivaaleista yhteensä enemmän valitsijamiehiä kuin Clinton. 8. maaliskuuta Obama palasi voittokantaan viemällä Wyomingin osavaltion 19 prosentin enemmistöllä. 11. maaliskuuta Obama voitti Mississippin esivaalit.
22. huhtikuuta Obama hävisi Clintonille Pennsylvanian prosentein 55–45. 6. toukokuuta Obama voitti Pohjois-Carolinan selvällä 14 prosentin enemmistöllä, mutta hävisi Indianan niukasti Clintonille prosentein 51–49. 13. toukokuuta Clinton voitti Länsi-Virginian esivaalit prosentein 67–26. 20. toukokuuta Obama hävisi Clintonille Kentuckyssa prosentein 65–30, mutta voitti Oregonissa prosentein 59–41.
1. kesäkuuta Clinton voitti Puerto Ricon esivaalit. 3. kesäkuuta Clinton voitti Etelä-Dakotassa ja Obama voitti Montanassa, ja vaalien tulokset takasivat Obamalle yhdessä supervalitsijamiesten kanssa riittävän määrän valitsijamiehiä, jotta hän saattoi julistautua esivaalien voittajaksi ja puolueen ehdokkaaksi presidentinvaaleihin.
Syksyllä 2006 Obama puhui poliittisissa tilaisuuksissa ympäri maata. Hän tuki demokraattiehdokkaita istuntokauden puolivälin vaaleissa. Syyskuussa 2006 hän oli puhujana Iowan senaattorin Tom Harkinin vuosittaisilla grillijuhlilla, joissa perinteisesti näyttäytyvät tulevat presidenttiehdokkaat. Jouluna 2006 Obama puhui New Hampshiressa järjestetyssä demokraattisen puolueen tilaisuudessa, jossa juhlittiin tuoreita vaalivoittoja. Viikkoa ennen presidenttiehdokkuutensa julkaisemista Obama järjesti tapaamisen demokraattien kansallisen komitean kanssa. Tapaamisessa hän vaati demokraatteja pysymään erossa negatiivisesta kampanjoinnista. Hänen mielestään vaalikampanjan pitäisi olla rehti, ja sitä myös amerikkalaiset odottavat. Obaman mukaan kansalaiset on saatava jälleen uskomaan poliittiseen prosessiin.Obama sai tuta yhdysvaltalaisen presidentinvaalikampanjan loanheiton jo vuoden 2007 alussa, jolloin Sun Myung Moonin omistama Insight Magazine -skandaalilehti väitti hänen käyneen kuusivuotiaana Indonesiassa islamilaista madrassa-koulua. Lehti ilmoitti lähteeksi ”Clintonin leirin” tekemän taustatutkimuksen. Fox-kanavan aamushow käsitteli aihetta vääntäen senaattorin nimen ”Barack Osamaksi”. Ilmeisenä tarkoituksena oli leimata Obama kiihkomuslimiksi ja samalla liata molempien ehdokkaiden kampanjat. Toimittajien kiirehtiessä Jakartaan koulu osoittautui täysin tavalliseksi kouluksi.
Fox-kanava nosti 17. tammikuuta 2007 uutisaiheeksi Obaman tupakanpolton. Uutiskanava kysyi, että ”äänestäisitkö tupakoitsijan presidentiksi?” Lisäksi kanava väitti tupakanpolton olevan Obaman likainen pieni salaisuus. Obama kertoi käyttävänsä nikotiinipurukumia ja pitävänsä tupakkalakkoa. ”Tähän asti nikotiinipurukumi on tepsinyt. Poltin epäsäännöllisesti ja vedin salaa tupakan silloin tällöin”, hän kertoi. Obama tunnusti kaipaavansa tupakkataukoa etenkin kirjoittaessaan.12. helmikuuta 2007 Australian pääministeri John Howard kritisoi Obaman suunnitelmaa vetäytyä Irakista maaliskuuhun 2008 mennessä. Howardin mielestä se vain rohkaisisi tahoja, jotka haluavat täydellisesti epävakauttaa ja tuhota Irakin. Hänen mukaansa vetäytyminen synnyttäisi kaaosta ja voittoja terroristeille, jotka luottavat ja uskovat siihen, että Obama voittaa. ”Jos minä johtaisin al-Qaidaa Irakissa, laittaisin ympyrän vuoden 2008 maaliskuun kohdalle. Rukoilisin niin monta kertaa kuin pystyn voittoa ei vain Obamalle, vaan myös demokraateille”, Howard lisäsi. Obama kertoi pitävänsä Howardin puheita tyhjänä retoriikkana, ellei hän sitten halua lähettää 20 000 australialaissotilasta Irakiin.John McCainin kampanjasta irrallinen tukijaryhmä ja varapresidenttiehdokas Sarah Palin syyttivät Obamaa yhteyksistä chicagolaiseen professoriin Bill Ayersiin, joka oli 1970-luvulla muun muassa Pentagonissa pommin räjäyttäneen The Weather Underground -järjestön jäsen. Hän ja Obama olivat Chicagossa toimineen hyväntekeväisyysrahasto Chicago Annenberg Challengen johtokunnassa.McCainin kampanja kutsui Obamaa myös sosialistiksi, koska hänen suunnitelmissaan on nostaa veroja kolme prosenttiyksikköä yli 250 000 dollaria vuodessa ansaitsevilta. Kuuluisaksi tässä yhteydessä nousi Obaman televisioitu kohtaaminen ”Putkimies-Joe” Wurzelbacherin kanssa. Obama on lisäksi kampanjoinut Vermontin Bernie Sandersin kanssa ja National Journal -lehti on nimennyt hänet vuonna 2007 ”liberaaleimmaksi senaattoriksi.” Lisäksi Obamalla on ollut oikeiston mukaan yhteyksiä Euroopan sosiaalidemokraattisen puolueen kanssa.Maaliskuussa 2008 tulivat julkisuuteen pastori Jeremiah Wrightin saarnoista julkaistut otteet, joiden muun muassa rotu- ja ulkopolitiikkaa koskevat kiistanalaiset väitteet aiheuttivat kohua. Obama oli perheineen kuulunut noin 20 vuotta Wrightin johtamaan seurakuntaan ja oli luonnehtinut tätä hengelliseksi neuvonantajakseen. Hän tuomitsi Wrightin kohua herättäneet lausunnot ja lopulta erosi perheineen kyseisestä seurakunnasta toukokuussa 2008.
Vuoden 2007 ensimmäisen vuosineljänneksen aikana Obama keräsi presidentinvaalibudjettiinsa 25 miljoonaa Yhdysvaltain dollaria (noin 18,5 miljoonaa euroa). Summa on lähes sama kuin Hillary Clintonilla, joka keräsi 26 miljoonaa Yhdysvaltain dollaria. Obaman kampanjalle tuli samassa ajassa yli 100 000 lahjoitusta, kun Clinton sai 50 000 lahjoitusta. 6. kesäkuuta 2008 mennessä Obaman kampanjaa oli tukenut yli 1,5 miljoonaa yksittäistä kansalaista.
Useat politiikan asiantuntijat nostivat esille Obaman vahvan tuen internetin yhteisöllisissä verkostoissa kuten Myspacessa ja Facebookissa. Chris Hughes, yksi Facebookin perustajista, kutsui Obaman synnyttämää internetilmiötä ennennäkemättömäksi. Facebookissa oleva ryhmä nimeltään ”Barack Obama (One Million Strong for Barack)” on muodostunut sivuston nopeimmin kasvavaksi yhteisöksi. Ryhmällä on yli 540 000 jäsentä. 2. helmikuuta 2007 Obama oli mielenosoituksessa George Masonin yliopistossa. Tilaisuuden järjesti ”Students for Barack Obama” -niminen ryhmä, jonka alkuperä löytyy myös Facebookista. Paikalla oli useita tuhansia ihmisiä. Obama kertoi pitävänsä nuoria voimavarana, joka voi kääntää politiikan kurssin ja yhdistää ihmisiä. Obaman virallisilla sivuilla on yhteisöllisiä elementtejä, kuten oma profiili ja blogi. Käyttäjät voivat myös jutella ja suunnitella tapahtumia.
Chicagon pormestari Richard M. Daley kannatti Obamaa vain tunteja sen jälkeen, kun Obama ilmoitti presidenttikisaan lähdöstä. Näin Daley luopui traditiostaan olla puolueeton demokraattien esivaaleissa. Helmikuussa 2007 Iowan oikeusministeri Tom Miller ja osavaltion varainhaltija Michael Fitzgerald ilmoittivat tukevansa Obamaa. Kaksi istuvaa kuvernööriä ilmoitti pian kannattavansa Obamaa: Virginian kuvernööri Tim Kaine ja Illinois’n kuvernööri Rod Blagojevich. Lisäksi entinen senaatin enemmistöjohtaja Tom Daschle kannatti Obamaa kiitellen tämän ”suurta kykyä yhdistää kansakunta.”Obaman kampanjaa tukivat politiikan vaikuttajista muun muassa senaattori ja entinen presidenttiehdokas John Kerry, entinen varapresidentti ja presidenttiehdokas Al Gore, entinen ulkoministeri Colin Powell, entinen senaattori ja presidenttiehdokas Bill Bradley, entinen senaattori ja presidenttiehdokas Gary Hart, entinen senaattori ja presidenttiehdokas George McGovern (tuki aluksi Clintonia), senaattori Bill Richardson, senaattori Edward M. Kennedy, senaattori Richard Durbin, senaattori Claire McCaskill, senaattori Patrick Leahy, Caroline Kennedy, Ethel Kennedy, Maria Shriver, Tom Daschle ja Jesse Jackson. Toukokuussa kannattajiin ilmoitti myös liittyneensä Kerryn varapresidenttiehdokas John Edwards. Myös Hillary Clinton, Obaman kilpakumppani puolueen presidenttiehdokkuudesta vuoden 2008 vaaleissa sekä hänen miehensä Bill Clinton – entinen Yhdysvaltain presidentti – asettuivat tukemaan Obaman ehdokkuutta.
Viihdeteollisuuden merkkihenkilöistä Obamaa tukivat muiden muassa David Geffen, Jeffrey Katzenberg, Oprah Winfrey, Robert De Niro, Brad Pitt, Stephen King, Dennis Haysbert, Branford Marsalis, Usher, Brandon Routh, Chris Rock, Sidney Poitier, Jamie Foxx, Eddie Murphy, Tyra Banks, Morgan Freeman, Forest Whitaker, Jennifer Aniston, John Cleese, Leonard Nimoy, Scarlett Johansson, George Clooney, Edward Norton, Will Smith, Jada Pinkett Smith, Matt Damon, Halle Berry, Wyclef Jean, Black Eyed Peas, Dave Matthews, Stevie Wonder, Morrissey, Ben Affleck, Spike Lee, Ron Jeremy, Paul Newman, Kirsten Dunst, Tom Hanks, Joan Baez, Chris Martin, Bob Dylan, Sarah Jessica Parker, Billie Joe Armstrong ja Bruce Springsteen. Obamaa tukeneita urheilijoista olivat muun muassa Michael Jordan, Kareem Abdul-Jabbar, Charles Barkley ja Hulk Hogan.
4. marraskuuta 2008 Barack Obama valittiin Yhdysvaltain presidentiksi. Hän sai 53 prosenttia äänistä ja 365 valitsijamiestä. Ääniosuus oli suurin sitten George H. W. Bushin voiton 1988 ja valitsijamiesmäärä suurin sitten Bill Clintonin voiton 1996. Obama voitti Coloradon, Nevadan, Virginian, Indianan, Floridan, Ohion ja Pohjois-Carolinan, jotka George W. Bush voitti sekä 2000 että 2004. Hän oli myös vuoden 1956 jälkeen ensimmäinen ehdokas, joka tuli valituksi presidentiksi ilman Missourin osavaltion voittoa.
Toimittaja Jari Lindholm arvioi Obaman voittaneen, koska tämä oli parempi televisioväittelyissä. Myös republikaanien ehdokasasettelu, nimenomaan varapresidenttikandidaatti Sarah Palinin muuttuminen poliittisesta tähdenlennosta puolueensa painolastiksi vaikutti samaan suuntaan. Lopullisesti Obaman kampanjan voittokulun varmisti kuitenkin päätös luopua julkisesta vaalirahoituksesta: se takasi hänelle rajattomat mahdollisuudet varainkeruuseen samalla, kun McCainin kampanja joutui tyytymään puolueen rahoitukseen ja liittovaltiolta saatuun 85 miljoonaan dollariin. Barack Obaman presidenttiprojekti onnistui keräämään 454 miljoonaa dollaria yksityisillä lahjoituksilla.
Obama ilmoitti pyrkivänsä demokraattien ehdokkaaksi toiselle ja viimeiselle virkakaudelleen vuoden 2012 vaaleissa, jotka järjestettiin 6. marraskuuta 2012. Hän aloitti vaalikampanjansa huhtikuussa 2011. Istuvana presidenttinä Obamalla ei ollut vakavasti otettavia haastajia ja hänet ja varapresidentti Joe Biden valittiin yksimielisesti demokraattien ehdokkaiksi puoluekokouksessa 5. syyskuuta.Obaman vastaehdokkaana oli Mitt Romney. Tuloksen alkaessa Romneyn häviö näytti selvältä ja hän myönsi hävinneensä onnitellen Obamaa. Obama oli tuolloin CNN:n ennusteen mukaan saanut tuekseen 303 valitsijamiestä ja Romney 206, kun voittoon tarvittiin 270. Floridan 29 valitsijamiehen kohtalo ei ollut vielä selvä.
Obaman virkaanastujaistilaisuus 20. tammikuuta 2009 kokosi Washingtoniin suuremman ihmisjoukon kuin mikään aikaisempi Yhdysvaltain presidentin vastaava tilaisuus. Arviolta jopa kaksi miljoonaa ihmistä seurasi paikan päällä, kun varapresidentti Biden ja presidentti Obama vannoivat valansa. Television välityksellä juhlaa seurasi eri puolilla maailmaa arviolta 1,5 miljardia ihmistä.Obama vannoi virkavalan käsi samalla Raamatulla, jota myös hänen esikuvansa Abraham Lincoln oli käyttänyt virkaanastujaisissaan vuonna 1861. Obama vannoi virkavalansa uudelleen varmuuden vuoksi seuraavana päivänä Valkoisessa talossa, sillä varsinaisissa virkaanastujaisissa hän takelteli korkeimman oikeuden puheenjohtajan John Robertsin lausuttua sanat väärässä järjestyksessä.
Heti virkakautensa alussa Obama ja Biden tekivät useita valtiovierailuja, joilla korostettiin uuden aikakauden alkamista Yhdysvaltojen ulkopolitiikassa.Kesäkuussa 2009 Barack Obama teki kierroksen Lähi-idässä vieraillen Saudi-Arabiassa, jossa tapasi kuningas Abdullahin, ja Egyptissä, jossa hänet otti vastaan presidentti Hosni Mubarak. Obama piti tärkeäksi luonnehditun puheen Kairon yliopistossa, jossa ojensi kätensä muslimimaailman suuntaan kehottaen osapuolia lähentymään ja etsimään ulospääsyä aluetta leimanneista konflikteista. Erityisesti hän osoitti puheensa palestiinalaisille ja Israelille. Iranin uskonnollinen johtaja Ali Khamenei kommentoi Obaman puhetta Ajatollah Ruhollah Khomeinin kuoleman 20-vuotispäivänä mainitsemalla kuinka ”alueen kansakunnat vihaavat syvästi Amerikkaa” ja ”vaikka heidän sanansa olisivat kuinka suloisia hyvänsä, tarvitaan tekoja”.Heinäkuussa 2009 Obama teki ensimmäisen virallisen valtiovierailunsa Venäjälle, missä hän tapasi presidentti Dmitri Medvedevin ja pääministeri Vladimir Putinin. Asialistalla olivat START-sopimuksen jatko ja Yhdysvaltain Tšekkiin ja Puolaan kaavailema ohjuskilpi, jota Venäjä vastustaa pitäen sitä itseään vastaan suunnattuna. Yhdysvaltain mukaan kilven tarkoitus on vähentää Iranin ydinohjelman uhkaa Euroopassa ja Yhdysvalloissa. Obaman ohjelmassa oli myös tapaaminen riippumattoman lehdistön edustajien ja kansalaisoikeusaktivistien kanssa. Vierailun edellä tehtyjen kyselyjen mukaan 75 prosenttia venäläisistä suhtautui Yhdysvaltain ja Obaman hallintoon kriittisesti ja vain kaksi prosenttia uskoi Obaman kykyyn tehdä oikeita päätöksiä maailmanpolitiikassa. Venäjän tiedusteluvälineissä valtiovierailuun suhtauduttiin pidättyvästi ja uutisointi oli ennen vierailun alkua vähäistä, mistä sai kuvan huipputason tapaamista vähäisemmästä tapahtumasta.Obama julisti helmikuun lopussa 2009, että taistelut Irakissa loppuisivat seuraavan 18 kuukauden aikana.Obama vahvisti Afganistanin joukkoja aluksi, mutta vuoden 2009 lopussa ilmoitti pyrkivänsä vetäytymään sieltäkin. Osama bin Laden surmattiin toukokuussa 2011. Maaliskuussa 2012 Obama vahvisti joukkojen poistuvan maasta vuoden 2014 loppuun mennessä.Vuonna 2010 Obama julkisti Yhdysvaltojen uuden ydinasestrategian.Vuonna 2011 Yhdysvallat osallistui Muammar Gaddafin kaatamiseen Libyassa, mutta republikaanit arvostelivat Obamaa siitä, että maa ei ollut johtavassa roolissa NATO:n hyökkäyksissä.Obama teki maaliskuussa 2016 historiallisen valtiovierailun Kuubaan. Maat alkoivat palauttaa diplomaattisuhteitaan loppuvuodesta 2014. Edellisen kerran Yhdysvaltain presidentti oli käynyt maassa vuonna 1928, jolloin presidenttinä oli Calvin Coolidge. Obama tapasi vierailunsa aikana Raoul Castron, mutta ei Fidel Castroa.
Obaman tavoitteista saavutettiin Yhdysvaltojen osallistuminen Pariisin ilmastosopimukseen, diplomaattisuhteet Kuubaan ja ydinaseriisuntasopimus Venäjän kanssa.Ulkopoliittisen instituutin ohjelmajohtaja Mika Aaltolan mukaan Obaman haluttomuus puuttua Syyriaan tuki Isisin nousua ja haluttomuus huolellisempaan operaatioon Libyassa johti Libyan hajoamiseen.Helsingin Sanomien kolmisivuisen artikkelin mukaan Obama epäonnistui ulkopolitiikassaan monin tavoin. Yhdysvaltojen maajoukot vedettiin Irakista, jolloin äärijärjestö Isis tuli tilalle. Vuonna 2012 Obama uhkasi Syyrian Bashar al-Assadia seurauksilla, jos al-Assad käyttäisi kemiallisia aseita, mutta ei tehnyt mitään, kun tämä käytti (2013). Varapresidentti Joe Biden, Obaman läheinen ystävä, arvosteli tätä: ”suurvallat eivät bluffaa”. Jo kuusi vuotta kestänyt sota on tuottanut miljoonia pakolaisia ja nyt Syyriassa toimii Yhdysvaltojen sijaan Venäjä.Toimittaja Laura Saarikosken mukaan diktaattorit oppivat, että Obama ei halua käyttää voimaa. Obaman asenne rohkaisi Venäjää ja muita vastaavia Yhdysvaltojen vastustajia.
Obaman suunnittelema terveydenhuoltouudistus ja taloudellinen apupaketti kohtasivat suurta vastustusta, ja tammikuussa 2009 konservatiivinen Teekutsuliike järjesti ensimmäiset mielenosoituksensa. Terveydenhuoltouudistus kuitenkin hyväksyttiin kongressissa. Uudistus takaa sairausvakuutuksen yli 30 miljoonalle yhdysvaltalaiselle.Vuoden 2010 vaaleissa republikaanit saivat enemmistön edustajainhuoneeseen.Syyskuussa 2011 Occupy Wall Street -liike aloitti kapitalismin vastaiset mielenosoitukset.
»Tämä tuli liian nopeasti – hän ei ole ehtinyt tehdä vielä mitään, vain ehdotuksia.» (Lech Wałęsa, Puolan ex-presidentti ja rauhanpalkinnon saaja 1983)
Barack Obamalle myönnettiin vuoden 2009 Nobelin rauhanpalkinto. Palkinnon myöntävä Norjan Nobel-komitea perusteli valintaa Obaman työllä ydinaseriisunnan ja maailmanrauhan puolesta. Hän oli kolmas palkinnon saanut istuva Yhdysvaltain presidentti. Useat kuitenkin ihmettelivät rauhanpalkintoa, sillä heidän mukaansa Obama ei ole vielä tehnyt mitään rauhan puolesta.
Obama on kirjoittanut hallinnon roolista taloudellisissa kysymyksissä. Hänen mukaansa pitäisi kysyä, mikä sekoitus asetuksia vie dynaamiseen vapaaseen talouteen, laajaan taloudelliseen turvallisuuteen ja yhtiöiden innovaatioon. Obaman mielestä ihmisiä tulisi ohjata sen mukaan, mikä toimii. Puhuessaan National Press Clubille huhtikuussa 2005 Obama puolusti Franklin D. Rooseveltin New Deal -sosiaalipolitiikkaa. Hän yhdisti republikaanien ehdotukset eläkkeiden yksityistämiseksi sosiaalidarvinismiin.Puhuessaan Wake Up Wal-Mart -järjestön jäsenille marraskuussa 2006 Obama sanoi, että työntekijöille täytyy maksaa tarpeeksi, jotta he voivat ei vain ostaa Wal-Martista, vaan lopulta lähettää lapsensa yliopistoon ja säästää eläkepäiviä varten.Toukokuussa 2006 presidentti Bushille lähetetyssä kirjeessä Obama vaati neljän keskilännen maatalousosavaltioiden senaattorin kanssa maahan tuodun etanolin 0,54 Yhdysvaltain dollarin per gallona verotuksen jatkamista. Obama puhui kesäkuussa 2006 väliaikaisia perintöveroleikkauksia vastaan. Hän kutsui leikkauksia ”Paris Hilton” -veronkevennyksiksi ”miljonäärien perijöille ja perijättärille”.Obama on ilmoittanut pitävänsä ydinvoimaa harkinnanarvoisena mahdollisuutena kansallisessa energiantuotannossa. Hän on myös kannattanut uusiutuville energianlähteille annettavien kansallisten tukien nostamista.
Joulukuussa 2006 Obama liittyi senaattori Sam Brownbackin ryhmään ”Global Summit on AIDS and the Church” -tilaisuudessa, jonka olivat organisoineet kirkolliset johtajat Kay ja Rick Warren. Yhdessä Warrenin ja Brownbackin kanssa Obama teetti HIV-testin, kuten hän oli tehnyt Keniassa alle neljä kuukautta aikaisemmin. Obama kertoi rohkaisevansa muita julkisuuden henkilöitä tekemään saman näyttääkseen, että HIV-testin tekemisessä ei ole mitään hävettävää. Ennen tilaisuutta 18 abortin vastaista ryhmittymää lähetti avoimen kirjeen, jossa he toteavat viitaten Obaman tukemaan lailliseen aborttiin, että he vastustavat Rick Warrenin päätöstä kutsua Obama tilaisuuteen. Heidän mielestään Warren jättää huomiotta Obaman ”kuoleman hyväksyvän kannan.”
Tammikuussa 2007 Obama puhui Families USA:n (terveydenhuollon puolesta oleva ryhmittymä) järjestämässä tilaisuudessa. Obaman mukaan seuraavan presidentin ensimmäisen kauden loppuun mennessä Yhdysvalloissa on käytössä yleinen terveydenhuoltojärjestelmä. Obaman mielestä on väärin, että 46 miljoonaa amerikkalaista on ilman terveysvakuutusta. Hän kiinnitti huomiota myös siihen, että veronmaksajat maksavat yli 15 miljardia Yhdysvaltain dollaria vuodessa ilman vakuutusta olevien kansalaisten kulujen kattamiseen.Obaman terveydenhuoltouudistus on yksi kiistanalaisimpia osia hänen politiikastaan ja jakanut voimakkaasti Yhdysvaltain poliittista kenttää. Uudistusta ajavien kongressin jäsenten tapaamisia on häiritty. Julkisen terveydenhuollon kannattajia verrataan natseihin. Yhdysvaltain kauppakamari kampanjoi sitä vastaan televisiomainoksilla 20 osavaltiossa väittäen ohjelman ennakoivan suuria veronkorotuksia ja budjettivajeita.
Obama haluaisi käynnistää kampanjan, jonka myötä palkattaisiin ja tuettaisiin satoja tuhansia uusia opettajia. Hänen mielestään opetuksen tärkein osa on se ihminen, joka seisoo luokan edessä. Obama haluaa maksaa opettajille heidän työnsä suuren arvon mukaista palkkaa. Hän haluaisi työskennellä heidän kanssaan, ei heitä vastaan. Näin saavutettaisiin korkea opetuksellinen taso.
Tärkeimpinä kysymyksinä seksuaalivähemmistöjen oikeuksissa Yhdysvalloissa pidetään niin sanottua Defense of Marriage Actia (DOMA), joka kieltää liittovaltiota määrittelemästä avioliittoa muuten kuin miehen ja naisen väliseksi, sekä asevoimien ”Don’t ask, don’t tell” -politiikkaa, jonka mukaan avoimesti homoseksuaalit erotetaan Yhdysvaltain asevoimista, mutta seksuaalista suuntautumista ei kysytä.Senaattorina Obama äänesti perustuslakiin kirjattavaa samaa sukupuolta olevien avioliiton estävää lakialoitetta vastaan. Hän kertoi kuitenkin pitävänsä avioliittoa miehen ja naisen uskonnollisena sitoumuksena. Hän tuki samaa sukupuolta olevien parien siviilioikeuksia, mutta oli sitä mieltä, että päätös avio-oikeudesta on jätettävä osavaltioille. Toukokuussa 2012 Obama ilmoitti, että hänen kantansa oli muuttunut niin, että hän kannattaa homoavioliittoa. Presidenttinä Obama on verrannut seksuaalivähemmistöjen taistelua oikeuksiensa puolesta kansalaisoikeusliikkeeseen.Lokakuussa 2009 Obama uusi lupauksensa lopettaa homoseksuaalien syrjinnän armeijassa. Hän kertoi neuvottelevansa lain muuttamisesta puolustusministeriön ja kongressin kanssa, mutta ei luvannut aikataulua uudistukselle. Joulukuussa 2010 Obama allekirjoitti syrjivän lain kumoamisen, joka johti DADT-politiikan päättymisen virallistamiseen 20. syyskuuta 2011.
Obaman hallinto on teettänyt neljän vuoden välein ilmastoarvion (National Climate Assesment, NCA), joista viimeisin julkaistiin toukokuussa 2014. Raporttien tehtävänä on selvittää ilmastonmuutoksen vaikutuksia Yhdysvalloissa.
Obama on Irakin sodan pitkäaikainen vastustaja. Jo vuonna 2002 hän sanoi televisiohaastattelussa, että olisi senaattorina äänestänyt sotaa vastaan. Syksyllä 2002 hän puhui sodan vastaisessa tilaisuudessa Chicagossa. Obama kertoi pitävänsä Irakin sotaa virheenä, joka vain syöksee Lähi-idän pahempaan kriisiin, rohkaisee arabimaailman pahimpia aatevirtauksia ja vahvistaa al-Qaidan värväystoimintaa.30. tammikuuta 2007 Obama esitteli kongressille aloitteen Irakista vetäytymisestä. Muiden asioiden ohella aloite vaatii Irakissa olevien joukkojen pitämistä tammikuun 2007 vahvuudessa, ja aloittamaan joukkojen porrastetun vetäytymisen, jonka tavoitteena olisi taistelujoukkojen vetäytyminen Irakista 31. maaliskuuta 2008 mennessä. Päivämäärä olisi linjassa Bakerin-Hamiltonin työryhmän tekemän Irak-selvitystyön kanssa. Julkaistessaan aloitteen Obama sanoi, että ”mikään määrä amerikkalaisia sotilaita ei voi ratkaista poliittisia kiistoja toisen maan sisällissodan taustalla”.Chicagon kansainvälisten suhteiden johtokunnassa marraskuussa 2006 puhunut Obama sanoi pitävänsä menneenä aikaa, jolloin terrorismin vastaista sotaa käytettiin poliittisena aseena. Obaman mielestä on aika antaa irakilaisille heidän maansa takaisin, ja miettiä uudelleen Amerikan toimet vielä käynnissä olevassa suuremmassa terrorismin vastaisessa sodassa. Puheessaan Obama myös vaati amerikkalaisjoukkojen vähittäistä vetäytymistä vuoden 2007 aikana sekä avointa diplomaattista dialogia Irakin naapureiden Syyrian ja Iranin kanssa.Obama kommentoi Iranin uraaninrikastamisohjelmaa 2. maaliskuuta 2007. Hänen mukaansa Iranin hallinto on uhka kaikille ja Yhdysvaltain ei pitäisi jättää yhtään keinoa, mukaan lukien sotilaallista, pois laskuista. Hän kuitenkin lisäsi, että Yhdysvaltain päätaktiikkana tulee olla pysyvä ja aggressiivinen diplomatia yhdistettynä koviin pakotteisiin. Demokraattien pääehdokkaiden keskinäisessä väittelyssä Obama sanoi olevansa valmis tapaamaan Yhdysvaltain kanssa vihamielisissä väleissä olevien Kuuban, Venezuelan, Syyrian, Iranin ja Pohjois-Korean johtajat. Senaattori Clinton arvosteli Obaman ulkopoliittista linjaa vastuuttomaksi ja naiiviksi ja piti 45-vuotiasta ensimmäisen kauden senaattoria liian tuoreena ylipäälliköksi.Diplomatian lisäksi Obama on halunnut uudistaa Yhdysvaltain asevoimia; onhan vahva armeija tärkeä rauhan säilyttämisen kannalta. Foreign Affairs -lehdessä julkaistussa artikkelissaan hän ehdotti armeijan miesvahvuuden lisäämistä 65 000 sotilaalla ja merijalkaväen 27 000:llä.Yhdysvaltain kongressi on Obaman kaudella lisännyt painostusta Venezuelan suuntaan vedoten huoliinsa Venezuelan ihmisoikeuksista. Maaliskuussa 2015 Obama julisti Venezuelan ”kansalliseksi uhkaksi” ja seitsemälle venezuelalaisviranomaiselle määrättiin sanktioita.
Kannattajat luonnehtivat Obaman laajan tukipiirin salaisuudeksi sitä, että hän on kuin kulttuurinen Rorschachin testi, neutraali persoona, johon ihmiset voivat heijastaa oman henkilökohtaisen historiansa ja halunsa. Obaman oma tarina rohkaisee erilaisia etnisiä ryhmiä. Kirjassaan Dreams from My Father hän yhdistää äidinpuoleisen perhehistoriansa mahdollisiin intiaaniesi-isiin ja Jefferson Davisin kaukaisiin sukulaisiin. Davis oli etelävaltioiden presidentti Yhdysvaltain sisällissodassa. Vuoden 2004 vaalikampanjansa aikana vanhemmille juutalaisille puhuessaan Obama yhdisti itäafrikkalaisen etunimensä Barackin kielelliset juuret heprealaiseen sanaan baruch 'siunattu'.Media on peilannut ja tehostanut Obaman jokamiehen imagoa. Lokakuussa 2006 The Oprah Winfrey Show’ssa tehdyssä haastattelussa nostettiin esiin hänen laajan perheensä etninen monimuotoisuus. Ohjelmassa kerrottiin, että hänen puoliksi indonesialainen siskonsa on naimisissa kiinalais-kanadalaisen miehen kanssa. Ohjelmassa Obama kutsui perhejuhliaan ”minikokoiseksi Yhdistyneiksi Kansakunniksi”. The Nation -lehdessä julkaistussa artikkelissa analysoitiin Obaman kykyä ”ylittää rotu” valkoisen yleisön keskuudessa. Kuitenkin New York Daily Newsin kolumnisti Stanley Crouch kirjoitti, että ”kun mustat amerikkalaiset puhuvat Obamasta ’yhtenä meistä’, en tiedä, mistä he oikein puhuvat. Obama tekee selväksi sen, että vaikka hän on kokenut joitakin kevyempiä versioita tyypillisestä rasistisesta stereotypiasta, hän ei voi väittää noita ongelmia omikseen – eikä hän ole elänyt elämää mustana amerikkalaisena”.Lokakuussa 2006 julkaistussa Time-lehden numerossa Päävärit-kirjan kirjoittanut Joe Klein piti Obaman nopean ja rajat ylittävän suosion salaisuutena samoja kulttuurisia lähteitä kuin Tiger Woodsilla, Oprah Winfreylla ja Michael Jordanilla. Obaman mielestä julkisuuden henkilöt kuten Oprah ilmentävät ihmisten toiveita. Obaman mukaan maailmassa olisi paljon esimerkiksi Woodsin kaltaisia ihmisiä, jos heille vain annettaisiin mahdollisuus.Yhdysvaltain imagon todettiin kesällä 2009 kohentuneen merkittävästi sen jälkeen, kun Barack Obama oli valittu maan presidentiksi. Yhdysvaltoihin suhtauduttiin Pew-tutkimuskeskuksen raportin mukaan entistä suopeammin kaikkialla muualla maailmassa paitsi Lähi-idässä. Mielikuva Yhdysvalloista oli kohentunut erityisesti Kanadassa ja läntisessä Euroopassa.Barack Obaman kannatus oli Washington Postin ja ABC Newsin kyselyn mukaan alimmillaan vain 41 % tammi–maaliskuussa vuonna 2014. Kyselyn mukana puolet vastusti kesäkuussa Obaman politiikkaa. Obaman ennätysalhainen kannatus johtui lähinnä sairausvakuutusuudistuksesta, jota republikaanit ja varsinkin vuoden 2010 tienoilla kansanedustuslaitokseen merkittäväksi noussut uuskonservatiivinen teekutsuliike pitivät veroja lisäävinä. Republikaanit vastustivat myös Obaman ajamaa sallivaa siirtolaispolitiikkaa ja ilmastoon vaikuttavien hiilidioksidipäästörajojen kiristämistä. Obamaa vastustavat republikaanit ovat katsoneet hänen ylittäneen presidentin valtaoikeudet. Obaman vastustukseen liittyi myös tyytymättömyyttä maan talouteen ja pehmeään ulkopolitiikkaan muun muassa Ukraina-kysymyksessä.
Presidentti Barack Obama sai syksyn 2009 tietojen mukaan 30 tappouhkausta päivässä, mikä oli 400 prosenttia suurempi kuin George W. Bushin kaudella.Marraskuussa 2009 kaksi kuokkavierasta läpäisi moninkertaiset turvatarkastukset ja pääsi kättelemään Obamaa valtiollisilla päivällisillä. Salainen palvelu joutui myöntämään tehneensä virheen.
Obama perheineen muutti Tudor-tyyliseen 4,9 miljoonan dollarin arvoiseen, vuonna 1929 rakennettuun taloon Belmont Roadille Kalomaran hienostokaupunginosaan Washingtonissa. Talossa on 761 neliötä, yhdeksän makuuhuonetta, viinikellari, baari, kuntosali ja sisäpiha. Talon vuokra on 21 600 euroa kuukaudessa (2017).
Obama tapasi vaimonsa Michellen (o.s. Robinson) työskennellessään yhtiöitä palvelevassa Sidley & Austin -lakifirmassa kesällä 1989. Michelle oli yhtiön avustava asianajaja. He menivät naimisiin vuonna 1992 Chicagon Trinity United Church of Christ -seurakunnan kirkossa. Pastorina toimi Jeremiah Wright. Heillä on kaksi tytärtä, Malia Ann (s. 1998) ja Natasha (”Sasha”) (s. 2001). Keväällä 2009 perheeseen liittyi Ted Kennedyn lahjoittama portugalinvesikoira Bo.Obaman demokraattien vuoden 2004 kansallisessa kokouksessa pitämän puheen ja hänen kirjansa The Audacity of Hope teemana on toivo. Sitä inspiroi yksi pastori Wrightin saarnoista.Kirjassaan Obama kuvaa ei-uskonnollista kasvatustaan. Obama kirjoittaa, että häntä ei kasvatettu uskonnollisessa kodissa. Hänen Kansasista kotoisin olleet äidinpuoleiset isovanhempansa olivat oppineet baptistien ja metodistien oppeja kasvaessaan Kansasissa, Oklahomassa ja Texasissa, mikä Obaman mukaan lisäsi heidän skeptismiään. Obaman isä oli poissa lähes koko hänen lapsuutensa vanhempien eron vuoksi.
Obama kirjoittaa, että hänen uskonnollinen vakaumuksensa muotoutui hänen ollessaan kaksikymppinen. Silloin hän työskenteli yhteisön organisoijana paikallisten kirkkojen parissa ja ymmärsi ”afroamerikkalaisen uskonnollisen tradition voiman luoda sosiaalista muutosta”. Obaman mukaan uskontoon sitoutuminen ei vaatinut häntä vähentämään kriittistä ajattelua, lopettamaan taistelua taloudellisen ja sosiaalisen oikeudenmukaisuuden puolesta tai muutoin pakenemaan maailmasta, jonka hän tunsi ja jota hän rakasti. Obama oli yli 20 vuotta United Church of Christ -kirkon jäsenenä kunnes erosi kirkosta, koska ei halunnut edustaa mitään kirkkoa poliittisella urallaan Washingtonissa.
Laaja yksimielisyys vallitsee siitä, että Obama onnistui, ainakin presidenttikilvan loppusuoralle asti, varjelemaan minäänsä julkisuudelta. Häntä on kuvattu varautuneeksi, etäiseksi ja viileäksi. Etnisen taustansa ja opintopolkunsa ansiosta hän on tottunut olemaan ulkopuolinen, jonka on menestyäkseen täytynyt tehdä kompromisseja. Häneen ei ole liitetty kapinallisen määreitä, eikä hän opiskeluaikaisten tuttavien todistusten mukaan ollut ”bailaajatyyppiä”.Läheltä seuranneet kuvaavat Obamaa yhdistäjäksi ja osallistajaksi. Hänen vetämissään kokouksissa kukaan ei saa istua hiljaa, vaan Obama kannustaa keskusteluun, ohjaa osallistujia ja korostaa sopua. Silti hänen oma kantansa on jäänyt osanottajille monesti mysteeriksi, eikä hänen päätöksiään ole aina ollut helppo ennustaa.Barack Obama tähtää konsensukseen, mutta uskaltaa pitää omankin päänsä. Päätöksentekoon hänen on sanottu tarvitsevan aikaa, mitä on pidetty suurvallan johtajalle heikkoutena. Obaman vahvuutena on nähty kyky pitää langat käsissään.Puhujana Obama on saanut yleisesti tunnustusta, ja esimerkiksi G20-maaryhmän johtajien tapaamisessa keväällä 2009 Obama puhui paperista turvautumatta telepromptereihin. Hänet tunnetaan myös vakuuttavana puhujana, jolla on vahva eetos.
Obaman nuoruusvuosien omaelämäkerta Dreams from My Father: A Story of Race and Inheritance julkaistiin ensimmäisen kerran vuonna 1995 ja uudelleen vuonna 2004. Lokakuussa 2006 julkaistiin Obaman toinen teos The Audacity of Hope: Thoughts on Reclaiming the American Dream. Molemmat teokset voittivat parhaan äänikirjan Grammy-palkinnon (2005, 2008). Suomeksi teokset Unelmia isältäni ja Rohkeus toivoa julkaistiin vuonna 2009.
Obaman kirjoittama lastenkirja Of Thee I Sing: A Letter to My Daughters julkaistiin marraskuussa 2010. Se on julkaistu suomeksi nimellä Laulan sinusta: kirje tyttärilleni.
Obama, Barack: Dreams from My Father: A Story of Race and Inheritance.   New York: Three Rivers Press, 1995, 2004. ISBN 1-4000-8277-3.    
Obama, Barack: The Audacity of Hope: Thoughts on Reclaiming the American Dream.   New York: Crown Publishing Group, 2006. ISBN 0-307-23769-9.
