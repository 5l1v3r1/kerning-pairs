
Gaius Julius Verus Maximinus (noin 173? – 24. kesäkuuta 238), yleensä Maximinus Thrax (Maximinus Traakialainen), oli Rooman keisari vuosina 235–238. Hän oli ensimmäinen keisari, joka ei koskaan käynyt Roomassa, yrityksestä huolimatta. Hän oli myös ensimmäinen sotilas, joka nousi Rooman keisariksi.Maximinus julistettiin keisariksi kun sotilaat olivat tulleet tyytymättömiksi keisari Severus Alexanderiin. Armeija kapinoi ja murhasi Alexanderin ja hänen äitinsä. Maximinuksen valtakauden on usein katsottu aloittaneen niin sanotun 200-luvun kriisin tai "sotilaskeisarien" ajan. Hänen kautensa oli yhtämittaista sotimista. Hän kuoli matkalla Roomaan sotilaiden murhaamana, kun hänen joukkojensa tyytymättömyys oli kasvanut liian suureksi. Hänen ja hänen poikansa päät vietiin keihäännokassa Roomaan.
Gaius Julius Verus Maximinus syntyi Traakiassa tai Moesiassa. Hänen syntymävuotensa on arveltu olleen 173, ja hän olisi näin ollut noin 60-vuotias valtaannousunsa aikoina. Historioitsija David Potter arvelee kuitenkin hänen olleen 10 vuotta nuorempi eli noin 50-vuotias. Maximinuksen nuoruudesta eikä hänen urastaan ennen keisariutta tiedetä juuri mitään. Antiikin lähteiden mukaan Maximinus toimi nuorena paimenena. Historia Augustan mukaan hänen isänsä oli gootteihin kuulunut Micca ja äitinsä Hababa-niminen alaani. Tämä on kuitenkin luultavasti fiktiota. Tiedetään, että Daakian maaherrana toimi vuonna 208 muuan Gaius Julius Maximinus, jonka alaisuudessa Maximinus saattoi palvella sotilaana ja jolta hän saattoi saada Rooman kansalaisuuden. On kuitenkin myös mahdollista, että Maximinuksen vanhemmat olivat Rooman kansalaisia. Varmaa on ainakin, että Maximinus liittyi nuorena armeijaan Septimius Severuksen aikana ja palveli useissa ritarisäätyisissä viroissa Severuksen ja Caracallan aikana.Luultavasti Maximinus nimitettiin Severus Alexanderin Persian sodan aikana johonkin korkeaan virkaan. Hän oli vuoteen 234 mennessä edennyt jo pitkälle, sillä samana vuonna Alexander nimitti hänet pannonialaisista nuorukaisista koostuvan sotilasosaston komentajaksi. Maximinuksen tehtävänä oli kouluttaa sotilaat tulevaa germaaneja vastaan suuntautuvaa sotaretkeä varten.
Severus Alexander oli epäsuosittu armeijan keskuudessa, ja häntä pidettiin heikkona ja epäröivänä. Kun Alexander ilmoitti ostavansa rauhan germaaneilta, sotilaiden mitta tuli täyteen. Germaanit olivat ryöstelleet Rooman provinsseissa, ja monet olivat menettäneet läheisiään ja vaatineet kostoa germaaneille. Lisäksi sotilailta oli näin evätty mahdollisuus tuottoisaan sotaretkeen. Maximinuksen pannonialaiset rekryytit saivat tarpeekseen Alexanderista ja julistivat komentajansa keisariksi Reinin varren lähellä olevassa sotilasleirissä helmi-maaliskuussa 235. Tarinan mukaan Maximinus yritti aluksi estellä mutta suostui lopulta. Maximinus oli kokenut sotilas ja näin tunnetumpi armeijan keskuudessa verrattuna Alexanderiin, jolla ei ollut lainkaan sotilaskokemusta.Kapina levisi pian Pannoniaan ja Moesiaan, joiden joukot ilmoittivat tukevansa Maximinusta. Maximinus tuplasi sotilaiden palkan, kokosi joukkonsa ja lähti marssimaan kohti Severus Alexanderin leiriä. Pian Alexanderin joukot siirtyivät Maximinuksen puolelle. Maximinus lähetti tribuunin ja muutaman kenturion murhaamaan Alexander ja hänen äitinsä Julia Mamaea. Myös joukko Alexanderin läheisiä neuvonantajia teloitettiin mutta osa entisen hallinnon tukijoista kuitenkin säästettiin. Tieto tapahtumista lähetettiin Roomaan senaatille, joka ei ilahtunut kuulemastaan mutta hyväksyi kuitenkin Maximinuksen keisariuden maaliskuun lopulla.
Maximinus ei siirtynyt Roomaan kuten normaalisti vallankaappaajilla oli tapana. Sen sijaan hän päätti jatkaa sotaretkeä germaaneja vastaan. Hän halusi luultavasti vakiinnuttaa valtansa sotilaiden keskuudessa. Maximinuksella ei myöskään ollut kokemusta poliittisesta elämästä, mikä teki hänet haavoittuvaiseksi politiikassa. Maximinus, joka oli koko ikänsä elänyt sotilasleireissä, ei varmaankaan olisi kokenut oloaan mukavaksi suurkaupungissa. Rooman senaatti piti häntä barbaarina, mutta ilman armeijaa senaattoreiden olisi ollut typerää vastustaa sotilaiden tahtoa.Maximinus ylitti armeijansa kanssa Reinin kesällä 235 ja siirtyi nykyisen Württembergin alueelle, jossa hän taisteli koko kesän germaaneja vastaan. Samoihin aikoihin tapahtui ensimmäinen vallankaappausyritys, kun entinen konsuli Gaius Petronius Magnus ja useat muut senaattorit suostuttelivat joitakin sotilaita tuhoamaan Reinin yli johtavan sillan Maximinuksen ylitettyä sen ja näin eristämään Maximinuksen sotilaistaan vallankaappauksen ajaksi. Juoni kuitenkin paljastui ajoissa, ja kapina kukistettiin. Myöhemmin Osroenesta kotoisin olevat jousimiehet yrittivät julistaa entisen maaherran Titus Quartinuksen keisariksi. Jousimiesten päällikkö Macedo muutti kuitenkin mielensä, teloitutti Quartinuksen ja toivoi Maximinukselta palkintoa. Macedo kuitenkin teloitettiin keisarin käskystä. Senaattoreiden harmiksi senaatin kokouspaikan edustalle asetettiin Maximinuksen käskystä suuria kuvia, joissa esitettiin sotaretken tapahtumia. Maximinus otti myös onnistuneen sotaretken kunniaksi arvonimen Germanicus Maximus.Maximinus teki lopulta rauhan germaanien kanssa ja siirtyi talveksi 235/236 Raetiaan, ehkä Castra Reginaan (nykyinen Regensburg). Maximus johti Casta Reginasta sotatoimia germaaneja vastaan ja siirtyi 236 itään, jossa hän taisteli daakialaisia ja sarmaatteja vastaan. Maximinus otti arvonimet Sarmaticus (suom. sarmatialaisten voittaja) ja Dacicus (suom. daakialaisten voittaja). Maximinuksen päämaja oli tuolloin Sirmiumissa. Samana vuonna, ehkä kevään alussa, Maximinus nimitti poikansa Gaius Julius Verus Maximuksen caesariksi ja perijäkseen. Samalla hän julisti kuolleen vaimonsa Caecilia Paulinan jumalaksi. Maximinus vietti kaksi seuraavaa talvea, 236/237 ja 237/238 Sirmiumissa. Vuonna 237 Maximinus taisteli jälleen daakialaisia ja sarmaatteja vastaan. Vuonna 238 oli määrä käynnistää suuri sotaretki germaaneja vastaan.Maximinus ei maksanut Rooman vihollisille juurikaan veroa eikä myöskään jaellut auliisti palkkioita ja lahjoituksia. Alinomainen sotiminen kuitenkin lisäsi valtion kuluja, mihin vastattiin nostamalla veroja. Niin rikkaat kuin köyhätkin joutuivat maksamaan korotettuja veroja. Uusien sotilaiden rekrytointi aiheutti myös tyytymättömyyttä. Maxinus ei myöskään pitänyt senaattoreista ja uskoi heidän syyllistyneen moniin rikoksiin. Useita senaattoreita teloitettiin tai vangittiin, ja heidän omaisuutensa takavarikoitiin. Maximinuksesta tuli nopeasti epäsuosittu kansan ja ylimystön keskuudessa, ja maaliskuun 238 lopulla Thysdruksen kaupungissa African provinssissa oli levottomuuksia, joissa keisarillinen prokuraattori ja verojen kerääjä murhattiin. Rangaistuksien pelossa surmaajat kääntyivät prokonsuli Marcus Antonius Gordianuksen puoleen ja julistivat hänet keisariksi hänen vastalauseistaan huolimatta. Lopulta Gordianus hyväksyi keisariuden ja otti lisänimen Africanus. Hän matkusti Karthagoon ja otti poikansa Gordianus II:n kanssahallitsijakseen.Viestinviejiä lähetettiin Roomaan senaatin puheille. Huhtikuun alussa se asettui tukemaan Gordianuksia ja julisti Maximinuksen ja hänen poikansa Maximuksen valtionvihollisiksi. Maximinuksen kuvapatsaat ja piirtokirjoitukset tuhottiin ja heidän tukijansa Roomassa murhattiin. Gordianuksen tukijat murhasivat myös pretoriaanikaartin prefektin Vitalianuksen, joka oli uskollinen Maximinukselle ja joka olisi pystynyt tarvittaessa pidättämään koko senaatin ja mitätöimään sen määräykset. Kapinan nopeus ja tehokkuus ovat saaneet monet nykytutkijat uskomaan African provinssien senaattoreiden salaliittoon.
Maximinus sai tiedon kapinasta luultavasti noin kaksi viikkoa sen alun jälkeen. Herodianoksen mukaan hän oli vihainen ja erittäin huolestunut, mutta teeskenteli väheksyvänsä asiaa. Hän kokosi armeijansa ja lähti marssimaan kohti Italiaa. Sillä aikaa Maximinukselle uskollinen Numidian maaherra Capelianus kukisti Gordianus II:n taistelussa, jonka jälkeen Gordianus I teki itsemurhan. Senaatti ei kuitenkaan luopunut kapinasta. Uusiksi keisareiksi nimitettiin Marcus Clodius Pupienus Maximus ja Decimus Caelius Calvinus Balbinus. Maximinus pääsi lopulta Italiaan ja kohtasi Aquileian kaupungin, joka tuki senaatin valitsemia keisareita. Maximinus aloitti kaupungin piirityksen, mutta ruoasta ja tarvikkeista oli pulaa. Samaan aikaan Pupienus oli Ravennassa kokoamassa joukkojaan. Maximinuksen sotilaat olivat tyytymättömiä. Legio II Parthican sotilaat pelkäsivät perheidensä puolesta, jotka olivat Albassa lähellä Roomaa. Sotilaat marssivat 24. kesäkuuta 238 Maximinuksen teltan eteen ja repivät tämän kuvan teltan edustalla olevista sotamerkeistä. Maximinus yritti tämän jälkeen neuvotella sotilaiden kanssa, mutta nämä kuitenkin surmasivat Maximinuksen ja hänen poikansa siihen paikkaan. Heidän päänsä leikattiin irti ja vietiin keihäännokassa Roomaan.Vuoden 238 tapahtumien kronologia on osoittautunut ristiriitaisten papyruksien ja piirtokirjoitusten takia poikkeuksellisen vaikeaksi määrittää. On esitetty, että Gordianusten kapina alkoikin jo tammikuussa ja päättyi samassa kuussa. Nykytutkijat ovat päässeet yhteisymmärrykseen asiasta, ja Robin McMahon esittää seuraavat päivämäärät: 22. maaliskuuta Gordianus I ja Gordianus II julistettiin keisariksi Africassa, 1. tai 2. huhtikuuta Rooman senaatti hyväksyi Gordianusten keisariuden ja 12. huhtikuuta he saavat surmansa hallittuaan 20 päivää. 22. huhtikuuta Pupienus ja Balbinus julistetaan keisareiksi Roomassa ja 24. kesäkuuta Maximinus ja hänen poikansa Maximus murhataan.
Muinaiset lähteet, epäluotettavasta Historia Augustasta historioitsija Herodianoksen kirjoituksiin, kertovat Maximinuksesta miehenä, joka olisi ollut huomattavasti muita aikakauden ihmisiä suurempikokoinen. Tämän lisäksi hänet kuvataan muinaisissa kuvissa suuren otsan, nenän ja leuan omaavana miehenä; merkkejä jotka ovat ylikasvun oireita.
Historia Augustan mukaan ”hän oli niin suurikokoinen, niin Cordus kertoo, että miehet sanoivat hänen olevan kahdeksan jalkaa, kuusi tuumaa pitkä”. Todennäköisimmin väite on Historia Augustalle ominaista liioittelua. Tästä kielii jo viittaus ’Cordukseen’, joka oli yksi teoksen monista keksityistä lähteistä.Herodianos, Maximinuksen aikainen virkamies, vaikkakin menemättä Historia Augustan väittämiin tarkkoihin mittoihin, mainitsee hänet huomattavan suurikokoisena miehenä ja kertoo, että ”hän oli joka tapauksessa mies niin kauhistuttavasta ulkonäöstä ja kolossaalisesta koosta ettei selvää vertauskuvaa ole yhteenkään parhaiten koulutetuista kreikkalaisista urheilijoista tai barbaarisoturien eliitistä”.Jotkut historioitsijat ovat tulkinneet kertomukset Maximinuksen suuresta koosta (ja muista ulkomuotoonsa liittyvistä väitteistä, kuten jatkuvasta hikoilusta ja yli-inhimillisistä voimista) stereotypioiksi, jotka tarkoituksella maalaisivat hänet barbaarin ruumiillistumaksi, tai painottamiseksi ihailusta sekä vastenmielisyydestä, jota sotilaan kuva herätti siviiliväestön keskuudessa.Hänen toistuva kuvaamisensa suuren otsan, nenän ja leuan omaavana miehenä on saanut jotkut tutkijat uskomaan että hän olisi kärsinyt ylikasvusta ainakin akromegalian muodossa.
Antiikin lähteet suhtautuivat negatiivisesti Maximinukseen. Hänet kuvattiin ankarana, barbaarimaisena tyrannina ja myöhäisantiikin aikana hänen nimeensä liitettiin lisänimi Thrax, traakialainen, joka mainitaan ensimmäisen kerran 300-luvun lopulla. Maximinuksen valtakauden on usein katsottu aloittaneen niin sanotun 200-luvun kriisin tai ”sotilaskeisarien” ajan,  ja hänen hallituskautensa osoitti armeijan haluttomuuden hyväksyä senaattorisäätyisiä komentajia, tapa joka jatkui 200-luvun aikana.
Arto Kivimäki ja Pekka Tuomisto: Rooman keisarit.    Karisto, 2005. ISBN 951-23-4546-3.    
Bowman et al.: The Cambridge Ancient History XII, The Crisis of Empire, A.D. 193–337.    Cambridge University Press, 2005. ISBN 978-0-521-30199-2.    (englanniksi)
Pat Southern: The Roman Empire from Severus to Constantine.    Routledge, 2001. ISBN 0-415-23943-5.    (englanniksi)
David S. Potter: The Roman Empire at Bay: AD 180–395.    Routledge, 2004. ISBN 0415100585.    (englanniksi)

Mayojen kirjoitusjärjestelmä eli mayahieroglyfit oli esikolumbiaanisen mayojen korkeakulttuurin käyttämä kirjoitusjärjestelmä. Mayojen kirjoitusjärjestelmä on yhdistelmä logogrammeja ja tavumerkkejä. Erilaisia merkkejä on yhteensä yli tuhat, joista samaan aikaan käytettyjä enintään 500.
Varhaisimmat säilyneet mayojen kirjoitukset ovat peräisin 300-luvulta eaa. Kirjoitusjärjestelmä oli jatkuvassa käytössä aina konkistadorien saapumisen jälkeiseen aikaan saakka 1500-luvulla, ehkä 1600-luvulle asti. Sen jälkeen mayatekstien tulkintataito unohtui vuosisadoiksi, ja kirjoitusta opittiin lukemaan uudelleen vasta 1900-luvun loppupuolella. Mayojen kirjoitusten ymmärtäminen uudisti käsitykset mayojen historiasta.
Kirjoitus Mesoamerikassa syntyi olmeekkien aikana 700–500 eaa. ja erkaantui kahdeksi kirjoitusperinteeksi, toinen Meksikon ylängöillä ja toinen Guatemalan ja Chiapasin ylängöillä. San Bartolosta, Pohjois-Guatemalasta löydettyjen varhaisten mayakirjoitusten aikaan 200-luvulla eaa. Mesoamerikassa oli käytössä ainakin kolme kirjoitusjärjestelmää.Mayat joko kehittivät itse kirjoituksensa tai luultavammin omaksuivat sen sapoteekeilta tai olmeekeilta.Meidän tulkittavissamme oleva yhtenäinen mayakirjoitus alkoi kehittyä 250–300 jaa. mayojen klassisen kauden alussa.
Mayojen hieroglyfikirjoitus oli kirjoituksena aikanaan Uuden maailman kehittynein. Se oli ainoa intiaanien tuntema kirjoitus, jolla voitiin ilmaista kaikkia ihmisen ajatuksia. Foneettisuutensa ansiosta mayojen kirjoitusjärjestelmällä pystyttiin ilmaisemaan millaisia kielellisiä rakenteita tahansa. Se on kuitenkin muiden kirjoitusjärjestelmien tapaan vaillinainen pyrkimyksessään kirjata ylös puhuttua kieltä.Mayakirjoitus oli tarkoituksellisen monimutkaista ja vaikeaselkoista. Vaikka mayakieliä olisikin voitu niiden rakenteen ansiosta kirjoittaa pelkillä tavumerkeillä, lukuisat sanamerkit haluttiin säilyttää. Kirjoitustaito ja siihen liittynyt esoteerinen tiede olivat kapean eliitin yksityisomaisuutta, jota tavallisen kansan ei haluttu ymmärtävän. Kirjoitus oli vallan välikappale, jota mayojen yläluokka käytti valta-asemansa tukemiseen. Näin kirjoituksen monimutkaistamisesta tuli hyve. Käsittämättömän monimutkaiset hieroglyfit viestivät kansalle yliluonnollisesta vallasta ja tiedosta, joka jäi kauas tavallisen ihmisen käsityskyvyn ulkopuolelle. Mielikuvaa täydensivät hieroglyfien muodot, groteskit pääglyyfit ja piirtokirjoituksiin liittyvät fantastiset kuvat.
Mayahieroglyfeissä esiintyy erinäköisiä ihmisten ja eläinten päitä sekä monenlaisia kuvioita, jotka on niputettu mutkikkaasti yhteen. Kuvioissa on useita toistuvia elementtejä. Erilaisia merkkejä on yhteensä yli tuhat. Osaa merkeistä käytettiin vain yhtenä aikana tai yhdessä paikassa. Samaan aikaan käytettyjä merkkejä oli enintään 500. Monet erinäköiset hieroglyfit ovat yhden ja saman hieroglyfin muunnelmia, joiden erilaisuus johtuu kirjurien käsialoista. Monimuotoisuutta lisää myös se, että mayat kirjoittivat tekstejään 1 500 vuoden aikana, jolloin puhuttu kieli muuttui.Mayahieroglyfijärjestelmä on logosyllabinen järjestelmä. Siinä käytetään logogrammeja, joilla merkitään kokonaisia sanoja, sekä tavumerkkejä, joilla merkitään tavuja tai yksittäisiä äänteitä. Tavumerkkejä on noin 200 erilaista. Niistä noin 60 prosenttia on homofonisia, eli ne ääntyvät samoin kuin jokin toinen merkki. Tavumerkit edustavat konsonantti+vokaali-tavuja tai pelkkiä konsonanttitavuja. Sanat loppuvat yleensä konsonanttiin, jolloin viimeisen tavumerkin vokaali ei äänny.
Tyypillisessä mayaglyyfissä on pääglyyfi, jota täydentävät liitteet eli affiksit. Merkissä on usein foneettinen osa, joka antaa vihjeen sen ääntämisestä silloin, kun merkin voi lukea eri tavoin. Merkissä voi myös olla semanttinen osa, joka tarkentaa sen merkityksen silloin, kun merkillä on monta merkitystä. Tunnettu esimerkki semanttisesta osasta on kaikkien päivien nimissä olevat samanlaiset kuviot. Merkkeihin saatettiin liittää myös tarkkeita, kuten kaksi pistettä, jotka ilmaisivat merkin lausumista kaksinkertaisena (esimerkiksi ka → kak(a)).Samaa tarkoittavan sanan tai lauseen pystyi kirjoittamaan useilla tavoilla. Kaksi peräkkäistä hieroglyfiä saatettiin kirjoittaa erilleen, toinen saatettiin osittain piilottaa toisen taakse, toinen saatettiin upottaa toisen sisään, tai hieroglyfit sulautettiin yhteen. Vaihtelun syynä oli joskus tilanpuute, jolloin kirjuri valitsi lyhyimmän muodon, tai taiteellinen pyrkimys välttää grafeemista toistoa.Homofonian lisäksi mayojen järjestelmässä esiintyy homografiaa, eli sama merkki voidaan lukea eri tavoilla.
Tavut ovat muotoa konsonantti+vokaali. Ylimmällä rivillä ovat yksittäiset vokaalimerkit. Vasemmassa sarakkeessa ovat konsonantit ääntämisohjeineen. Heittomerkki ’ kuvaa glottaaliklusiilia. Taulukkosolussa on saman merkin eri variaatioita. Tyhjät solut ovat tavuja, joiden kirjoitusmerkkejä ei vielä tunneta.
Mayatekstiä kirjoitettiin pääsääntöisesti vasemmalta oikealle ja pareittain ylhäältä alas. Pienissä esineissä saatettiin joskus käyttää eri kirjoitussuuntaa. Myös peilikuvakirjoitusta on tavattu. Hieroglyfien sisäinen lukusuunta noudattelee muutamin poikkeuksin samaa sääntöä, vasemmalta oikealle ja ylhäältä alas. Jotkin merkit luetaan edellisten sääntöjen vastaisesti edestä taakse, eli merkin päällimmäisinä näkyvät osat ennen niiden taakse jääviä.
Mayojen numeroissa oli paikkajärjestelmä kuten meilläkin. Heidän lukujärjestelmänsä pohjana oli luku 20, toisin kuin meillä on 10.Mayat tunsivat nollan, jonka merkki oli simpukankuorikotilo. Mayat alkoivat käyttää nollaa ehkä noin 350 eaa, aikana, jolloin Euroopassa käytettiin roomalaisia numeroita.
Nykyisen käsityksen mukaan lähes kaikki hieroglyfitekstit on kirjoitettu itäisellä chol-kieliryhmään kuuluvalla kielellä, joka tunnetaan joko nimellä klassinen maya tai klassinen cholti. Sen lisäksi joissakin teksteissä on havaittavissa muutamien muiden kielten vaikutusta, kuten tzeltal-kielten, chontalin varhaismuodon, jukatekin varhaismuodon ja mahdollisesti itza-mopan. Nykyisistä mayakielistä lähimpiä hieroglyfien kielten kanssa ovat alankoalueiden kieliryhmät. Lähin kieli on itäisen Guatemalan ja Hondurasin rajalla puhuttu pieni chorti.
Vanhimmat mayakirjoitukset tunnetaan 300-luvulta eaa. Uusimmat ovat peräisin 1500-luvulta tai jopa 1600-luvulta. Suurin osa teksteistä on kirjoitettu mayojen klassisella kaudella noin 250–900 jaa. Tekstejä sisältäviä esineitä, palasia ja monumentteja tunnettiin 2000-luvun alussa jo noin kymmenentuhatta.Mayat kirjoittivat hieroglyfitekstejään etenkin keramiikkaesineisiin, kivimonumentteihin, kuten kivipilareihin eli steeloihin, ja kivisiin ovenkamanoihin sekä myös esimerkiksi koodekseihin, puisiin ovenkamanoihin, stukkofasadeihin, rakennusten sisäseiniin, luolien seinämiin, simpukankuoriin, ihmisten ja eläinten luihin, jadeiittiin, obsidiaaniin ja tiileen. Suurin osa säilyneistä mayakirjoituksista on steeloihin tehtyjä kaiverruksia, jotka kertovat kuninkaiden ja ylimysten sankarillisista teoista. Paperisivuisia kirjoja eli koodekseja on säilynyt vain neljä.Kun mayojen kirjoitusjärjestelmää opittiin jälleen ymmärtämään 1960-luvulta alkaen, pystyttiin myös mayojen kirjoituksia lukemaan ensi kertaa. Näiden tekstien avulla mayat pystyttiin osoittamaan yllättävän sotaisiksi verrattuna aiempaan käsitykseen mayoista rauhaa rakastavina kansoina.
Mayojen kirjoitusta on opittu lukemaan tyydyttävästi vasta 1900-luvun loppupuolella. Varhaisen yrityksen tulkita mayojen kirjoitusmerkkejä teki Yukatanin piispa Diego de Landa, vaikka oli itse ollut valvomassa satojen viikunankuoriin kirjoitettujen mayakirjoituksen koodeksien polttamista. Hän liitti kertomuksiinsa 27 merkkiä, jotka hänen tulkintansa mukaan olivat aakkoset. Myöhemmät tutkijat totesivat tämän olevan mahdotonta, ja tulkinta jäi sivuun.Neuvostoliittolainen Juri Knorozov esitti vuonna 1952, että kirjoitusjärjestelmä voisi olla yhdistelmä tavu-, ideografista ja foneettista kirjoitusta, kuten useiden jo tulkittujen muinaiskulttuurien kielten kirjoitus. Knorozov teki päätelmän mayakirjoituksen ja tuntemiensa kirjoitusjärjestelmien yhtäläisyyksien sekä mayahieroglyfien määrän perusteella. Hän vertasi mayakirjoitusta japanin kirjoitusjärjestelmään. Knorozov havaitsi Landan aakkosten cu-merkin esiintyvän kalkkunaa kuvaavan merkin yläpuolella eräässä koodeksissa. Koska kalkkunaa tarkoittava sana jukatekin mayakielessä on cutz, Knorozov päätteli kalkkunamerkin ääntyvän tzu. Hänen onnistui varmistaa asia toisen tuntemansa sanan avulla, ja sen jälkeen hän selvitti lisää tavumerkkejä. Kylmän sodan, kielimuurin ja tutkijoiden yhteistyön puutteen johdosta Knorozovin löydöt eivät kuitenkaan vaikuttaneet tutkimukseen vielä 20 vuoteen.Saksalaissyntyinen Heinrich Berlin tunnisti 1950-luvun lopulla tiettyihin kaupunkeihin viittaavia glyyfejä mayakirjoituksista. Yhdysvaltalainen Tatiana Proskouriakoff tulkitsi vuonna 1960 mayojen kivisteelojen oikean merkityksen. Hän osoitti, että toisin kuin aiemmin oli luultu, monumentteihin oli taltioitu historiaa. Proskouriakoff tunnisti muun muassa syntymää merkitsevän glyyfin.Linda Schelen 1973 koollekutsuma tutkijoiden foorumi ”Palenquen pyöreä pöytä” oli menestyksekäs aloitus sarjalle kokouksia, joissa Palenquen merkit saatiin tulkituksi Knorozovin ja Prouskouriakoffin osoittamalla tavalla. Knorozovin keskeinen oivallus kirjoituksen tulkitsemiseksi tunnustettiin 1970-luvun lopulla.
Heino, Päivi; Westermarck, Harri; Vapaan sivistystyön toimikunta: Kadonneet kulttuurit.    Helsingin yliopisto, vapaan sivistystyön toimikunta, 1998. ISBN 951-45-7811-2.    
Kettunen, Harri: Mayahieroglyfit.    Iberialais-amerikkalainen säätiö, Suomen Madridin-instituutti, 2003. ISBN 952-5481-00-X.    
Talvitie, Jyrki & Hiltunen, Juha: Mayamaa, Tietoteos Ky Espoo 1993, Forssan Kirjapaino Oy 1993, ISBN 951-8919-20-8
Toim. Jyrki K. Talvitie, Anneli Ilmonen, useita kirjoittajia: Sulkakäärme ja jaguaarijumala.    Tampereen Taidemuseo, 1997. ISBN 952-9549-42-3.
A Preliminary Classic Maya-English/English-Classic Maya Vocabulary of Hieroglyphic Readings by Eric Boot

McLibel-oikeudenkäynti (suom. McHerjaus, myös nimillä McDonald's Restaurants v Morris & Steel ja McDonald's Corporation, McDonald's Restaurants Limited v Helen Marie Steel and David Morris [1997 EWHC QB 366]) oli vuosina 1990–2005 käyty oikeudenkäynti pikaruokayhtiö McDonald'sin ja kahden Lontoon Greenpeacen aktivistin, Helen Steelin ja Dave Morrisin välillä. Oikeudenkäynnin syynä oli Lontoon Greenpeacen vuonna 1986 julkaisema lentolehtinen, jossa McDonald'sia kritisoitiin muun muassa sademetsien hävittämisestä, kolmannen maailman köyhdyttämisestä, sen ruokien epäterveellisyydestä ja jätteiden tuotannosta. Koska Steel ja Morris eivät pyytäneet McDonald'silta julkisesti anteeksi lentolehtisen sisältöä, haastoi yhtiö heidät oikeuteen. Oikeudenkäynti kesti yhteensä 313 päivää ja on edelleenkin Ison-Britannian kaikkien aikojen pisin oikeudenkäynti.Vaikka McDonald's virallisesti voittikin oikeudenkäynnin, oli se valtava tappio yhtiön imagolle. Oikeudenkäynnin seurauksena oikeus vahvisti joidenkin McDonald'sia koskevien väitteiden, muun muassa lapsiin kohdistuvan mainonnan ja eläinten julman kohtelun, olevan totta ja yhtiötä vastaan järjestettiinkin oikeudenkäyntien jälkeen useita mielenosoituksia.
Alkuvuonna 1986 Lontoon Greenpeace alkoi levittää What's Wrong with McDonald's (suom. Mikä McDonaldsissa mättää) -lentolehtisiä, joissa kritisoitiin rajusti McDonald'sia. Lentolehtisessä väitettiin muun muassa, että McDonald's oli syyllinen kehitysmaiden köyhyyteen, tuhonnut sademetsiä, kohdellut karjaansa julmasti, tuottanut suuret määrät jätettä, myynyt epäterveellisiä (rasvassa paistettuja) ruokia, syyllistynyt työntekijöidensä huonoon kohteluun (niin sanotut McDuuni-työpaikat) sekä käyttänyt lapsiin kohdistuvaa ”riistomainontaa".Kesäkuussa 2013 paljastui, että yksi lentolehtisen kirjoittajista oli Lontoon poliisin salaisen Special Demonstration Squad -ryhmän soluttautuja. "Bob Robinson", oikealta nimeltään Bob Lambert, oli noin viiden vuoden ajan soluttautuneena London Greenpeaceen ja osallistui järjestössä ollessaan myös kuuluisan lentolehtisen kirjoittamiseen.
Syyskuussa 1990 McDonald's jätti viidelle Lontoon Greenpeacen aktivistille herjaushaasteen lentolehtisen takia. Näistä kolme pyysi anteeksi, ja heidän kohdallaan syytteistä luovuttiin. Jäljelle jääneet kaksi, puutarhuri Helen Steel ja entinen postivirkailija Dave Morris, päättivät kuitenkin olla pyytämättä yhtiöltä julkisesti anteeksi, joten McDonald's vei asian oikeuteen saakka.Ennen McLibeliä McDonald's oli jo haastanut useita muita yhtiötä kritisoivia henkilöitä ja järjestöjä oikeuteen. Esimerkiksi vuonna 1987, muutama vuosi ennen McLibel-oikeudenkäyntien alkamista, McDonald's haastoi oikeuteen kaksi toimittajaa, Steven Percyn ja Harriet Lambin, jotka olivat tehneet Britanniassa ilmestyvälle The Guardian -lehdelle McDonald'sin työoloja kritisoivan kirjoituksen. Yhtiöllä oli myös yksi oikeustapaus Suomessa, kun se vaati oikeustoimien uhalla punk-yhtye Shitter Limitediä poistamaan myynnistä levynsä Syö paskaa (1993), jonka kannessa oli yhtiön maskotin Ronald McDonaldin kuva. Albumin tuottaja päätti suostua vaatimukseen ja veti levyt pois myynnistä.
Kun Morris ja Steel kieltäytyivät esittämästä McDonald'sille julkista anteeksipyyntöä, yhtiö haastoi heidät oikeuteen. McDonald's palkkasi oikeudenkäyntiä varten kalliin lakimiesarmeijan, johon kuului muun muassa Richard Rampton. Britanniassa ei tuolloin ollut mahdollista saada kunnianloukkauksia koskevissa oikeudenkäynneissä kahden tunnin neuvontaa lukuun ottamatta lainkaan oikeusapua, joten Morris ja Steel joutuivat itse maksamaan oikeudenkäyntikulunsa. Seurauksena oli 313 päivän mittainen oikeudenkäynti, jonka aikana Steel ja Morris perustelivat lentolehtisen väitteitä McDonald'sin toimitavoista tukenaan erilaisia ravitsemus- ja ympäristöasiantuntijoita. Oikeudenkäynnin aikana kuultiin yhteensä 180 todistajaa, joihin kuului muun muassa 30 McDonald'sin entistä työntekijää. Yksi todistajista oli Alan Beech, joka toimi Heathrow'n lentoaseman McDonald'sissa pari vuotta ennen oikeudenkäynnin alkua. Beechin lausunnon mukaan McDonald's muun muassa painosti työntekijöitä työskentelemään myöhään yöllä ja teetti ylipitkiä työvuoroja liian vähillä työntekijöillä. Median alettua kiinnostua oikeudenkäynnistä McDonald's alkoi huhti-toukokuussa 1994 jakaa Ison-Britannian ravintoloidensa luona lentolehtistä, jossa yhtiö selitti oikeudenkäyntiä asiakkailleen. McDonald's totesi lentolehtisessä muun muassa, että sen tarkoitus ei ollut rajoittaa sananvapautta, vaan "estää ihmisiä kertomasta valheita". Morris ja Steel haastoivat lentolehtisen takia puolestaan McDonald'sin oikeuteen heidän loukkaamisestaan. Kesäkuussa 1995 McDonald's tarjosi Steelille ja Morrisille sopimusta, jossa yhtiö lahjoittaisi rahaa näiden valitsemalle hyväntekeväisyyskohteella, jos he lopettaisivat yhtiön julkisen arvostelun. Steel ja Morris kuitenkin hylkäsivät tarjouksen. Tässä vaiheessa oikeudenkäynnistä oli jo muodostunut suuri mediatapahtuma.19. kesäkuuta 1997 oikeudenkäyntiä johtanut tuomari Rodger Bell julisti tapauksesta tuomion. Bell luki kahden tunnin mittaisen yhteenvedon yhteensä yli tuhatsivuisesta päätöksestä. Tuomarin mukaan useimmat lentolehtisen väitteistä olivat liioiteltuja (kuten McDonald'sin osuus maailman köyhyyteen ja ruokien myrkyllisyyteen), mutta hän totesi McDonald'sin todella syyllistyneen mainonnassaan lasten riistämiseen, eläinten julmaan kohteluun, työntekijöidensä epäoikeudenmukaiseen kohteluun, ammattiliittojen kieltämiseen sekä ruokien sydänsairausriskeihin. Oikeus tuomitsi Morrisin ja Steelin maksamaan McDonald'sille vahingonkorvauksia 60 000 puntaa. Morris ja Steel veivät tapauksen vetoomustuomioistuimeen. Vetoomustuomioistuimessa Morrisin ja Steelin vahingonkorvaukset pienennettiin 40 000 puntaan, mutta kantaa lentolehtisen väitteiden todenperäisyyteen ei muutettu. Tätä summaa McDonald's ei kuitenkaan ole perinyt.
Vuonna 2005 Morris ja Steel valittivat Euroopan ihmisoikeustuomioistuimeen Britannian herjauslaeista, jotka heidän mukaansa rikkoivat sananvapautta. Ihmisoikeustuomioistuin katsoi Britannian hallituksen syyllistyneen Euroopan ihmisoikeussopimuksen kohtien 6 (oikeus oikeudenmukaiseen oikeudenkäyntiin) ja 10 (sananvapaus) rikkomiseen. Britannian hallitus tuomittiin maksamaan Morrisille ja Steelille 35 000 euron vahingonkorvaukset.
»Yhtä ryvettynyttä voittoa ei ole nähty sitten Pyrrhoksen» (Guardian-lehti 20. kesäkuuta 1997)
Vaikka McDonald's virallisesti voittikin oikeudenkäynnin, media keskittyi tapahtuman jälkeen oikeudenkäynnissä vahvistettuihin väitteisiin yhtiön toiminnasta. Oikeudenkäynti aiheutti McDonald'sin imagolle suurta haittaa. Useilla televisiokanavilla esitettiin oikeudenkäyntiin liittyviä ohjelmia ja dokumenttielokuvia. Esimerkiksi brittiläinen Channel 4 esitti oikeudenkäynnistä kolmen tunnin mittaisen dramatisoinnin, ja John Vidal julkaisi tapahtumasta kirjan McLibel: Burger Culture on Trial. Lisäksi McLibelin seurauksena syntyi useita uusia McDonald'sin työoloja ajavia liikkeitä, muun muassa Britanniassa toimivat McDonald's Workers Resistance, Workers Resistance Against McDonald's, ja The Support Network for McDonald's Workers.Oikeudenkäynnin aiheuttaneesta lentolehtisestä tuli oikeudenkäynnin aikana ja sen päätyttyä hyvin suosittu. Sitä levitettiin pelkästään Britanniassa ainakin kolme miljoonaa kappaletta. Nykyisin lentolehtinen on käännetty kymmenille kielille. 21. kesäkuuta 1997 järjestettiin yhteinen mielenilmaus yli viidensadan brittiläisen ja kolmenkymmenen yhdysvaltalaisen McDonald'sin myyntipisteen luona. Tapahtumissa jaettiin muun muassa kasvishampurilaisia ja alkuperäisen lentolehtisen kopioita.
Naomi Klein: No Logo: Tähtäimessä brändivaltiaat.  Suomentanut Liisa Laaksonen & Maarit Tillman.  WSOY, 2000. ISBN 951-0-26275-7.    
Matt Haig: Brand failures: the truth about the 100 biggest branding mistakes of all time.    Kogan Page Publishers, 2005.   Google Books (viitattu 17.11.2010).  (englanniksi)

Medeu on samannimisessä laaksossa Kazakstanissa sijaitseva pikaluistelukompleksi. Se sijaitsee 1 691 metrin korkeudella merenpinnasta. Aikoinaan Medeu oli eräs nopeimmista pikaluisteluradoista maailmassa ja se on toiminut lukuisten arvokilpailujen isäntänä. Aikojen saatossa siellä on luisteltu kaikkiaan 170 maailmanennätystä. 
Neuvostoliiton romahdettua Medeo jäi retuperälle, eikä siellä käyty kilpailuja pitkiin aikoihin. Vuonna 2003 se kunnostettiin täydellisesti. Vuonna 2011 siellä järjestettiin Aasian talvikisojen jääpallokilpailut ja vuonna 2012 se toimi jääpallon MM-kilpailuiden pääareenana. Kazakstan haki myös vuoden 2014 talviolympialaisia.

Meghan Ory (s. 20. elokuuta 1982 Victoria, Brittiläinen Kolumbia) on kanadalainen näyttelijä, joka on useimmiten esiintynyt draama- ja komediasarjoissa, kuten Äärirajoilla, Dark Angel, Rakkaudella, Molly ja Smallville.
Oryn ensimmäinen päärooli oli vuonna 2000 esitetyssä televisiosarjassa Higher Ground. Myöhemmin hän sai toisen pääroolin draamasarjasta Vampire High, jota esitettiin vuosina 2001–2002. Ory esiintyi myös vuonna 2006 lyhytkestoisessa draamasarjassa South Beach yhdessä Adrianne Palickin kanssa. Ory teki sarjan jälkeen yhden vierasesiintymisen Ritari Ässä -sarjassa, kunnes sai uuden pääroolin True Justice -rikossarjassa, jossa hän esiintyi muun muassa Steven Seagalin kanssa. Vuodesta 2011 Ory on esiintynyt myös draama- ja fantasiasarjassa  Olipa kerran.

Mehmed Paša Sokolovićin silta (serb.  ja bosn.   Мост Мехмед-паше Соколовића, Most Mehmed-paše Sokolovića, turk. Sokullu Mehmet Paşa Köprüsü) on Drinajoen ylittävä kiviholvisilta Višegradin kaupungissa Serbitasavallassa, Bosnia-Hertsegovinassa. Vuonna 1577 valmistuneen sillan suunnitteli suurvisiiri Mehmed pašša Sokolovićin pyynnöstä osmaniarkkitehti Sinan. Silta on ollut vuodesta 2007 Unescon maailmanperintökohde.Drina virtaa Višegradin kohdalla lounaasta koilliseen, joten joen vasen ranta on sillan luoteis- ja oikea ranta kaakkoispuolella. Silta on edustava esimerkki osmanien ajan arkkitehtuurista ja rakennustaidosta. Se muodostuu yhdestätoista 11–15 metriä pitkästä holvikaaresta sekä rampista, jota pitkin sillalle noustaan Drinan vasemmalta rannalta. Sillan kokonaispituus on lähes 180 metriä. Se on Sinanin mestarityö, jota voi verrata samaan aikaan Italiassa kukoistaneeseen renessanssiin.Silta tunnetaan myös Nobel-palkitun kirjailijan Ivo Andrićin teoksesta Drina-joen silta.
Mehmed Paša Sokolovićin silta sijaitsee Višegradin kaupungissa, joka on lähes keskellä samannimistä kuntaa. Silta ylittää Drina-joen, jonka alkulähteelle on matkaa noin 93 kilometriä. Valtatie Sarajevosta Užiceen kulkee Višegradin halki, ja ennen vuotta 1991, jolloin uusi silta valmistui, tien autoliikenne ylitti Drinan Mehmed Paša Sokolovićin sillan kautta. Silta sijaitsee kapeassa laaksossa, joka kapenee 400 metrin päässä sillasta kanjoniksi.Višegradin keskusta sijaitsee Drinan oikealla rannalla sillan läheisyydessä. Noin puolen kilometrin etäisyydellä sillasta on Višegradin hallinnollinen keskus. Sillan vasen ranta on jyrkkäreunainen, minkä takia siellä ei ole rakennuksia. Valtatie Sarajevosta ja Rogaticasta ohittaa sillan sen vasemmalta rannalta ja jatkaa kohti uutta siltaa.
Višegradin sillan rakentamisesta teki päätöksen Mehmed pašša Sokolović, joka oli osmanien suurvisiirinä kolmen sulttaanin aikana. Sillan perimmäisenä tarkoituksena oli olla Sokolovićin kunnianosoitus omalle synnyinseudulleen. Vallanpitäjät rakennuttivat usein tällaisia rakennelmia valtansa symboliksi, mutta silta oli tärkeä myös liikenneväylänä, sillä se yhdisti Tonavan tasangot Sarajevoon ja edelleen Adrianmeren rannalle Ragusaan.Sillan rakentaminen osui Suleiman Suuren kauden jälkeiseen osmanien valtakunnan huippuaikaan. Mehmed pašša Sokolović pyysi hovin pääarkkitehti Sinania suunnittelemaan sillan. Sinan oli jo suunnitellut Sokolovićin pyynnöstä useita moskeijoita, siltoja ja hallintorakennuksia Istanbuliin ja muualle Eurooppaan. Višegradin siltaa rakennettiin 1571–1577, ja rakennustyöt vaativat huomattavan määrän työvoimaa ja taloudellisia varoja.Siltaa käyttivät sen valmistumisen jälkeen härkä- ja hevosvetoiset vaunut, jalankulkijat, taisteluvaunut, hevosmiehet, kauppiaat ja armeija.
Višegrad sijaitsi keskiajalla strategisesti merkittävässä paikassa, sillä asutuskeskus oli kasvanut kauppareitin varrelle. Kaupunki oli kauppakaravaanien välietappi, ja lisäksi matkaajia pystyttiin valvomaan asutuskeskuksesta. Višegradissa oli 1500-luvun alkupuoliskolla käytössä Drinan ylittävä puinen silta. Sillan merkitys oli suuri, sillä Višegradin kohdalla se palveli osmanien valtakunnan taloutta ja laajentumissuunnitelmia. Silta oli merkittävä kulkureitti Drinan yli, ja se yhdisti Bosnian Serbiaan. Se oli ainoa pysyvä silta Drinan ylä- ja keskijuoksulla. Višegradin kaupunki kehittyi lopulta sillan ympärille joen oikealle rannalle.Sillan vaurioista tai korjaustöistä 1500-luvulta 1800-luvun lopulle ei ole juurikaan kirjallista tietoa. Ainoa maininta on turkkilaiselta matkailijalta Evliya Çelebiltä, joka kirjoittaa matkakertomuksessaan, että siltaa oli korjattu vuonna 1625. Seuraavan kerran siltaa tiettävästi kunnostettiin vuosina 1873–1875.Vuonna 1896 Drina tulvi 15,4 metriä normaalin pinnankorkeutensa yläpuolelle, jolloin tulvaveden pinta oli 1,6 metriä siltakannen yläpuolella. Silta ei kuitenkaan kärsinyt suuria vaurioita, sillä vain sen kaide tuhoutui. Itävalta-Unkarin virkamiehet tutkivat sillan vuonna 1911. Heidän tutkimuksissaan paljastui, että eroosio oli vahingoittanut sillan puisia perustuksia. Samana vuonna sillan perustuksia kunnostettiin ja sillan tukemiseksi pylväisiin tehtiin pieniä korjauksia.
Silta oli merkittävä myös sotilaalliselta kannalta, sillä se sijaitsi Itävalta-Unkarin rajaseudulla lähellä Serbian kuningaskuntaa. Itävalta-Unkarin armeija miinoitti sillan vuonna 1911. Vetäytyessään Višegradista 1914 se tuhosi yhden sillan pilareista estääkseen serbien etenemisen Drina-joen yli. Silta tuettiin tilapäisesti teräsrakenteella. Seuraavana vuonna serbiarmeija tuhosi sillasta vielä toisen pilarin. Alkuperäiseen asuunsa silta palautettiin vuosina 1939–1940. Siihen saakka silta oli tuettu rautarakenteella, niin että siltaa voitiin käyttää liikenneväylänä.Toisen maailmansodan aikana lokakuussa 1943 saksalaiset tuhosivat kolmannen, neljännen, viidennen ja kuudennen pilarin, ja sen seurauksena viisi kaarta tuhoutui täysin. Tuhotut kaaret rakennettiin uudelleen 1950–1952 ehjinä säilyneiden kaarien mallin mukaan.
Silta on ollut vuodesta 1951 valtion suojelukohde ja vuodesta 1962 Bosnia-Hertsegovinan kulttuurimuistomerkki.Sillan rakenne ei ollut paras mahdollinen autoliikenteelle, sillä sillalle johtava ramppi oli suorassa kulmassa siltaan nähden. Tästä syystä sillan ja rampin yhtymäkohdan reunakiveys poistettiin vuonna 1952 alkuperäisestä paikastaan, jotta autoilijoiden ei enää tarvinnut tehdä jyrkkää käännöstä sillalle noustessaan.Vuonna 1966 valmistunut Bajina Baštan voimalaitos ja vuonna 1989 valmistunut Višegradin voimalaitos ovat suhteellisen lähellä siltaa, ja ne ovat vaikuttaneet Drinan virtaukseen. Drina virtasi vuolaasti Višegradin ohi sillan rakentamisen aikana. Voimalaitokset ovat kuitenkin nostaneet Drinan pintaa, ja muuttaneet sen virtauksen huomattavasti rauhallisemmaksi. Korkeamman vedenpinnan takia sillan rakenteet eivät ole enää yhtä hyvin nähtävissä. Lisäksi voimalaitokset aiheuttavat virtauksen päivittäisen vaihtelun, sillan pylväät ovat joutuneet aaltojen ja jatkuvasti vaihtelevien olosuhteiden armoille, mikä heikentää pylväiden kivien ominaisuuksia, ja tekee ne alttiimmiksi eroosiolle.Vuonna 1977 havaittiin, että autoliikenne, jota oli noin 10 000 kulkuneuvoa vuorokaudessa, oli uhka sillan kunnolle. Sillan kunnostuksesta tehtiin havaintojen pohjalta kaksiosainen suunnitelma. Ensiksi vuonna 1979 ajo- ja kävelytie eristettiin, jotta kosteus ei pääsisi tunkeutumaan sillan sisäosiin. Toiseen vaiheeseen kuuluivat viidennen, kuudennen ja kahdeksannen pylvään perustusten kunnostustyöt. Kunnostusten tarkoituksena oli laajentaa perustuksia peruskallioon, jotta suuri osa sillan taakasta siirtyisi suoraan kallioon. Rahojen puutteen takia kunnostus jäi kuitenkin keskeneräiseksi. Vuonna 1992 aloitettu toisen pylvään kunnostus jäi myös kesken samasta syystä.Autoliikenne siirrettiin jo vuonna 1986 pois Mehmed Paša Sokolovićin sillalta käyttämään uutta ajoneuvosiltaa, joka oli valmistunut 1,5 kilometrin päähän alavirran suuntaan. Samalla sillan ja rampin välinen reunakiveys palautettiin alkuperäiseen paikkaansa, josta se oli poistettu yli 30 vuotta aiemmin.Vuosina 1992–1995 käyty Bosnian sota ei vaikuttanut sillan rakenteisiin. Keväällä 1992 silta joutui kuitenkin osaksi sotatapahtumia, kun kaupungin bosniakkiväestöön kohdistuneen Višegradin joukkomurhan yhteydessä sillalta heitettiin lukemattomia ihmisiä kuolleina tai puolikuolleina Drinaan.Vuonna 2003 Bosnian kansallismuistomerkkien suojelukomitea ja Višegradin kaupunki päättivät kieltää moottoriliikenteen sillalla. Tämän jälkeen siltaa on käytetty lähinnä kävelykatuna. World Monuments Fund otti sen vuonna 2005 sadan uhanalaisimman kulttuurikohteen listalle. Unesco liitti sen vuonna 2007 maailmanperintöluettelon kohteeksi.
Mehmed Paša Sokolovićin silta muodostuu kahdesta osasta. Varsinainen siltaosa ylittää Drina-joen. Joen vasemmalla rannalla on ramppi, joka yhtyy siltaan suorassa kulmassa siihen nähden. Ramppi johtaa sillan kannelta maan tasolle. Varsinaisen sillan pituus on 179,44 metriä. Oikealla rannalla siltaa tukevat kaksi eri tasossa olevaa muuria, joiden välissä on pieni kaari.Varsinaista siltaosaa kannattelee yhdeksän kivipilaria, joiden leveys on 3,5–4 metriä ja pituus 11,5 metriä. Yläjuoksun puolella pilarit ovat teräväkärkisiä aallonmurtajia, kun alajuoksun puolella pilarin nokka on pyöristetty. Pilarit suippenevat suurin piirtein korkeutensa puolivälissä osioksi, joka on yläjuoksun puolella pyramidin muotoinen ja alajuoksun puolella kartiomainen. Pilarien huiput nojaavat spandrilliseiniin. Pilarin pystysuoran osuuden ja kartio-osuuden välissä on koristelista, ja kartion huipulla on kivikukka.Joen yllä pilarien välissä on kymmenen kaarirakennetta, joiden pituus vaihtelee 10,7–14,8 metrin välillä. Lisäksi joen oikealla rannalla on vielä 11. kaari, jonka alta ei normaalisti kulje vettä. Kaari on myös vajaat puolet lyhempi kuin lyhin veden päällä olevista kaarista. Kaaret alkavat suurin piirtein pystysuunnassa pilarien viimeiseltä kolmannekselta, ja ne lepäävät valettujen ulkonemien päällä. Muodoltaan kaaret olivat tyypillisiä klassisen kauden osmaniarkkitehtuurille. Ne ovat lähes puoliympyrän muotoisia, ja niiden keskellä on vain pieni poikkeava osio, joka on noin metrin leveä ja noin 85 senttimetriä syvä.Spandrilliseinät ulkonevat holvikiviin nähden vain vähän. Spandrillit muodostuvat vaakatasossa olevista tiilikerroksista. Kuudetta kivipilaria lukuun ottamatta jokaisen pilarin kohdalla on kaksi valeikkunaa, jotka on tehty koristamaan spandrilleja.
Silta on leveydeltään 7,2 metriä. Ajotien leveys on kuusi metriä, ja sen molemmilla puolilla on 60 senttimetriä leveä reunamuuri. Sillan korkeus korkeimmillaan, kuudennen kaaren kohdalla, on 15,4 metriä, kun veden pinta on normaalilla tasollaan. Tie laskeutuu loivasti molempia rantoja kohden. Sillalle johtava ramppi on 120 metriä pitkä ja 6,6 metriä leveä. Rampin alla on neljä kaarta, joista suurin on leveydeltään 4,5 metriä. Ensimmäinen kaari on lähellä sillan ja rampin välisessä kulmauksessa. Toisen kaaren alitse virtaa pieni Drinaan laskeva puro, ja kaksi viimeistä kaarta ovat täyttyneet hiekalla.Kuudennen pilarin kohdalla tiessä on molemmin puolin suorakulmion muotoinen levennys. Yläjuoksun puoleinen levennys päättyy korkeaan kiveen. Sen keskellä on valeovi, jossa on kronogrammi. Valkoiseen marmorilaattaan oli kaiverrettu turkiksi 13 säettä, joissa kerrotaan sillan tekijä ja valmistusvuodet. Kiven juurella oli suihkulähde, jossa kivisen käärmeen suusta on tullut pieni vesisuihku. Alajuoksun puoleinen syvennys oli tarkoitettu lepopaikaksi. Sitä ympäröivät kiviset istuimet, jonka selkänoja muodostuu reunamuurista.Levennys on ollut historiansa aikana višegradilaisten merkittävä tapaamispaikka. Sitä on käytetty tapaamispaikkana, ulkoilmakahvilana, ajanviettopaikkana ja virallisten päätösten sekä jopa tuomioiden julistuspaikkana. Se tunnettiin nimellä kapija (suom. portti). Kun siltaa käytettiin 1900-luvulla autoliikenteeseen, sen alkuperäinen merkitys kokoontumispaikkana väheni.Kaikki sillassa käytetyt kivet ovat travertiinia, ja ne on louhittu paikalliselta kaivokselta. Kivien välissä sideaineena on käytetty kalkkilaastia, ja ne on yhdistetty toisiinsa rautaisin kiinnittimin.Sillan yhteydessä on ollut myös puinen vartiotorni, joka todennäköisesti rakennettiin 1800-luvun alkupuolella Serbien ensimmäisen kansannousun aikana. Vartiotornia käytettiin myös tullikamarina, johon tuotiin veroja maksettavaksi. Višegradista ja kaupungin ympäristöstä kerättyjä maksuja käsittelevä verokirja vuodelta 1845 on säilynyt. Torni oli keskellä siltaa, ja ihmiset kulkivat sen alitse suurien tammiovien kautta. Tornissa oli myös useita pieniä tykkejä (šibe).
ICOMOSin mukaan Mehmed Paša Sokolovićin silta on arkkitehti Sinanin edustavimpia mestariteoksia. Sinan oli merkittävä osmaniarkkitehti, joka vaikutti samaan aikaan kun renessanssi hallitsi Italian arkkitehtuuria. Silta on yksi Balkanin alueen merkittävimpiä historiallisia rakennuksia, ja tyylillisesti se on tyypillinen osmanien klassiselle kaudelle. Renessanssisiltojen tavoin Mehmed Paša Sokolovićin sillassa näkyy vaikutteita antiikin Rooman silta-arkkitehtuurista. Samaan aikaan kun Mehmed Paša Sokolovićin silta rakennettiin, valmistui Firenzeen Ponte Santa Trinita, joka edustaa kuitenkin aivan toisenlaisia teknisiä ja arkkitehtonisia ratkaisuja.Sinanin käyttämästä kaarityypissä, joka oli tunnusomainen myös muille osmanien silloille, näkyy arkkitehtonisia vaikutteita laajalta alueelta. Osmaniarkkitehtuuri keräsi vaikutteita sekä Lähi-idästä että Länsi-Euroopan gotiikasta. ICOMOSin mukaan Sinan oli merkittävä hahmo arkkitehtuurin historialle sekä maa- ja vesirakentamiselle. Sinan suunnitteli yhteensä kahdeksan siltaa tai akveduktia, joissa oli useita kaaria. Lisäksi hän suunnitteli useita muita rakennuksia. Mehmed Paša Sokolovićin silta on yksi parhaiten säilyneitä esimerkkejä osmanien klassisen kauden arkkitehtuurista.Unesco liitti sillan sen merkityksen ansiosta maailmanperintöluetteloonsa vuonna 2007. Se täytti maailmanperintökomitean kaksi maailmanperintökohteelta vaadittavaa kriteeriä. Silta sijaitsee strategisesti merkittävällä paikalla, jolla on tapahtunut kulttuurivaihtoa Balkanin, osmanien valtakunnan ja Välimeren alueen sekä kristinuskon ja islamin välillä (kriteeri II). Lisäksi silta on todisteena maailmanlaajuisesti merkittävän osmanien klassisen ajan huippukaudesta (kriteeri IV).
Mehmed Paša Sokolovićin sillasta on tullut osa Višegradin alueen kansantarustoa, kuten useista muistakin rakennuksista, jotka ovat erityisen tärkeitä tietylle alueelle. Siltaan liittyviä tarinoihin on kirjoitettu bosniahertsegovinalaisiin julkaisuihin, kuten almanakkoihin 1800-luvun lopulta ja 1900-luvun alusta.Siltaan liittyvät tarinat pohjautuvat joskus ainakin osittain tositapahtumiin. Monet kertomuksista liittyvät sillan arkkitehtiin tai rakennuttajaan. Eteläslaavilaisissa balladeissa merkittävien rakennusten rakentamiseen liittyy usein henkimaailman läsnäolo, minkä takia rakentajien piti tehdä ihmisuhri, jotta rakennus saataisiin valmiiksi. Kansantarun mukaan Mehmed Paša Sokolovićin sillan tekijät etsivät kaksospojat Stoja ja Ostojan, kun päivällä tehdyt työt tuhoutuivat öisin. Pojat muurattiin yhteen sillan pilareista. Sillan rakennuttaja Rade Neimar (suom. Rade Rakentaja) sääli poikien surevaa äitiä ja jätti pilariin aukot, joista äiti pystyi imettämään poikiaan. Kertomuksella selitetään kaksi sillassa olevaa aukkoa, joita kyyhkyt käyttävät nykyään pesäpaikkana, ja kaksi aukon lähellä olevaa valkoista viirua.Višegradin silta on päätynyt tarinoiden kautta myös moniin sananlaskuihin. Yleisiä bosnialaisia sanontoja ovat muun muassa "kova kuin Drina-joen silta" ja "luja uskossaan kuin Drina-joen silta". Siltaan liittyviä sananlaskuja on julkaissut sananlaskukokoelmassaan serbikirjailija Vuk Karadžić.
Ivo Andrić oli jugoslavialainen kirjailija, joka eli lapsuutensa Višegradissa. Hänen kuuluisin romaaninsa on Drina-joen silta, josta hän sai Nobelin kirjallisuuspalkinnon 1961. Romaanin tapahtumat sijoittuvat Mehmed Paša Sokolovićin sillan ympäristöön, ja silta itsessään on periaatteessa kirjan päähenkilö.Romaanin tapahtumat kattavat noin 400 vuoden ajanjakson. Se alkaa kertomuksella monista kansantaruista, jotka liittyvät sillan rakentamiseen. Kirja päättyy vuoteen 1914, kun vetäytyvät itävaltalais-unkarilaiset joukot vaurioittavat siltaa pahoin. Sillan tuhoutuminen sattuu samaan aikaan kun kirjan päähenkilöihin kuuluvan Alihodžan kuolee, mikä symbolisesti osoittaa osmanien valtakunnan ajan päättymisen.Kirjan päähenkilöiden tapahtumat liittyvät siltaan ja sen ympäristöön. Lapset leikkivät ja kalastavat sillan alla. Aikuiset puolestaan tapaavat toisiaan sillan keskellä sijaitsevalla levennyspaikalla. He istuskelevat kiveyksillä ja juovat kahvia. Hää- ja hautajaissaattueet ylittävät sillan, ja häävieraat tanssivat usein perinteisiä tansseja sillan keskiosassa.Kirja ei käsittele sillan historian vaiheita tasaisesti. Ensimmäisenä merkittävänä tapahtumana Andrić on tuonut esille sillan valmistumisen, jota hän kuvaa yksityiskohtaisesti kolmen luvun verran. Andrić käsittelee 1600- ja 1700-lukuja vain vähän, sillä parin sadan vuoden ajanjakso kuitataan yhdellä luvulla. Sen sijaan 1800-lukua käsittelee kymmenen lukua, ja 1900-luvun alkua (1900–1914) vielä yhdeksän lukua.
Monet matkakirjailijat ovat kirjoittaneet Mehmed Paša Sokolovićin sillasta matkakertomuksissaan. Jo 1600-luvulla turkkilainen Evliya Çelebi kirjoitti kattavasti Višegradin kaupungista ja matkastaan kaupungin halki vuonna 1664.
Monet bosniahertsegovinalaiset taiteilijat ovat käyttäneet siltaa aiheena erityisesti 1900-luvun puolenvälin jälkeen. Vuodesta 1994 lähtien Višegradiin on kokoontunut säännöllisesti taiteilijoita ympäri maailmaa. He tulevat kaupunkiin tapaamaan toisiaan ja katsomaan siltaa. Višegradin kaupungingalleriassa on näytteillä useita maalauksia, jotka esittävät siltaa.Siltaa on käytetty myös aiheena Balkanin alueen setelistössä. Piirros sillasta koristi 1992 julkaistun 5 000 Jugoslavian dinaarin setelin taustapuolta. Bosnia-Hertsegovinan nimellisarvoltaan 200 vaihdettavan markan paperirahassa on Ivo Andrićin muotokuva ja kuva sillasta.
Silta on Bosnia-Hertsegovinan valtion omistuksessa, ja suojeltu alue käsittää sillan, sille johtavan rampin ja ranta-aluetta joen molemmin puolin noin sadan metrin matkalta. Puskurivyöhyke laajentaa suojeltua aluetta kummallakin rannalla. Vasemmalla rannalla se käsittää melko suuren alueen rantakukkulaa ja levittää aluetta sekä ylä- että alajuoksun suuntaan. Puskurivyöhykkeellä on myös yksityisessä omistuksessa olevia alueita.Bosnia-Hertsegovinan instituutti kulttuuri- ja luonnonympäristöjen suojelemiseksi perustettiin 1989. Mehmed Paša Sokolovićin silta valittiin seuraavana vuonna suojeltavaksi kohteeksi, ja siksi siltaa suojelee Bosnia ja Hertsegovinan laki kansallisperinnön suojelemiseksi. Vuonna 2002 sillan status nostettiin 0-luokkaan, johon on sijoitettu kaikki kansainvälisesti merkittävät kohteet. Muistomerkkien kansallinen suojelukomitea asetti sillan Bosnia-Hertsegovinan kansallismuistomerkiksi vuonna 2003. Siksi Bosnian serbitasavallan lakien mukaan kaikki siltaa koskevat päätökset voidaan kumota, jos ne ovat ristiriidassa kansallismuistomerkkien suojeluasetusten kanssa. Lisäksi Mehmed Paša Sokolovićin siltaa suojelevat laki kulttuurikohteista, Serbitasavallan rikoslaki ja maanhoitolaki.
Commission to Preserve National Monuments: Preliminary Technical Assessment for the Mehmed Paša Sokolović Bridge (pdf)  31.8.2005. Council of Europe.   Viitattu 4.2.2010. (englanniksi)
Hawkeswoth, Celia: Ivo Andrić: Bridge Between East and West.    Continuum International Publishing Group, 1984. ISBN 9780485112559.  Google-kirjat (viitattu 9.3.2010).  (englanniksi)
ICOMOS: Advisory Body Evalution: Višegrad Bridge (pdf) World Heritage Centre. United Nations.   Viitattu 30.1.2010. (englanniksi)
Mulalić et al.: Management Plan.    Commission to Preserve National Monuments, 2006.   Osana Nomination File -tiedostoa (pdf) (viitattu 26.2.2010).  (englanniksi)
Nomination file: Višegrad Bridge (pdf) World Heritage Centre. United Nations.   Viitattu 4.2.2010. (englanniksi)
 Kuvia tai muita tiedostoja aiheesta Mehmed Paša Sokolovićin silta Wikimedia CommonsissaSilta Unescon sivuilla (englanniksi) (ranskaksi)
Meiji (jap. 明治天皇, Meiji-tennō, 3. marraskuuta 1852 Kioto – 30. heinäkuuta 1912 Tokio), syntymänimeltään Mutsuhito (jap. 睦仁), oli perinteisen vallanperimysjärjestyksen mukaan Japanin 122. keisari. Keisari Meijillä oli keskeinen rooli Japanin Meiji-restauraatiossa, jossa keisarihuone palautettiin jälleen valtaan. Hänen syntyessään Japani oli eristäytynyt, esiteollinen feodalistinen Tokugawa-shōgunaatin ja daimioiden hallitsema maa, joka oli jakautunut 250 läänitysalueeseen. Hänen kuollessaan maa oli käynyt läpi poliittisen, yhteiskunnallisen ja teollisen vallankumouksen ja siitä oli tullut suurvalta.
Meijin valtakauden tärkeisiin tapahtumiin lukeutuivat Japanin länsimaistamisen aloittanut Viiden artiklan vala vuonna 1868, feodalismin lopettaminen, modernin koulutusjärjestelmän luominen, Meiji-perustuslain käyttöönotto vuonna 1890, Japanin parlamentin avaaminen ja lopulta sodat Kiinaa ja Venäjää vastaan. Keisari Meiji oli itse esikuva sille, miten länsimaisia keksintöjä haluttiin omaksua osaksi japanilaista kulttuuria: hän ”käytti länsimaisia vaatteita ja söi länsimaista ruokaa, mutta kirjoitti samalla elämänsä aikana 100 000 perinteistä japanilaista runoa”.Keisari Meijiä edelsi valtaistuimella keisari Kōmei. Meiji nousi valtaan isänsä kuoleman jälkeen 3. helmikuuta 1867 ja oli ollut kuollessaan vuonna 1912 maan hallitsija yli 45 vuoden ajan. Häntä seurasi valtaistuimelle hänen poikansa Yoshihito.

Meisner-tekniikka on näyttelemisen tekniikka, jonka on kehittänyt näyttelijä ja näyttelijätyön opettaja Sanford Meisner.
Meisner kehitti tekniikan työskenneltyään Lee Strasbergin ja Stella Adlerin kanssa Group Theatressa New Yorkissa ja kaupungin Neighborhood Playhousen näyttelemisen johtajana, ja hän kehitti sitä viisikymmentä vuotta . Nykyisin tekniikkaa kuuluu opetusohjelmaan Neighborhood Playhousessa sekä Sanford Meisner Studio -koulussa, jolle hänen perikuntansa on antanut oikeuden käyttää hänen nimeään.
Menetelmän juuret ovat Konstantin Stanislavskin työssä, mutta Meisner ei hyväksynyt tunnemuistin käyttöä, vaan perusti tekniikkansa mielikuvitukseen ja uskoon, joiden avulla näyttelijä löytää roolihahmonsa tunteet ja ajatukset. Meisner luonnehtii menetelmäänsä: ”Näytteleminen on kyky elää totuudellisesti kuvitteellisessa tilanteessa”.Meisner-menetelmiin kuuluu toisiinsa perustuvia itsenäisiä harjoituksia. Se on läntisen teatterin  systemaattisimpia ja täydellisimpiä näyttelijätekniikkoja. Meisnerin oppilaita ovat olleet muun muassa näyttelijät Robert Duvall, Diane Keaton, Gregory Peck ja Sidney Pollack, ohjaaja Sidney Lumet sekä käsikirjoittajat Arthur Miller ja David Mamet.
Sanford Meisner Internet Movie Databasessa (IMDb.com) (englanniksi)The Sanford Meisner Studio (englanniksi)

Melkola on kylä Vaskiolla, Luoteis-Salossa. Melkolan keskusalue sijaitsee Pitkäojantien varrella Halikonjoen laaksossa, mutta suuri kyläalue jatkuu luoteeseen aina Kumioon saakka.
Valtaosa Melkolasta on mäkistä metsämaata ja suota. Suurimmat tilat ovat Melkola ja Saarimäki kylän eteläosassa ja luoteessa Kannisto. Melkolan etelä- ja pohjoisosat ovat suhteellisen tasaista viljelysmaata. Kylän etelärajana on Halikonjokeen laskeva Alustaoja syvässä uomassaan.
Melkolasta on löydetty kivikautinen asuinpaikka. Itse kyläkin on ollut jo kauan asutettuna, sillä se on luokiteltu verokirjoissa vanhimman asutuksen kantakyliin. Isojako toteutettiin 1780–1781, muttei sillä ollut vaikutusta kylän rakenteeseen, sillä kylässä oli vain Melkolan kantatila sekä pari torppaa. Välillä Melkola on toiminut Wiurilan kartanon ulkotilana.

Melodifestivalen on Ruotsissa vuosittain järjestettävä laulukilpailu, joka toimii maan karsintana Eurovision laulukilpailuun. Festivaali järjestetään yleensä helmi- tai maaliskuussa, ja sen voittaja edustaa Ruotsia Euroviisuissa loppukeväästä. Melodifestivalen on Pohjoismaiden suurin ja suosituin musiikkikilpailu, ja Ruotsissa sen finaalin katsojamäärä on jopa suurempi kuin maan katsojamäärät itse Euroviisuissa. Kilpailun on järjestänyt Ruotsin Televisio SVT vuodesta 1958 alkaen, ja vuonna 2015 kilpailu järjestettiin 55. kerran. 
Ruotsi osallistui Euroviisuihin ensi kertaa vuonna 1958, jolloin maan edustaja valittiin ilman julkista karsintaa. Ensimmäinen Melodifestivalen (joskus myös Melodifestival) järjestettiin 1959, ja se myös televisioitiin. Tämän jälkeen kisat on järjestetty joka vuosi, lukuun ottamatta kolmea taukoa, jolloin Ruotsi ei osallistunut Euroviisuihin. Vuonna 1964 artistit olivat lakossa, vuonna 1970 kaikki Pohjoismaat jättivät osallistumatta viisuihin protestoidakseen edellisvuoden jaettua voittoa, ja vuonna 1976 Ruotsin televisio jätti kisat väliin säästääkseen rahaa. Vuoden 1976 osallistumatta jättämiseen vaikuttivat myös protestit Euroviisujen kaupallistumista vastaan. 
Melodifestivalen on alusta alkaen saanut suuren suosion Ruotsissa, jossain määrin myös naapurimaissa. Se on usein ollut SVT:n suosituin viihdeohjelma, ja julkisuus on edesauttanut kilpailuun osallistuneiden ja etenkin voitokkaiden muusikoiden menestystä. Voittajista ylivoimaisesti tunnetuin on ABBA, joka voitti vuoden 1974 festivaalit ja myös koko Euroviisut kappaleellaan Waterloo. Edellisenä vuonna ABBA jäi Ruotsin karsinnan kolmanneksi kappaleella Ring ring. Monet muutkin kansainvälisesti tunnetut ruotsalaiset artistit ovat saavuttaneet menestystä Melodifestivalenissa. 
Ruotsi on voittanut Euroviisut kuusi kertaa. ABBAn voitto oli ensimmäinen, seuraavan toi Herreys kappaleella Diggi-loo diggi-ley 1984. Vuonna 1983 kolmanneksi Euroviisuissa kappaleella Främling jäänyt Carola Häggkvist, artistinimeltään Carola, puolestaan voitti viisut 1991 kappaleella Fångad av en stormvind. Vuonna 1999 voitti Charlotte Nilsson kappaleella Take Me to Your Heaven, ja vuonna 2012 Loreen kappaleella Euphoria. Vuoden 2015 kilpailun voitti Måns Zelmerlöw kappaleella Heroes. 
Kaksi kertaa Ruotsia ovat Euroviisuissa edustaneet Carola Häggkvistin lisäksi ainakin Björn Skifs, Tommy Körberg ja Family Four -ryhmä. Viime vuosien tunnetuin festivaalivoittaja on Lena Philipsson, usein vain Lena Ph, joka jäi vuoden 2004 viisuissa kuudenneksi. 
Kielisääntö on vaikuttanut Melodifestivalenin lauluihin. Vuoteen 1999 saakka Eurovision sääntöjen mukaan maan edustajan tuli esittää laulunsa jollain maansa pääkielistä. Poikkeuksena tähän oli muutama vuosi 1970-luvulla, jolloin kieli oli vapaa. Tästä säännöstä seurasi, että kaikki Melodifestivalenin laulut olivat ruotsinkielisiä, kunnes 2002 SVT vapautti esityskielen. Sekä vuoden 1974 että 1999 voittokappaleet esitettiin Ruotsin karsinnassa ruotsiksi, mutta itse Euroviisuissa englanniksi, kuten myös vuosien 1973, 1975, 2000, 2001, 2004 ja 2006 kappaleet. 
Vuonna 2002 Melodifestivalen laajeni moniviikkoiseksi tapahtumaksi, kun otettiin käyttöön alkukarsinnat. Niissä kilpailee noin 30 artistia, joista noin 10 pääsee loppukilpailuun. Loppukilpailu pidetään Tukholmassa, mutta suunnitelmissa on mahdollisesti kilpailla jonakin vuonna myös Göteborgissa.
Finaali on järjestetty Friends Arenalla Tukholmassa vuodesta 2013 lähtien. Vuosina 1989 ja 2002–2012 finaali järjestettiin Globen-areenalla Tukholmassa. Sitä ennen finaalin pitopaikka vaihteli vuosittain. 1960- ja 1970-luvulla finaali oli pääasiallisesti Tukholmassa, lukuun ottamatta vuotta 1975, jolloin se pidettiin Göteborgissa. Vuosina 1982-2001 Tukholma, Göteborg ja Malmö järjestivät kilpailun vuorovuosin.
Melodifestivalen oli pitkään pääasiassa yksi-iltainen tapahtuma, jossa yleensä 10 kappaletta kilpailivat voitosta, tosin kappaleiden määrä vaihteli vuosien välillä huomattavasti. Joinakin vuosina järjestettiin karsintakilpailuja. Vuonna 2002 kilpailua kuitenkin muutettiin radikaalisti. Se laajeni käsittämään finaalin lisäksi neljä semifinaalia ja pudotuspelityyppisen ohjelman.
Semifinaalit (Deltävlingar) järjestetään ympäri Ruotsia eri kaupungeissa. Niissä kilpailee joko 32 (2002-2014) tai 28 kappaletta (2015-). Kilpailukappaleet jaetaan neljään semifinaaliin, jolloin jokaisessa on joko kahdeksan (2002-2014) tai seitsemän kappaletta (2015-). Semifinaalit koostuvat kahdesta äänestyskierroksesta: katsojat äänestävät ensimmäisellä kierroksella haluamiaan kappaleita, minkä jälkeen, vuodesta riippuen, kahdesta neljään kappaletta pudotetaan pois kisasta. Toisella kierroksella katsojat äänestävät jäljellä olevia kappaleita, ja kierroksen lopussa kunkin kappaleen molemmilla kierroksilla saamat äänet lasketaan yhteen. Kaksi eniten yhteisääniä saanutta kappaletta etenevät finaaliin, ja kolmanneksi ja neljänneksi eniten ääniä saaneet menevät seuraavaan kilpailuosioon.
Pudotuspelejä muistuttava ”toinen mahdollisuus” päästä finaaliin (Andra chansen, vuonna 2002 Vinnarnas val ja vuonna 2003 Tittarnas val) on tarkoitettu kappaleille, jotka tulivat omassa semifinaalissaan kolmansiksi ja neljänsiksi. Andra chansenin formaatti muuttunut huomattavasti vuosien varrella. Vuonna 2002 aiemmista voittajista koostunut paneeli päätti kahdeksasta kappaleesta kaksi finalistia. Vuosien 2003 ja 2006 välillä kappaleiden semifinaaliesitykset näytettiin uudestaan ja kahden äänestyskierroksen aikana päätettiin kaksi finalistia. Vuonna 2007 Andra chansen muutettiin semifinaaleja muistuttavaksi yleisötilaisuudeksi, jossa kappaleet esitetään uudelleen suorassa lähetyksessä. Vuosien 2007 ja 2012 välisenä aikana kappaleet jaettiin ensimmäisellä kierroksella neljään kaksintaistelupariin. Kaksintaisteluiden voittajat etenivät toiselle kierrokselle, josta valittiin uusien kaksintaisteluiden myötä viimeiset kaksi finalistia. Vuosina 2013 ja 2014 katsojat äänestivät ensin semifinaaleja muistuttavaan tapaan kahdella äänestyskierroksella neljä kappaletta kaksintaisteluihin muiden pudotessa kisasta. Neljä valittua kappaletta jaettiin kahteen kaksintaisteluun, joiden voittajat etenivät finaaliin. Vuodesta 2015 alkaen kaksintaisteluja on taas neljä, tosin kaikkien voittajat etenevät finaaliin. Vuonna 2009 kansainvälinen tuomaristo päätti vielä yhden finalistin, tosin ei varsinaisesta Andra chansenista, vaan semifinaaleissa pudonneiden kappaleiden joukosta.
Finaali on vuodesta 2002 aina järjestetty Tukholmassa, mutta aiemmin finaaleja on järjestetty myös Göteborgissa ja Malmössä. Finaalissa on vuodesta 2002 yleensä ollut mukana kymmenen kappaletta, mutta vuonna 2009 niitä oli 11, ja vuodesta 2015 alkaen 12. Kappaleista kahdeksan on valittu suoraan semifinaaleista ja loput Andra chansenista. Näiden kappaleiden joukosta valitaan koko kilpailun voittaja.
SVT on kokeillut monia äänestysmenetelmiä vuosien varrella, esimerkiksi postikorttiäänestystä vuonna 1962. Pääasiassa on kuitenkin käytetty tuomaristoja, joita on ollut 6–12. Tuomaristot on jaettu yleensä alueiden mukaan, mutta joinakin vuosina esimerkiksi myös ikäryhmien mukaan. Vuonna 1993 kokeiltiin puhelinäänestystä, tosin jokseenkin epäonnistuneesti; Ruotsin puhelinverkko kaatui soittojen määrän takia. Vuonna 1999 luotiin tälläkin hetkellä käytössä oleva äänestysmenetelmä: puhelinäänestysmahdollisuus palautettiin, mutta myös ammattilaistuomaristot pidettiin, jolloin puolet tuloksesta perustuu tuomaristojen ja puolet yleisön ääniin. Semifinaaleissa ja Andra chansenissa tulokset perustuvat ainoastaan puhelinääniin. Semifinaaleissa äänestäminen aukeaa lähetyksen alkaessa ja päättyy hieman kaikkien kappaleiden esittämisen jälkeen. Finaalissa voi äänestää lähetyksen alkamishetkestä tuomariäänien julkistamista seuraavaan muutamaan minuuttiin asti. Vuonna 2015 esiteltiin äänestyssovellus, jolla oli muun muassa mahdollista äänestää ilmaiseksi, tosin tiettyä kappaletta saattoi äänestää ainoastaan sen esittämisen aikana. Sovelluksesta saadut äänet laskettiin mukaan tuloksiin semifinaaleissa ja Andra chansenissa, mutta ei finaalissa, sillä sovellus lakkasi toimimasta noin puoli tuntia lähetyksen alkamisen jälkeen ylikuormittumisen takia. Vuonna 2016 sovellukseen tehtiin muutamia muutoksia; kappaleita voi äänestää korkeintaan viisi kertaa kutakin, ja kappaleita on mahdollista äänestää myös silloin, kun niitä ei esitetä. Vuosien 1999 ja 2008 välisenä aikana tuomaristot edustivat yhtätoista SVT:n aluepiiriä. Vuonna 2009 mukaan lisättiin kansainvälinen tuomaristo, jolloin tuomaristoja oli 12. Vuonna 2010 tuomaristoja oli taas 11, mutta niistä kuusi edustivat muita Euroopan maita ja loput viisi Ruotsin alueita. Vuodesta 2011 kaikki 11 tuomaristoa ovat edustaneet muita Euroopan maita.
Finaalin äänestys alkaa kaikkien tuomaristojen pisteiden jaolla. Jokainen tuomaristo antaa Eurovision laulukilpailun nykyistä äänestystapaa muistuttavaan tapaan suosikkikappaleilleen 1, 2, 4, 6, 8, 10 ja 12 pistettä suosikin saadessa korkeimmat pisteet. Tämän jälkeen jaetaan yleisön pisteet, jotka lisätään tuomarien pisteisiin. Kappaleiden kesken jaetaan tuomaristojen kaikkien pisteiden yhteissummaa vastaava pistemäärä, 473 pistettä (1999-2008, 2010-) tai 516 pistettä (2009). Vuosien 1999 ja 2010 välisenä aikana näitä pisteitä jaettiin vain seitsemälle eniten yleisöääniä saaneelle kappaleelle. Pistemäärät olivat vakiot, ja ne saatiin kertomalla kukin tuomarien pisteyksikkö tuomaristojen määrällä, jolloin seitsemänneksi eniten ääniä saanut kappale sai 11 pistettä, kuudenneksi eniten saanut 22, viidenneksi eniten saanut 44, neljänneksi eniten saanut 66, kolmanneksi eniten saanut 88, toiseksi eniten saanut 110 ja viimein eniten saanut sai 132 pistettä. Vuonna 2009, jolloin raateja oli 12, jaettiin 12, 24, 48, 72, 96, 120 ja 144 pistettä. Vuodesta 2011 alkaen puhelinäänistä tulevat pisteet on jaettu prosentuaalisesti kaikkien kappaleiden eikä vain seitsemän parhaiten menestyneen välillä. Jos kappale saa 10 % puhelinäänistä, se saa tällöin vastaavan osuuden 473 pisteestä (47,3) eli 47 pistettä. Eniten yhteispisteitä saanut kappale voittaa. Jos kaksi tai useampi kappale saavat saman verran pisteitä, eniten yleisöpisteitä saanut kappale on voittaja.
Suurin pistemäärä ikinä Melodifestivalenissa on 302 pistettä, jonka Abba sai vuonna 1974 kappaleella Waterloo. Tällä hetkellä käytössä olevan järjelmän suurin saavutettu pistemäärä on 288 pistettä, jonka Måns Zelmerlöw sai vuonna 2015. Samana vuonna rikottiin myös suurin piste-ero voittajan ja toiseksi tulleen kappaleen välillä, kun Zelmerlöw sai 149 pistettä enemmän kuin Jon Henrik Fjällgren, minkä lisäksi voittajakappale sai 122 tuomaripistettä ja 166 yleisöpistettä (35,1% äänistä), kumpaakin eniten nykyisellä järjestelmällä. Pienin ero voittajan ja toiseksi tulleen välillä nykyisellä järjestelmällä on toistaiseksi ollut kaksi pistettä vuonna 2014. Kaksi kappaletta ovat saaneet täydet pisteet: Carola Häggkvistin "Främling" vuonna 1983 ja Arvingarnan "Eloise" vuonna 1993.
Neljään semifinaaliin osallistui yhteensä 32 artistia, jokaisesta kaksi pääsi loppukilpailuun. Lisäksi kunkin semifinaalin 3. ja 4. pääsivät yrittämään andra chansen -kisaan, josta valittiin vielä kaksi. Karsintakilpailujen äänestystapa oli kaksiosainen; ensin valittiin 8 joukosta 5 parasta, sitten niistä edelleen 2. Kaikista semifinaaleista valittiin läpimenijät pelkillä puhelinäänillä. Loppukilpailun kymmenen esiintyjän joukosta valittiin voittaja asiantuntijaraatien ja puhelinäänestyksen antamien pisteiden yhteenlaskulla. 
Loppukilpailua Tukholmassa 20. maaliskuuta 2004 seurasi noin 4,1 miljoonaa TV-katsojaa. Kussakin alkukilpailussa puhelinääniä annettiin noin puoli miljoonaa, loppukilpailussa 1,4 miljoonaa. 
Kilpailun voitti Lena Philipsson kappaleella "Det gör ont", seuraavina olivat Shirley Clamp, After Dark, Petra Nielsen ja E-Type. Lena Ph voitti sekä tuomari- että yleisöäänestyksen, hän sai 100 tuomaripistettä 132 mahdollisesta ja lähes 300 000 puhelinääntä mikä vastasi 132 pistettä. Hän esitti kappaleensa Euroviisuissa 2004 englanninkielisenä versiona "It Hurts" ja sijoittui kuudenneksi. 
Karsinta loppukilpailuun ja itse loppukilpailu seurasivat samaa kaavaa kuin edellisenäkin vuonna, mutta alkukarsintojen äänestysjärjestelmää oli muutettu hieman. Nyt mukana oli tuomaristo joka semifinaaleissa valitsi kaksi viidestä toisen kerran esitettävästä laulusta, ja yleisö valitsi kolme muuta. Loppukilpailuun menevät kappaleet valittiin entiseen tapaan. 
Loppukilpailu pidettiin 12. maaliskuuta 2005 Tukholman Globenissa, juontajina Jill Johnson ja Mark Levengood. Alkukilpailuissa annettiin nyt hieman vaisummin puhelinääniä, loppukilpailussa sen sijaan yli puolitoista miljoonaa. Alkukarsinnoissa oli mukana myös suomalainen Arja Saijonmaa, mutta hän jäi ryhmänsä viimeiseksi. 
Finaalin ratkaisu oli erittäin tiukka, johtuen tuomarien ja yleisön eriävästä mielipiteestä. Tuomarien suosion keräsi Martin Stenmarck saaden 102 pistettä kappaleella "Las Vegas". Seuraavana oli Shirley Clamp ja "Att älska dig" (86 pistettä), ja vasta kolmantena Nanne Grönvall kappaleella "Håll om mig" saaden 77 pistettä. Puhelinäänestyksessä taas Nanne Grönvall keräsi ylivoimaisen suosion saaden yli 373 000 ääntä. Toisena oli Martin Stenmarck runsaalla 208 000 äänellä – vain hieman enemmän kuin kolmanneksi tullut Caroline Wennergren kappaleella "A Different Kind of Love", joka sai 204 000 ääntä. Sääntöjen mukaisesti yleisön äänet muutettiin pisteiksi vakiokaavalla: eniten ääniä saanut saa 132 pistettä, toinen 110 ja kolmas 88 pistettä, riippumatta siitä, kuinka suuret erot äänimäärissä on. Niinpä lopulta Martin Stenmarck voitti 212 pisteellä ja Nanne Grönvall oli toinen 209 pisteellä. Kolmanneksi tuli Alcazar-yhtye, neljänneksi Shirley Clamp ja viidenneksi Caroline Wennergren. Martin Stenmarck esitti jo alun perin englanninkielisen kappaleensa Euroviisuissa 2005 ja jäi 19. sijalle, mikä oli Ruotsin huonoin tulos sitten vuoden 1992. Tuloksen myötä Ruotsi joutui seuraavana vuonna kilpailemaan semifinaalissa.
Karsinnat ja finaali noudattivat edellisvuosien järjestelmää. Neljä esikarsintaa järjestettiin helmikuun lopussa ja maaliskuun alussa, Andra chansen -tapahtuma 12. maaliskuuta. Finaalissa esiintyi jälleen 10 artistia. Kisan voitti Carola Häggkvist, joten hän edusti Ruotsia euroviisuissa jo kolmannen kerran. 
Loppukilpailu oli 18. maaliskuuta 2006 Tukholmassa, Globenissa. SVT:n lähetyksen tapahtumasta näytti Suomessa suorana FST. 
BWO, "Temple of Love"Voittaja Carola Häggkvist edusti Ruotsia Euroviisuissa 2006, jotka pidettiin Ateenassa toukokuussa, sijoittuen viidenneksi.
Aiempien vuosien tapaan Melodifestivalenin karsintoihin osallistui 2007 kaikkiaan 32 artistia. Neljä esikarsintaa järjestettiin helmikuun kuluessa Jönköpingissä, Göteborgissa, Örnsköldsvikissä ja Gävlessä, Andra chansen 3. maaliskuuta Nyköpingissä. Kiinnostus esikarsintoihin oli edellisvuosia suurempaa ja Andra chansenissa annettiin yhteensä yli miljoona puhelinääntä. Lauantaina 10. maaliskuuta Tukholman Globenissa järjestettävässä loppukilpailussa esiintyvät jälleen karsintojen 10 parhaiten menestynyttä osallistujaa. 
The Ark, "The Worrying Kind"Kilpailun voitti The Ark -yhtye laulajansa Ola Salon säveltämällä ja sanoittamalla kappaleella "The Worrying Kind". Voittaja oli selvä, sillä se sai eniten sekä tuomaripisteitä että puhelinääniä. Tuomaripisteitä toiseksi eniten saanut Andreas Johnson jäi puhelinäänissä kolmanneksi ja lopputuloksissa toiseksi, kun taas toiseksi eniten puhelinääniä kerännyt Måns Zelmerlöw jäi lopulta kolmanneksi. Äänestäjien määrässä tehtiin ennätys, puhelinääniä annettiin finaalissa yli kaksi miljoonaa. The Ark edusti Ruotsia Eurovision laulukilpailussa 2007, joka järjestettiin Helsingissä 12. toukokuuta 2007.
Ruotsin edustajaksi vuoden 2008 Eurovision laulukilpailuun valittiin Charlotte Perrelli 15. maaliskuuta 2008. Toiseksi sijoittui yleisön suosikki Sanna Nielsen ja kolmanneksi BWO.
Ruotsin edustajaksi vuoden 2009 Eurovision laulukilpailuun valittiin Malena Ernman 14. maaliskuuta 2009. Toiseksi tuli Caroline af Ugglas ja kolmanneksi E.M.D.. Tuomaristot ja yleisö olivat huomattavan erimielisiä tuloksista. Voittaja ja toiseksi tullut saivat eniten puhelinääniä, mutta järjestyksessä vain neljänneksi vähiten ja viidenneksi eniten tuomariääniä. Tuomaristojen suosikki "Hope & Glory" sai viidenneksi eniten puhelinääniä ja sijoittui neljänneksi.
Ruotsin edustajaksi vuoden 2010 Eurovision laulukilpailuun valittiin Anna Bergendahl 13. maaliskuuta 2010. Toiseksi tuli tuomaristojen suosikki Salem Al Fakir ja kolmanneksi Eric Saade.
Ruotsin edustajaksi vuoden 2011 Eurovision laulukilpailuun valittiin Eric Saade 12. maaliskuuta 2011. Toiseksi tuli Danny Saucedo ja kolmanneksi The Moniker.
Ruotsin edustajaksi vuoden 2012 Eurovision laulukilpailuun valittiin Loreen 10. maaliskuuta 2012. Toiseksi tuli Danny Saucedo ja kolmanneksi Ulrik Munther.Loreen voitti Eurovision laulukilpailun 2012 Bakussa 27. toukokuuta 2012.
Ruotsin edustajaksi kotimaassa järjestettyyn vuoden 2013 Eurovision laulukilpailuun valittiin 9. maaliskuuta 2013 Solnan Friends Arenalla Robin Stjernberg kappaleella "You" . Yleisön suosikki Yohio tuli toiseksi ja Ulrik Munther kolmanneksi. "You" on toistaiseksi ainoa Andra chansenissa kilpaillut kappale, joka on voittanut Melodifestivalenin.
Friends Arena oli myös Eurovision laulukilpailun mahdollinen areena. Friends Arenan katsojakapasiteetti konserteissa on 67 500, joka olisi tehnyt siitä kaikkien aikojen suurimman Eurovision laulukilpailussa käytetyn areenan, jos olisi tullut valituksi. Euroviisuja ei kuitenkaan pidetty siellä vaan Malmössä huomattavasti pienemmällä Malmö Arenalla.
Kilpailun finaali järjestettiin toista kertaa Friends Arenalla 8. maaliskuuta 2014. Ruotsin edustajaksi valittiin Sanna Nielsen kappaleella "Undo". Toiseksi tuli kahden pisteen erolla tuomaristojen suosikki Ace Wilder ja kolmanneksi Alcazar.
Kilpailun finaali järjestettiin kolmatta kertaa Friends Arenalla 14. maaliskuuta 2015. Ruotsin edustajaksi valittiin Måns Zelmerlöw kappaleella "Heroes". Toiseksi tuli 149 pisteen erolla Jon Henrik Fjällgren ja kolmanneksi Mariette Hansson.
Kilpailun finaali järjestettiin 12. maaliskuuta 2016 neljättä kertaa Friends Arenalla. Ruotsin edustajaksi valittiin Frans Jeppson-Wall kappaleella "If I Were Sorry". Toiseksi tuli Oscar Zia ja kolmanneksi Ace Wilder.
Kilpailun finaali järjestettiin 11. maaliskuuta 2017 viidettä kertaa Friends Arenalla. Ruotsin edustajaksi valittiin Robin Bengtsson kappaleella "I Can’t Go On". Toiseksi tuli Nano ja kolmanneksi Jon Henrik Fjällgren feat. Aninia.
Kilpailun finaali järjestettiin 10. maaliskuuta 2018 kuudetta kertaa Friends Arenalla. Ruotsin edustajaksi valittiin Benjamin Ingrosso kappaleella "Dance You Off". Toiseksi tuli Felix Sandman ja kolmanneksi John Lundvik.
Kilpailun finaali järjestettiin 10. maaliskuuta 2019 seitsemättä kertaa Friends Arenalla. Ruotsin edustajaksi valittiin John Lundvik kappaleella "Too Late for Love". Toiseksi tuli Bishara ja kolmanneksi Hanna Ferm & LIAMOO.
Alf Björnberg: En liten sång som alla andra: Melodifestivalen 1959–1983. Väitöskirja, Göteborgs Universitet 1987. ISBN 91-85974-05-6

Melvin Burgess s. (1954) on brittiläinen nuortenkirjailija. Häneltä on suomennettu romaanit Hepo (1996, suom. Signal-sarja, Otava) ja Leidi, elämäni narttuna (2001), vertauskuvallinen romaani, jossa 17-vuotias tyttö muuttuu koiraksi.
ABC:n yhdysvaltalainen televisiosarja Hyvästi poikuus (Life as We Know It, 2004–2005) perustuu Burgessin romaaniin Doing It.
Leidi: Elämäni narttuna. (Lady, My Life as a Bitch, 2001.) Suomentanut Jaana Kapari.   WSOY, 2002. ISBN 951-0-27177-2.    

Melvins on 1980-luvulla perustettu yhdysvaltalainen rock/metalli-yhtye, jonka musiikkia leimaa pitkälle menevä kokeellisuus ja "raskassoutuisuus". Yhtye on saanut vaikutteita vaikutteita mm. yhtyeistä Black Flag ja Black Sabbath. Heidät tunnetaan Seattlen Grunge-soundin edeltäjinä. Yhtye on vaikuttanut mm. yhtyeisiin Soundgarden ja Nirvana. Yhtye nauttii edelleen vankasta kulttisuosiosta.
Melvinsin perustivat 1980 Buzz Osborne (laulu, kitara) ja Dale Croverin (rummut). Yhtye soitti Jimi Hendrixin ja The Whon covereita, mutta pian yhtye alkoi soittaa hardcore punkia. 1980-luvun loppupuolella yhtyeen musiikki oli kehittynyt juuri sen tyyliseksi, mistä yhtye parhaiten tunnetaan, sekoitus raivokasta punkriffittelyä sekoitettuna Buzz Osbornen matalankarheaan laulutyyliin ja raskaisiin heavy metal -riffeihin. 
Yhtyeellä on ollut merkittävä vaikutus monelle grunge-yhtyeelle, kuten Nirvanalle. Nirvanan keulakuva Kurt Cobain itse asiassa toimi 1980-luvulla yhtyeen roudarina ja täten ystävystyi Buzzin kanssa. Ystävyydestä oli hyötyä Melvinsille Nirvanan noustua suosioon 1990-luvun puolella, koska Cobain puffasi monia lempiyhtyeitään. Sen ansiosta yhtye sai ison levymerkin Atlantic Recordsin huomion, ja yhtye julkaisi Atlanticilla vuonna 1993 Houdinin, jolla Kurt Cobain vieraili soittamassa rumpuja parissa kappaleessa. Melvins sai paljon näkyvyyttä musiikkikanavilla videoillaan "Queen" ja "Revolve", jotka kumpikin julkaistiin yhtyeen albumilla Stoner Witch. Yhtye levyttää edelleen.

Meningomyeloseele (lat. meningomyelocele, lyh. MMC) kuuluu ihmisen yleisimpiin vakaviin synnynnäisiin epämuodostumiin. Nimitys tulee latinan sanoista meninx, joka tarkoittaa aivokalvoja, myelon, joka viittaa selkäytimeen, ja cele eli tyrä tai kohju. Epämuodostumasta käytetään myös nimityksiä selkäydintyrä, selkäydinkohju, selkärankahalkio ja spina bifida cystica.
Meningomyeloseele on vakavin spina bifida -tyyppisiin hermostoputken sulkeutumishäiriövammoihin kuuluvista vammoista. Vamma syntyy sikiölle yksilönkehityksen varhaisessa vaiheessa, ja siihen liittyy aina osittainen selkäytimen vaurioituminen. Vamma ilmenee ulkoisesti vastasyntyneellä lapsella selässä aivokalvojen kokonaan tai osittain peittämänä kohjuna. Vamman oireita pystytään jossain määrin lievittämään heti syntymän jälkeen tehdyllä kohjun kirurgisella leikkauksella. Yleisimmät vammasta aiheutuvat ongelmat ovat jonkinasteinen jalkojen halvaustila, tunnottomuus, suoliston ja virtsarakon toimintahäiriöt ja kognitiiviset toimintahäiriöt.Vamman aiheuttavia tekijöitä on monia, ja nykyisten tutkimusten valossa sen aiheuttaa perinnöllisen alttiuden ja ympäristötekijöiden yhteisvaikutus. Hoitomuotojen kehittymisen ansiosta MMC-vammautuneina syntyneiden lasten eloonjäämistodennäköisyys on noussut merkittävästi 1950-luvun jälkeen, jolloin spina bifida -vammautuneiden vastasyntyneiden kuolleisuus oli jopa 90 prosenttia. Meningomyeloseele on yksi yleisimmistä vastasyntyneiden kehityshäiriöistä. Vamma on yleisin köyhissä ympäristöissä. Vamman yleisyys on kuitenkin vähentynyt elintason parannuttua.Termejä meningomyeloseele ja spina bifida käytetään usein tarkoittamaan samaa asiaa, vaikka meningomyeloseelen lisäksi spina bifida -tyypin vammoja ovat myös spina bifida occulta ja meningoseele. Vaikka spina bifida occulta on hyvin yleinen, se on kuitenkin yleensä oireeton. Noin 75 prosentissa tapauksista lapsella havaittu oireellinen spina bifida luokitellaan meningomyeloseeleksi.
MMC-vamma syntyy sikiölle hyvin varhaisessa vaiheessa, 3–4 viikkoa hedelmöityksestä eli raskausviikkojen 5–6 aikana. Neurulaatiovaiheessa alkion hermostoputki sulkeutuu, ja osasta siitä muodostuu myöhemmin lapsen aivot, osasta selkäydin. Meningomyeloseelessä sikiön selkärangan yksi tai useampi nikama ei kuitenkaan kehity normaalisti, koska sulkeutuminen ei tapahdu neurulaation aikana täydellisesti. Kehittymätön kohta muodostuu yleensä selkärangan alaosaan.Sikiön kasvun aikana aivo-selkäydinnestettä ja selkäydin hermoineen pursuaa auki jääneestä kohdasta osittain ulos ja pursuamiskohtaan muodostuu pieni pussukka. Pussukka joudutaan lapsen syntymän jälkeen poistamaan kirurgisella selänsulkuleikkauksella, sillä leikkausta vaille jääneistä MMC-potilaista useimmat kuolevat ensimmäisen elinvuotensa aikana. Selkään syntynyt aukko suljetaan infektioriskin vuoksi mahdollisimman pian, yleensä ensimmäisen elinvuorokauden aikana. Selkäydinkohjua suojaavat yleensä vain selkäydintä normaalisti ympäröivät aivokalvot (meninges), jotka kohjun kohdassa pullistuvat selästä ulos. Joskus kohjua saattaa osittain suojata ohut ihokerros, jolloin puhutaan lipomeningomyeloseelestä. Joskus taas kohju saattaa puhjeta jo kohdussa, jolloin sikiön selkäydin jää avoimeksi. Avoimesta selkäydinhalkiosta käytetään toisinaan nimeä meningomyeloskiisi.Muista spina bifida -tyypin vammoista meningomyeloseele erottuu siinä, että osa selkäytimestä ja hermoista on pullistunut selkään muodostuneeseen kohjuun ja siten osittain vaurioitunut. Spina bifida occultan ja meningoseelen tapauksissa taas selkäydin ja hermot eivät yleensä vaurioidu, koska kohjua ei muodostu tai se sisältää vain aivo-selkäydinnestettä.
Selkäydinkohjun eli MMC:n synnyn tarkkaa mekanismia ei tunneta, mutta on ehdotettu kahdenlaisia mekanismeja. Saksalaisen patologin Friedrich Daniel von Recklinghausenin jo vuonna 1886 esittämän teorian mukaan selkäydinkanavan kehityshäiriö johtuu hermostoputken sulkeutumisen häiriöstä (engl. nonclosure theory). Nykyisen tietämyksen mukaan sulkeutumisen epäonnistumisen perimmäisenä syynä olisivat soluviestinnän häiriöt hermokudoksen ja sitä ympäröivien alkion solukerrosten eli ektodermin- ja mesodermin välillä. Näistä solukerroksista syntyvät sikiön keskushermoston aihe eli hermostoputki ja vastaavasti selkäranka. Solukerrosten viestinnän häiriöt aiheuttavat hermostoputken ja luuston kehityshäiriöitä.Muitakin teorioita on esitetty. Giovanni Battista Morgagnin vuonna 1769 esittämän teorian mukaan vamma syntyisi pikemminkin jo sulkeutuneen hermostoputken rikkoutuessa laajentumisen seurauksena (engl. overdistention theory). Sulkeutumisteoria on kuitenkin laajemmin hyväksytty, sillä se kattaa pitkälti ihmisten selkäydinkohjujen syyt. Morgagnin teoria voi kuitenkin selittää osaltaan eläinkokeissa havaittujen hermostoputken sulkeutumishäiriöiden syyt, esimerkiksi A-vitamiinilla aiheutetun häiriön.
Mitä alempana selkäydinkohju on selkärangassa, sitä vähemmän haittaa siitä yleensä on. Selkäranka voidaan jakaa viiteen alueeseen: kaularanka (kervikaalinen), rintaranka (torakaalinen), lanneranka (lumbaalinen), ristiranka (sakraalinen) ja häntänikamat. Lanne- tai ristirangan alueella sijaitseva MMC on yleisin. Näillä alueilla sijaitsevan MMC:n aiheuttamat oireet rajoittuvat lantioon ja alaraajoihin siten, että niiden liikkuminen ei ole täysin estynyt, vaikka lannerangan vammoissa alaraajojen liike on yleensä erittäin rajoittunutta. Rintarangan vammoissa sen sijaan jalat ovat yleensä täysin halvaantuneet. Oireet riippuvat selkäytimen vaurion laadusta, eikä oireiden vakavuutta voida ennustaa pelkästään kohjun sijainnin tai sen koon perusteella.
MMC-henkilölle saattaa kehittyä selkäytimen liekaantuminen eli selkäytimen vapaan liikkumisen estyminen, jos selänsulkuleikkausta ei tehdä. Selkäytimen liekaantuminen voi kuitenkin johtua myös selän sulkuleikkauksen aiheuttamista arvista. Liekaantumisessa johonkin kohtaan jumiin jäänyt selkäydin ja siitä lähtevät hermot eivät pääse liikkumaan MMC-potilaan selkäydinkanavassa vapaasti selkärangan asennon muuttuessa. Jos selänsulkuleikkaus tehdään jo sikiövaiheessa, sen myönteiset vaikutukset ovat voimakkaampia eikä liekaantumista välttämättä tapahdu. Liekaantumisen aiheuttavat ongelmat tulevat esille erityisesti murrosiässä, jolloin kasvu on nopeaa. Hermojen venyminen voi aiheuttaa esimerkiksi virtsarakon toimintakyvyn heikkenemistä.
MMC-vammaan liittyy usein, noin 90 prosentissa tapauksista, hydrokefalia eli aivojen nestekierron häiriö. Hydrokefalia aiheutuu siinä tapauksessa aivojen takaosan ja kallon takakuopan alueen rakennepoikkeamasta Arnold–Chiari-epämuodostumasta eli Chiari II -epämuodostumasta. Näitä epämuodostumia ei kuitenkaan synny lipomeningomyeloseelen yhteydessä, jossa kohjua suojaa ohut ihokerros.Chiari II -poikkeamassa kallon takakuopan alue on normaalia ahtaampi, ja muun muassa pikkuaivot sijaitsevat tavallista alempana tai osia niistä on työntynyt niska-aukosta selkäydinkanavaan. Ahtauma tällä alueella estää helposti aivojen normaalin nestekierron. Chiari II voi aiheuttaa lukuisia muitakin oireita, mutta valtaosalle ainoaksi merkittäväksi oireeksi jäävät hydrokefalian oireet, kuten päänsärky, pahoinvointi, oksentelu, alentunut tajunnantaso ja joskus jopa näköhäiriö. MMC-sairauteen liittyvää hydrokefaliaa hoidetaan asentamalla ihon alle venttiilillä varustettu silikoniletku eli suntti johtamaan ylimääräinen neste aivokammioista vatsaonteloon. Ajoissa hoidettuna hydrokefaliasta ei todennäköisesti aiheudu suuria haittoja. Noin 10–30 prosentilla MMC-potilaista on kuitenkin jonkinlaisia sairauskohtauksia, joiden arvellaan johtuvan aivojen epämuodostumasta, ongelmista suntin toiminnassa tai infektiosta. Suntin toimintahäiriöiden ohella chiari-epämuodostumat ovat nykyään MMC-potilaiden yleisin kuolinsyy.
Vammasta aiheutuu usein jonkinasteinen jalkojen halvaustila ja tunnottomuutta lantion ja alaraajojen alueella. Lisäksi vammoina voivat olla erilaiset virheasennot, muun muassa skolioosi eli selkärangan käyristyminen, joka on yleistä erityisesti rintarangan vammoissa. Hermoyhteyksien toiminta ruumiin eri osiin vaihtelee vamman laadusta riippuen. MMC:tä sairastava henkilö ei esimerkiksi välttämättä pysty erottamaan kuumaa ja kylmää, mikä lisää paljon palovammojen ja paleltumien vaaraa. Alaraajojen toimintakykyyn ja tunnottomuuden esiintymiseen vaikuttaa merkittävästi MMC:n esiintymispaikka selässä. MMC on yksi yleisimmistä seksuaalisen halun katoamiseen johtavista sairauksista; miehillä sairaus voi aiheuttaa jopa täydellistä tunnottomuutta sukupuolielimissä.
MMC-henkilöt jäävät yleensä normaalia lyhyemmiksi. Vaikeimmin vammautuneiden MMC-henkilöiden on vaikea käyttää jalkoja, ja jalat jäävät lyhyiksi. Pelkkä jalkojen pituuskasvu ei kuitenkaan selitä eroa MMC-henkilöiden ja koko väestön keskipituudessa. Muita syitä MMC-henkilöiden lyhyydelle ovat selän asentovirheet, suntista johtuva kasvuhormonin vajaaeritys ja hormonitoiminnan säätelyongelmista johtuva varhainen murrosikä, joka pysäyttää pituuskasvun. Suntin aiheuttamaa kasvuhormonin vajaaeritystä ei vielä täysin osata selittää, mutta yhdessä tutkimuksessa sen on arveltu johtuvan liian alhaisesta kraniaalisesta paineesta (intracranial pressure) tai painemuutosten puutteesta hermostoputken ja aivojen alueella. Henkilöillä, joilla MMC on ristirangassa (ristirangan vamma), yleensä ainoastaan jalkaterät jäävät normaalia pienemmiksi.
MMC-henkilöillä voi olla eriasteisia suoliston, virtsarakon ja sukuelinten toimintaongelmia., sillä useimmissa tapauksessa muun muassa virtsarakon ja peräaukon sulkijalihasten hermotus on vaurioitunut jossain määrin. Joissain tapauksissa nämä puutteet voivat myös aiheuttaa virtsan takaisinvirtausta ja sitä kautta munuaisvaurioita. Joillakin vammautuneilla voi olla ongelmia myös syömisen ja nielemisen kanssa sekä puhumisessa, ja ääritapauksissa kurkunpää ja äänihuulet voivat olla täysin halvaantuneet. MMC-vammaisilla on usein MMC:n lisäksi myös muita synnynnäisiä kehityshäiriöitä, kuten kasvojen halkioita, sydämen tai sisäelimien epämuodostuma tai esimerkiksi toisen munuaisen puuttuminen. Käsien motoriikka on kuitenkin tautia sairastavilla usein hyvä. Eri tutkimuksissa on 18–89 prosentilla MMC:tä sairastavista todettu myös lateksiallergiaa.
Meningomyeloseele voidaan todeta raskauden eri vaiheissa eri menetelmillä. Koska sikiön avoin selkäydinkohju aiheuttaa äidin veren alfafetoproteiinin määrän huomattavaa lisääntymistä, MMC voidaan havaita jo suhteellisen varhaisessa raskauden vaiheessa. Meningomyeloseelen aiheuttama proteiinin lisääntyminen voidaan havaita tarkimmin raskausviikoilla 16–18 yksinkertaisella verikokeella. Kohonnut alfafetoproteiinitaso ei kuitenkaan aina ole seurausta spina bifidasta, ja positiiviset tulokset on varmennettava myöhemmin esimerkiksi ultraäänikuvauksella. Alfafetoproteiinin määrä saattaa olla lisääntynyt myös esimerkiksi äidin odottaessa kaksosia. Jos kohjua peittää iho, ei alfafetoproteiinin määrä veressä lisäänny, joten kaikkia tapauksia ei verikokeella löydetä.
MMC:tä ei ole helppo havaita ultraäänellä raskauden ensimmäisellä kolmanneksella. Kehittyneiden ultraäänilaitteistojen avulla MMC diagnosoidaan yleensä toisen kolmanneksen aikana pääasiassa kallon ominaispiirteistä (ohimoiden sisään painuminen, "lemon sign", ja pikkuaivojen puristuminen kohti takakuoppaa, "banana sign") ja yhä useammin myös raskauden ensimmäisen kolmanneksen aikana. Ultraäänessä havaitut kallon ominaispiirteet saattavat olla merkki MMC:stä, mutta myös muusta hermostoputken sulkeutumishäiriöstä tai jopa kokonaan toisesta epämuodostumatyypistä. Myöhemmässä vaiheessa raskautta MMC löydetään tavallisesti ultraäänitutkimuksessa laajentuneiden aivokammioiden perusteella.Jos ultraäänitutkimuksessa ei havaita mitään epänormaalia, saatetaan vielä suorittaa lapsivesipisto. Lapsiveden tutkimisen vaarana on kuitenkin keskenmeno, sillä noin yksi kahdestasadasta tutkitusta raskaudesta päättyy keskenmenoon.Vaikka osa tapauksista todetaan vasta syntymän jälkeen, loppuraskauden aikaisina oireina voidaan kuitenkin pitää vähäistä tai outoa potkimista. MMC-sikiöt pysyvät tavallista useammin pitkään perätilassa eli pää ylöspäin. Joskus lapset pysyvät perätilassa syntymään asti ja silloin suositellaan keisarileikkausta. Keisarileikkaus ei ole tarpeen, jos vauva on oikeassa asennossa alakautta tapahtuvaan synnytykseen, sillä nykyisten tutkimusten valossa keisarileikkaus ei ole vähentänyt lasten MMC:stä aiheutuvia oireita. Synnytyksen aikana vauva saattaa ulostaa lapsiveteen, koska hermotuspuutosten takia ei hallitse peräaukon sulkijalihaksen toimintaa.
Vaikkakin kuntoutuksella ja leikkauksilla voidaan huomattavasti vähentää MMC:n aiheuttamia ongelmia ja vaikka hoitokeinot paranevat koko ajan, täysin parantavaa hoitoa ei vielä ole kehitetty. Suomessa esimerkiksi Helsingin ja Uudenmaan sairaanhoitopiirin Uro-gastro-yksikkö auttaa MMC:n ja siitä johtuvien muiden sairauksien hoidossa. Lisäksi internetissä on lukuisia sivuja, joista löytyy tietoa ja tukea.
Ennen 1900-luvun puoliväliä vammautuneiden vastasyntyneiden selviytymisennuste oli erittäin huono, sillä kunnollisia hoitokeinoja oireiden lievittämiseen ei ollut keksitty. Spina bifidasta aiheutuu ongelmia likvorin eli aivo-selkäydinnesteen kiertoon. Sen seurauksena nestettä saattaa synnytyksen tai selän sulkemisen yhteydessä kertyä aivokammioihin aiheuttaen hydrokefalian, joten paineen tasaamiseksi joudutaan käyttämään sunttia. Pian kunnollisen paineläpän keksimisen jälkeen 1950-luvulla sunttia alettiin käyttää laajalti, ja vammautuneiden vastasyntyneiden kuolleisuus väheni sen ansiosta yhdeksästäkymmenestä prosentista kahteenkymmeneen. Suntin käyttöön liittyi kuitenkin pitkään useita lasten myöhemmälle terveydelle vaarallisia ongelmia, sillä sen toimintahäiriöillä on joskus vakavia seurauksia. Suntin käyttö myös lisää infektioiden riskiä. Nykyään noin 90 prosenttia MMC-vammautuneista vastasyntyneistä tarvitsee suntin ennemmin tai myöhemmin, jos heitä ei ole leikattu jo sikiövaiheessa.
Koska selkäytimen liekaantuminen eli jumiutuminen aiheuttaa osalle MMC-henkilöistä ongelmia pituuskasvun myötä, selkäydin voidaan vapauttaa leikkauksella. Leikkaus aiheuttaa kuitenkin aina lisää arpia, jotka saattavat myöhemmin aiheuttaa uudelleenliekaantumista. Jos leikkaus tehdään aikuisiällä, uudelleenliekaantumisen vaara on pienempi. Arviolta 25 prosentille vammautuneista on tällainen leikkaus tarpeen helpottamaan liekaantumisen pahentamia chiari-epämuodostuman oireita. Leikkaus on parasta suorittaa ennen kuin oireet ovat pahoja, koska silloin toimenpiteeseen liittyvät lisävaurioriskit ovat pienempiä. Myöhemmin hermot ovat jo voimakkaassa jännitystilassa ja katkeavat helposti. Leikkaus ei kuitenkaan voi palauttaa jo menetettyä toimintakykyä. Herkimmin liekaantumisesta vaurioituu rakon toiminta.
Spina bifidan aiheuttamiin ortopedisiin ongelmiin käytetään hoitona jatkuvaa kuntoutusta, jonka laatu vaihtelee henkilön iän ja vamman laadun mukaan. Rinta- ja lannerangan yläosan (L1 ja L2) vammoista kärsivien tulee käyttää liikkumiseen pyörätuolia, mutta lannerangan alaosan (L3–L5) ja sitä alemmista selkärangan vaurioista kärsiville voivat riittää kuntoutuksen jälkeen tueksi pelkät kainalo- tai kyynärsauvat. Fysioterapian avulla voidaan arvioida ja hoitaa lihasten epätasapainoa, ryhtiä, kontraktuuria eli jäykistymiä ja nivelten asentoja.Virtsatie- ja munuaisongelmiin, kuten virtsaputkentulehduksen estoon, käytetään katetria, jonka avulla virtsarakko tyhjennetään säännöllisin välein. Virtsatietulehduksen estoon voidaan myös käyttää jatkuvaa lääkitystä. Virtsankarkailun varalta käytetään edellä mainittujen katetrin ja parasympaattisen hermoston toimintaa estävän lääkityksen lisäksi vaippoja. Samoin erilaisilla leikkauksilla voidaan pyrkiä ennallistamaan virtsaputken ja sulkijalihasten toiminta. Myöskään suolisto ei MMC-henkilöillä yleensä toimi oikein. Useimmissa tapauksissa suolisto-ongelmana on pidätyskyvyn puute, vaikka joillakin potilailla voi olla myös ummetusta. Hoitona käytetään yleensä vaippoja ja runsaskuituista ruokavaliota tai säännöllisin välein tehtävää suolihuuhtelua.
Lapsen lähestyessä kouluikää on harkittava, meneekö lapsi erityisopetukseen vai normaaliin opetukseen. Noin 70–80 prosenttia vammautuneista voi osallistua normaaliin opetukseen, sillä suurimmalla osalla MMC ja sen oireet eivät vaikuta älykkyyteen. MMC-lapsilla on havaittu normaalia alempi älykkyys, jos heillä on ollut aivokammioiden tulehdus, vakava chiari-epämuodostuma tai ongelmia suntin toiminnassa. Monilla on normaaliälykkyydestä huolimatta kuitenkin oppimisvaikeuksia, sillä vammautuneiden kielelliset ja matemaattiset kyvyt ovat usein heikentyneet. Nuorella aikuisiällä suoritetun hydrokefalian hoidon on havaittu parantavan siitä kärsivien potilaiden neuropsykologisia kykyjä, kuten verbaalista ja visuaalista muistia.
Koska meningomyeloseelen moninaiset oireet rajoittavat MMC-henkilöiden elämää, on sikiövaiheessa tehtävästä selänsulkuleikkauksesta toivottu oireita ehkäisevää parannuskeinoa. Selänsulkuleikkauksia tehdään sikiöille toistaiseksi tutkimustarkoituksessa kolmessa sairaalassa Yhdysvalloissa. Tutkimuksia rahoittaa National Institutes of Health. Leikkauksen jälkiseurannan aika on vielä lyhyt, mutta tuloksina on todettu, että hyötyä saattaa olla chiari-epämuodostuman ja hydrokefaluksen kehittymisen ehkäisemisessä. Myös alaraajojen toiminta on joissain tapauksissa ollut parempi kuin ilman leikkausta olisi ollut odotettavissa. Tuloksista on kuitenkin ristiriitaista tietoa: toisissa tutkimuksissa ainoa hyöty on ollut se, ettei osa lapsista ole tarvinnut sunttia. 
Ensimmäinen onnistunut sikiövaiheen leikkaus tehtiin vasta vuonna 1998, ja leikatun lapsen synnyttyä hänen neurologisen tilansa todettiin olevan leikkauksen ansiosta parempi kuin sen oletettiin olevan ilman leikkausta. Leikkaukseen liittyy kuitenkin riskejä sekä äidille että lapselle, ja se voi johtaa raskauden ennenaikaiseen päättymiseen.
Meningomyeloseelen yleisyys vaihtelee huomattavasti alueesta ja etnisestä ryhmästä riippuen, vaikka sitä ilmenee kaikkialla maailmassa. Keskimääräinen esiintymistiheys on 0,5–1 tapausta tuhatta syntynyttä lasta kohti. Eniten MMC-raskauksia suhteessa väestöön on Britanniassa ja Irlannissa sekä Yhdysvalloissa ja Latinalaisessa Amerikassa. MMC-henkilöiden määrä on kuitenkin vähenemään päin, koska parantunut elintaso ehkäisee MMC:n syntymistä. Melko suuri osa MMC-vammaisista sikiöitä myös abortoidaan. MMC:n esiintyvyys on hieman korkeampi naisilla kuin miehillä (1,2:1). MMC:n esiintyvyys on yleisintä valkoisten ja latinalaisamerikkalaisten keskuudessa ja vähäisintä aasialaisilla ja tummaihoisilla.
Hermostoputken kehityshäiriö on Yhdysvalloissa toiseksi yleisin kehityshäiriö vastasyntyneillä heti synnynnäisten sydänvikojen jälkeen. Meningomyeloseele on hermostoputken kehityshäiriöistä yleisin. Meningomyeloseelen ja muiden spina bifida -tyypin hermostoputken sulkeutumishäiriöiden lisäksi on olemassa muitakin hermostoputken kehityshäiriöitä, kuten aivotyrä, takaraivohalkio ja väistämättä kuolemaan johtava aivottomuus eli anenkefalia. Yhdysvalloissa on arvioitu 10 000 raskaudesta spina bifida ja anenkefalia-tapauksia olevan yhteensä noin 7,5 (vuoden 2005 tieto).
Suomessa syntyy vuosittain noin 15–25 lasta, joilla on meningomyeloseele. Vammaa esiintyy Suomessa eurooppalaisten väestöjen keskitasoa vähemmän. Muun muassa suulakihalkio, huulisuulakihalkio, raajapuuttuma ja Downin syndrooma ovat Suomessa MMC:tä paljon yleisempiä synnynnäisiä epämuodostumia. Stakesin mukaan vuosina 1993–2005 hermostoputken sulkeutumishäiriöiden kokonaisesiintyvyys Suomessa oli keskimäärin noin 7,5 tapausta 10 000 raskautta kohden ja spina bifidan noin 4,6 (luku sisältää myös abortoidut sikiöt). Noin 35 prosenttia spina bifida -raskauksista keskeytettiin.
Tarkkaa syytä nikamakaaren sulkeutumishäiriöön ja MMC:n syntymiseen ei tiedetä, mutta tutkimuksissa on todettu, että alkion foolihappovaje on yksi merkittävimmistä MMC:hen johtavista syistä. Foolihappo on välttämätöntä hermoston kehitykselle. Foolihappovaje voi johtua esimerkiksi äidin lääkityksestä. Alkuraskauden aikana nautittu 400 mikrogramman päiväannos foolihappoa vähentää MMC:n riskiä raskaudessa noin 70–80 prosenttia. Vuonna 1992 Yhdysvaltain terveydenhuoltoviranomainen U.S. Public Health Service suositteli, että hedelmällisessä iässä olevien naisten foolihapon saantia ruoasta pitäisi lisätä. Tutkimuksissa on arvioitu, että vuoden 1991 jälkeen jopa puolet hermostoputken sulkeutumishäiriötapauksista on johtunut ravitsemuksellisista puutostiloista. Yhdysvalloissa ryhdyttiin vuonna 1996 lisäämään foolihappoa muroihin, ja vuonna 2007 meningomyeloseeletapauksissa havaittiin 26 prosentin vähennys vuoteen 1996 verrattuna.Suurten A-vitamiiniannosten ja varfariinin on todettu lisäävän MMC:n syntyriskiä niin eläinkokeissa kuin ihmisilläkin. Siksi ennen raskautta ja alkuraskauden aikana kannattaa välttää sekä A-vitamiinilisiä että maksan kaltaisia runsaasti A-vitamiinia sisältäviä ruoka-aineita. A-vitamiini on kuitenkin tärkeää näkökyvylle ja luuston kasvulle, ja itse asiassa eräässä tutkimuksessa vastasyntyneillä MMC-henkilöillä havaittiin A-vitamiinitason olevan merkittävästi alhaisempi kuin terveellä vertailuryhmällä. Tutkimuksissa onkin todettu, että myös A-vitamiinin puute voi aiheuttaa spina bifidan.MMC:tä voivat aiheuttaa myös useat myrkyt ja jotkut lääkkeet. Esimerkiksi runsaan alkoholin käytön, aspiriinin ja joidenkin epilepsialääkkeiden on todettu lisäävän hermostoputken sulkeutumishäiriön riskiä. Jos tiettyjä epilepsialääkkeitä käytetään raskauden ensimmäisellä kolmanneksella, MMC:n riski nousee 1–2 prosenttia. Useiden tutkimusten mukaan raskauden ensimmäisen kolmanneksen aikainen kuume, saunominen tai muu ruumiinlämpötilan nousu lisää hermostoputken sulkeutumishäiriön todennäköisyyttä. Hermostoputken sulkeutumishäiriön voi mahdollisesti aiheuttaa myös ionisoiva säteily, jonka tiedetään aiheuttavan monenlaisia virheitä alkionkehitykseen.Äidin diabetes ja raskautta edeltävä ylipaino lisäävät hermostoputken kehityshäiriöiden riskiä varsinkin, jos diabeteksen hoito ei ole hyvässä tasapainossa tai äidin raskautta edeltävä painoindeksi on yli 29 kg/m2. Syytä ei varmuudella tunneta. Riski on normaaliväestöön verrattuna noin 2–10-kertainen.
Joissakin satunnaisissa tapauksissa tietyn tyyppisen MMC:n tiedetään periytyneen suvussa, mutta suuri osa näistä MMC-tapauksista on estettävissä foolihapon puutostilaa välttämällä. Meningomyeloseelen arvellaankin olevan epäjatkuva polygeeninen ominaisuus, jonka syntyyn vaikuttavat geenien lisäksi myös ulkoiset tekijät. MMC:n uudelleen ilmaantuvuus samassa perheessä on pieni, mutta keskimääräistä suurempi. Jos perheessä on yksi spina bifida -lapsi, on myös perheen seuraavalla lapsella spina bifida noin viiden prosentin todennäköisyydellä. Jos spina bifida -lapsia on perheessä jo kaksi, nousee todennäköisyys 50 prosenttiin.Kaikissa erityyppisissä hermostoputken sulkeutumishäiriöissä on 2–16 prosentissa tapauksista taustalla osoitettu olevan joko kromosominen tai pelkkä yhden geenin mutaatio. Jos sikiöllä on sulkeutumishäiriön lisäksi muita poikkeavuuksia, karyotyypin poikkeavuuksien osuus nousee 24 prosenttiin. Yli puolella spontaanisti abortoituneista eli keskenmenoon päätyneistä spina bifida -sikiöistä havaitaan myös jokin kromosomi- tai kromosomistopoikkeama. Yleisimmät poikkeamat ovat trisomia ja -ploidia, tetraploidia, rengaskromosomit tai eriasteiset deleetiot. Yleisin aneuploidia eli kromosomi- tai kromosomistomutaatio on 18-trisomia eli Edwardsin oireyhtymä. MMC:hen liittyvät oireyhtymät periytyvät sekä autosomaalisesti että X-kromosomaalisesti ja sekä dominantisti että resessiivisesti. Vaikka periytymistavan perusteella perinnöllisyysneuvontaa ei siis voikaan antaa, voidaan sikiön karyotyypin poikkeamat kuitenkin havaita jo varhaisessa vaiheessa, ja siksi taudin diagnosointi kannattaa aina varmentaa tällä menetelmällä.Nykyään tutkimuksen kohteena ovat useiden homokysteiinin uudelleenmetylaatioon liittyvien entsyymien maternaaliset eli äidiltä perityt mutaatiot. Yksi tutkituimmista geeneistä on 5,10-metyleenitetrahydrofolaattireduktaasi (MTHFR). Se toimii foolihapon synteesissä muokaten ravinnosta saatavia foolihapon suoloja folaatteja. Kahden sen mutaation on todettu nostavan huomattavasti spina bifidan ja anenkefalian riskiä. Toinen spina bifidan todennäköisyyden lisääntymiseen liitetty entsyymi on metioniinisyntetaasi (MTRR), jonka homotsygoottinen mutaatio lisää riskiä.Etnisten ryhmien väliset erot MMC-tapauksien määrässä ovat melko pieniä. Spina bifidan on kuitenkin todettu olevan Yhdysvalloissa syntyneillä lapsilla yleisempää hispaanista alkuperää olevilla kuin eurooppalaista alkuperää olevilla ja afroamerikkalaisilla.
Meningomyeloseelen esiintyminen on vaihdellut eri aikoina. Esimerkiksi Yhdysvalloissa vuosi 1948 oli spina bifida -lasten syntyvyyden huippuvuosi. Syytä vaihteluun ei tiedetä. 1900-luvun puolivälin jälkeen sairaudesta kärsivien lasten mahdollisuus selvitä on parantunut merkittävästi. Käänteen parempaan spina bifidan hoidossa aiheutti 1950-luvulla syntynyt spina bifida -lapsi, jonka insinööri-isä John Holter kehitti ensimmäisen kunnollisen differentiaalisen paineläpän, jota voitiin menestyksellisesti käyttää spina bifidasta aiheutuvan hydrokefalian eli vesipään hoitoon. Tätä ennen spina bifida -lasten yleisimpiä kuolinsyitä olivat juuri hoitamattoman hydrokefalian aiheuttamat komplikaatiot.Ennen 1960-lukua spina bifida -lasten kuolleisuus oli 90–100 prosenttia. Suurin osa lapsista kuoli ensimmäisen elinvuotensa aikana. Hoitamattomana kahden kuukauden ikäisen selviytymisen todennäköisyys seitsemänvuotiaaksi on nykyisin 28 prosenttia. Differentiaalisen paineläpän sisältävien sunttien käytön aloittaminen MMC:stä aiheutuvan vesipään hoitamiseen nosti eloonjäämisprosentin kahdeksaankymmeneen. Myöhemmin sunttien käytöllä havaittiin ikäviä sivuvaikutuksia, kuten infektioriskin lisääntyminen, ja myös suntin toimintahäiriöt saattoivat aiheuttaa ongelmia myöhemmin lasten elämässä.lähde?Jonkinlaisena ratkaisuna ongelmiin kehitettiin 1970-luvulla englantilaisen neurologin John Lorberin johdolla joukko kriteereitä, joiden avulla syntyneistä spina bifida -lapsista valikoitiin hoitoon vain lapset, joilla spina bifidan oletettiin vaikuttavan vähiten lasten elämänlaatuun. Valintamenetelmä levisi nopeasti myös muualle maailmaan, ja spina bifida -lasten kuolleisuus nousi jopa 70 prosenttiin, sillä suurin osa lapsista jäi vaille asianmukaista hoitoa. Saman vuosikymmenen lopulla sadan spina bifida -lapsen tutkimus osoitti, että valintakriteerien ulkopuolelle jääneiden lasten tehohoidolla päästiin myös hyviin tuloksiin, ja valintakriteereistä luovuttiin.Samalla vuosikymmenellä kehitettiin myös uusia hoitoja. Suntin kehittämisen jälkeen MMC-lasten merkittävimmäksi kuolinsyyksi nousivat erilaiset virtsatieinfektiot. Vuonna 1972 Jack Lapides tutkimusryhmineen kuitenkin kehitti uudenlaisen virtsarakon katetrointimenetelmän, joka vähensi kuolleisuutta huomattavasti. Vuonna 1974 englantilainen tutkija, professori Nicholas Wald keksi puolestaan äidin verinäytteen auttavan hermostoputken sulkeutumishäiriöiden löytämisessä jo raskauden aikana. Toisen aiheeseen liittyvä löytönsä hän teki vuonna 1991 osoittaessaan foolihapon puutostilan olevan syynä moniin spina bifida -tapauksiin. Wald sai vuonna 2008 erityisen kunnianosoituksen synnynnäisiä epämuodostumia koskevista töistään, kun kuningatar Elisabet II aateloi hänet syntymäpäivän kunniaksi ritariksi.
Monet lääketieteelliset ja kirurgiset parannukset ovat ajan myötä auttaneet meningomyeloseelepotilaita selviytymään. Erityisesti antibiootit ovat olleet MMC-potilaille tärkeä apu monien infektioiden takia.
MMC ei ole este urheilemiselle eikä se välttämättä estä vammaisina syntyneiden lapsien menestymistä myöhemmässä elämässä. Tunnettuja spina bifida -henkilöitä ovat muun muassa yhdysvaltalainen akrobaatti Aaron Fotheringham, joka on tiettävästi maailman ensimmäinen pyörätuolilla takaperinvoltin tehnyt ihminen, ja englantilainen kapellimestari Jeffrey Tate. Tate on toiminut vuodesta 1989 brittiläisen spina bifida -järjestön ASBAH:n puheenjohtajanalähde?. 
Vuonna 2001 valmistuneessa komediaelokuvassa Hal ja iso rakkaus spina bifidaa sairastavaa miestä näytteli spina bifidaa itsekin sairastava näyttelijä Rene Kirby.
Kuvia tai muita tiedostoja aiheesta Meningomyeloseele Wikimedia CommonsissaLaaja suomalainen MMC-sivusto
Alaraajojen rakenne, toiminta ja kävelykoulu. Toimittanut Jarmo Ahonen. Lisäpainos 2002.  Lahti: VK-kustannus, 1998. ISBN 951-9147-36-5.    
Elämän maku: Tietoa ja kertomuksia hydrokefaliasta ja MMC:stä. Toimittaja: Pirjo Toivonen.  Helsinki: Suomen CP-liitto & Edita, 1998. ISBN 951-37-2624-X.    
Lastenneurologia. Toimittajat: Matti Sillanpää ym. 2. uudistettu painos.  Helsinki: Duodecim, 2004. ISBN 951-656-058-X.    
Travis, Karen Snyder: Christal: Coping with spina bifida.    Branden Books, 2001. ISBN 0828320624.    (englanniksi)
Lutkenhoff, Marlene (toim.): Children with spina bifida: A parent's guide.    Woodbine House, 1999. ISBN 0933149603.    (englanniksi)
Merileguaani (Amblyrhynchus cristatus) on Galápagossaarilla elävä endeeminen liskolaji. Se elää muiden liskojen tapaan maalla, mutta on sopeutunut ainoana liskona hankkimaan ravintonsa merestä. Merileguaani muodostaa leguaanien heimossa oman sukunsa. Ravinnokseen merileguaanit syövät pääsääntöisesti laskuveden seurauksena rannalle jäänyttä levää, ja vain kookkaimmat yksilöt saattavat sukeltaa vedestä ruokaa. Merileguaania uhkaavat ympäristökatastrofit ja saarille tuodut pedot.
Merileguaani on isoimpia leguaaneja, mutta selvästi pienempi kuin esimerkiksi iguaani. Täysikasvuinen koiras on keskimäärin 1,3 metrin pituinen ja 1,5 kilon painoinen. Koiraat voivat kuitenkin kasvaa jopa 175 sentin pituisiksi ja painaa yli 12 kiloa. Naaraiden keskipaino on puoli kiloa ja pituus 60 senttiä. Naaras on selvästi koirasta pienempi ja hoikempi, eikä sen heltta ole yhtä suuri.
Merileguaanit ovat väriltään tavallisesti harmaita tai mustia. Naaras on aina tummahko, mutta koiras saa soidinmenojen yhteydessä punaisia ja pullonvihreitä läiskiä. Nuoret merileguaanit ovat aikuisia tummempia, mutta toisaalta kirjavampia. Niiden tummassa päässä ja kyljissä on vaaleanharmaita täpliä. Aikuiset taas voivat olla täysin mustia tai tummat täplät muodostavat pitkittäisiä rivejä niiden tasaisen harmaaseen selkään. Harmaita täpliä on myös jaloissa, ja vatsapuoli on kellanruskea. Eri populaatioiden värityksessä on havaittu eroja.Hännän pituus on 135-senttisellä yksilöllä noin 80 senttiä. Häntä on sivuilta litteä, ja sitä peittävät suomut, joissa on keskiharjanne. Korkeiden suomujen muodostama harjanne ulottuu niskasta hännän kärkeen. Häntä toimii peräsimenä leguaanin uidessa. Pää on lyhyt mutta leveä ja etuosasta kapeneva.Otsassa ja päälaella on isoja, kartiomaisia sarveissuomuja, jotka ovat usein teräväkärkisiä. Sierainaukkoja reunustavat pienet suomut. Huulten ympärillä suomut ovat suuria ja neliömäisiä, ja niitä on alahuulessa ylähuulta enemmän. Pään alaosan suomut ovat pieniä ja kuperia. Soikeahkot korva-aukot näkyvät selvästi matalana ulkonemana silmien takana.Merileguaanin ruumis on varsin tukevarakenteinen. Lyhyet ja lihaksikkaat jalat päättyvät viiteen pitkään, kynnelliseen varpaaseen. Kolmas ja neljäs varvas ovat muita pidempiä. Terävät, kolmikärkiset hampaat soveltuvat hyvin levän raaputtamiseen kivistä. Yläleuan molemmissa puoliskoissa on 22–25 ja alaleuassa 20–24 hammasta. Hampaat kiinnittyvät leukaluun keskiharjan kuoppiin.
Merileguaani on ainoa Amblyrhynchus-suvun edustaja. Suvun nimi on kahden kreikan sanan yhdistelmä: amblys ’tylppä’ ja rhynchus ’kuono’. Sen lajinimi cristatus on latinaa ja tarkoittaa ”harjaa”. Nimen antoi brittiläinen eläintieteilijä Thomas Bell vuonna 1825.Merileguaanin uskotaan kuuluvan Galápagossaarten vanhimpiin kotoperäisiin lajeihin. Se saapui alueelle jo luultavasti ennen kuin nykyisiä saaria oli edes olemassa. Galápagossaaret eivät ole koskaan olleet yhteydessä mantereeseen. Merileguaanin uskotaan tulleen saarille useita miljoonia vuosia sitten Etelä-Amerikan mannermaalta kelluvien kasvilauttojen mukana. Sen omaksuma osittainen merielämä on auttanut sitä asuttamaan uusia saaria vanhojen kadotessa. Toisen teorian mukaan merileguaani on kehittynyt nyt jo sukupuuttoon kuolleesta merielämään sopeutuneesta liskoryhmästä.Merileguaanikoiraat lisääntyvät toisinaan saarilla tavattavien naaraspuolisten laavaleguaanien kanssa, vaikka lajit kuuluvat eri sukuun. Geenitutkimusten mukaan niiden kehityslinjojen uskotaan eronneen toisistaan arviolta 10 miljoonaa vuotta sitten. Vaikka lajit lienevät lähisukulaisia, on epäselvää, onko niillä yhteinen saarille saapunut kantamuoto vai saapuivatko ne kummatkin erikseen.
Merileguaanista on tunnistettu 7 alalajia, jotka eroavat toisistaan kooltaan ja väritykseltään. Kutakin alalajia elää vain yhdellä tai parilla saarella. Pienikokoisimmat elävät Genovesan saarella, suurimpiin kuuluvat löytyvät Fernandinan ja Isabelan saarilta. Españolan erityisen värikkäät leguaanit eroavat muista eniten. Ne ovat mustan, oranssin ja punaisen kirjavia, ja niiden eturaajat ja harja ovat vihreähköjä. Saaren urosmerileguaanien väritys on vihreintä lisääntymisaikaan.
Listassa on alalajien nimeäjä ja levinneisyysalue. Listasta voi puuttua pieniä saaria:
Merileguaania tavataan luonnonvaraisena vain Ecuadoriin kuuluvilla Galápagossaarilla Etelä-Amerikassa. Siellä se on levinnyt lähes kaikille saarille vajaan 5 000 km²:n alueelle, mutta lajin varsinainen asuinalue on suuruudeltaan noin kymmenesosa tästä. Merileguaanit elävät pääasiassa rantakivikoissa ja laavakallioilla. Ne tarvitsevat myös hietikoita munimista varten ja levää kasvavia rantavesiä. Niitä voi myös tavata mangrovemetsistä ja rantakosteikoilta. Saaret sijaitsevat päiväntasaajalla ja ilmasto on lämmin, mutta meri on silti kylmä ja ravinteikas. Yhdessä runsaan auringonvalon kanssa olosuhteet saavat levät kasvamaan nopeasti. Tämän mahdollistaa Eteläiseltä jäämereltä tuleva kylmä Humboldtinvirta. Meriveden lämpötilassa on kuitenkin alueittaista vaihtelua. Idässä sijaitsevan Genovesan saaren lähivedet saavat paljon lämmintä vettä, joka ei suosi merileviä. Alueen merileguaanit ovatkin siksi pienimpiä. Suurimpien asuttamalla Isabelan länsirannikolla vedet ovat kylmiä ja tuottoisia.
Merileguaani on päiväeläin ja viettää suurimman osan ajastaan rannan tuntumassa lämmitellen auringossa. Yöksi merileguaanit hakeutuvat kallionkoloihin suuriksi rypäiksi. Ne ovatkin varsin sosiaalisia ja voivat elää satojen yksilöiden ryhmissä. Merileguaanit joutuvat siksi jakamaan samat kallionkolot usein monen lajitoverin kanssa. Ne myös hyötyvät lajitovereistaan painautumalla toisiaan vasten iltapäivällä sään alkaessa viiletä ja vähentävät näin lämmön haihtumista. 
Merileguaaniryhmä ei keräänny sattumanvaraisesti, vaan yöpyvillä liskoilla on tietty järjestys. Jokaisen eläimen pää osoittaa kohti ryhmän keskustaa ja häntä siitä ulospäin. Aikuiset koiraat pysyttelevät yöpyvän ryhmän uloimmaisina, naaraat ja nuoret ovat ryhmän keski- ja yläosassa. Eri osissa yöpyvien ruumiinlämmöt poikkeavat paljon toisistaan. Silti leguaaniryhmän uloimmatkin yksilöt säästävät huomattavasti enemmän lämpöä kuin yksin yöpyvät yksilöt. Yhteen kerääntyminen auttaa myös ruuansulatusta, ja kasviravinnon sulaminen nopeutuu. Lämmön säästäminen suojaa myös pedoilta, joille kankea merileguaani on helppo saalis.Yöpymisryhmät alkavat hajota 3–4 tuntia auringonnousun jälkeen. Lämmön säästöstä huolimatta Merileguaanit joutuvat yön jälkeen lämmittelemään useita tunteja saadakseen ruumiintoimintonsa täyteen vireystilaan. Ne menevät mielipaikalleen aurinkoa paistattelemaan. Sen tummanvärisestä nahasta on hyötyä aurinkoisella säällä, sillä tummat värit absorboivat valoa tehokkaasti. Viileällä säällä merileguaani säästää energiaa liikkumalla tavallista verkkaisemmin, jolloin se on myös altis saalistajien hyökkäyksille ja käytökseltään tavallista aggressiivisempi. Merileguaanit yrittävät pitää ruumiinlämpönsä 35–37 celsiusasteessa. Vuorovesi säätelee merileguaanien rytmiä voimakkaasti. Ne viettävät nousuveden rantakallioilla vesirajassa, ja laskuveden aikaan suurimmat merileguaanit lähtevät mereen syömään levää. Pienemmät jäävät ranta-alueelle ja lähtevät uimaan vain harvoin, koska niiden ruumiinlämpötila laskisi liian nopeasti. Ne ruokailevat kuitenkin myös tyrskyvyöhykkeellä. Niiden vahvat raajat ja kynnet pitävät ne kiinni laavakallioissa, eivätkä aallot eivät pyyhkäise niitä mukaansa. Merileguaanit ovat hyviä uimareita ja etenevät vedessä nopeasti lihaksikkaan häntänsä avulla. Heti sukelluksen alettua niiden pulssi putoaa 80–90 lyönnistä noin 40:een minuutissa ja samalla uloimmat verisuonet supistuvat voimakkaasti. Tällöin elimistön sisäosat saavat enemmän lämpöä ja lämmönhukka ympäröivään meriveteen pienentyy. Merileguaanien ruumiinlämpö voi pudota sukelluksen aikana 10 celsiusasteeseen. Sukellukset kestävät yleensä 15–20 minuuttia, mutta eläin voi olla veden alla tunninkin, ellei kylmä vesi kangista sitä. Eläimet voivat sukeltaa jopa 25 metrin syvyyteen, mutta pysyvät tavallisesti 2–5 metrin syvyydessä.
Merileguaaneilla on selkärankaisille epätavallinen kyky säädellä ruumiinkokoaan. Ne kutistuvat El Niño -vuosina, jolloin meriveden lämpeneminen vähentää merilevien määrää. Niiden tiedetään kutistuneen jopa 7 senttiä ja menettäneen 20 % normaalipainostaan. Pienemmästä koosta on hyötyä, koska energiaa kuluu vähemmän. Suuret yksilöt kutistuvat suhteessa eniten ja naaraat enemmän kuin koiraat. Ravintotilanteen parantuessa leguaanit kasvavat takaisin normaalikokoonsa.
Merileguaanien pääasiallista ravintoa ovat merilevät, joita on tarjolla rannalla ja veden alla. Naaraat ja nuoret usein vain odottavat, että ravinnoksi sopivaa levää ajautuu rantaan. Ne elävätkin pääasiassa rannan lähellä kasvavalla ja vuoroveden rantaan jättämällä levällä.  Suuret koiraat sen sijaan uskaltautuvat joskus melko kauaskin kotisaareltaan ruokaa etsiessään. Merileguaanit ovat mieltyneet erityisesti Ulva-suvun viherlevään, jonka isoja, vaaleanvihreitä ja hieman punertavia lehtiä ne repivät hampaillaan. Mahasta on myös löydetty äyriäisten osia, mutta ne ovat mahdollisesti tulleet levien mukana. Joskus merileguaanit tonkivat myös tunkioilla erilaisia ihmisten jättämiä jätteitä.Merileguaanien suolisto on sopeutunut kasviravinnon sulattamiseen, koska paksusuolen etuosassa on pitkittäispoimuja, jotka lisäävät suolen imeytymispintaa. Merestä saamansa ylimääräisen suolan merileguaani poistaa virtsan mukana ja erittämällä runsassuolaista nestettä kuonossa olevista rauhasista.
Merileguaanikoiraat ovat lisääntymisaikaan hyvin reviiritietoisia ja puolustavat reviiriään muilta koirailta. Tällöin ne viettävät aikansa paljolti yksikseen, mutta kerääntyvät kuitenkin usein yöksi yhteen ryhmään. Välejään selvittelevät koiraat nousevat korkeille kiville näkyvään paikkaan, josta ne esittelevät kylkikuvioitaan ja heiluttelevat selkäharjaansa. Ne myös röyhistävät rintaansa, pullistavat kurkkuaan, pitävät päätään alhaalla, ojentavat raajansa mahdollisimman suoriksi näyttääkseen suuremmilta ja lipovat pitkällä kielellään. Uhitteluun kuuluu myös pään rytmillinen heiluttelu puolelta toiselle. Tätä toistetaan kolmeen eri otteeseen ennen varsinaista yhteenottoa, jolloin tärkeimpänä aseena käytetään häntää. Tätä jatkuu noin kolme kuukautta joulu-helmikuussa. Soidinaikaan myös koiraiden väritys kirkastuu. Naaraat saavat alkuun liikkua reviiriltä toiselle, mutta koiras kokoaa pian itselleen haaremin, jossa parittelu tapahtuu ilman muiden koiraiden häirintää. Koiraan kosinta on yksinkertainen. Se kävelee naaraan taakse ja tarttuu sitä niskasta ja jaloista. Kun koiras on saanut hedelmöitettyä yhden tai useamman naaraan, sen into alkaa hiipua ja se palaa normaaliin elämään.Naaraan munamäärä riippuu sen ravintona käyttämien levien määrästä. Muninta on vilkkainta silloin, kun vuoroveden vaihtelu on pienimmillään ja levää on runsaasti saatavilla. Munat voivat painaa jopa neljänneksen naaraan koko painosta. Noin kuuden viikon päästä parittelusta naaraat jättävät yhdyskunnan ja lähtevät etsimään munimispaikkaa, jolloin voi syntyä kilpailua pesäpaikoista. Sopiva paikka löytyy yleensä 2–3 päivässä, ja kaivamiseen voi kulua puoli päivää. Munat lasketaan hiekkaan tai vulkaaniseen tuhkaan kaivettuun kammioon sisämaahan vähintään 300 metrin päähän rannasta. Leguaanien kaivamat kammiot ovat noin 60 senttiä syviä. Ne käyttävät kaivamisessa kaikkia raajojaan. Toisinaan jotkin naaraat jäävät käytävään loukkuun ja kuolevat, kun tunnelin katto romahtaa tai toinen naaras tukkii sen. Merileguaani munii kerralla 1–6 munaa. Ne peitetään huolellisesti. Munat kehittyvät parhaiten 30 °C:n lämmössä. Ne painavat noin 80–120 grammaa ja ovat 8–10 senttiä pitkiä ja 4–5 senttiä leveitä. Munat ovat muiden leguaanien munia suurempia. Naaras jää vartioimaan munia vielä useiksi päiviksi läheisille kiville tai kallioille, mutta palaa välillä pesälle tiivistämään pesän kattoa lisäämällä siihen kasviainesta. Naaraat ja poikaset ovat pesintäalueella alttiina petojen hyökkäyksille, erityisesti galapagosinhiirihaukalle. Poikaset kuoriutuvat 95 päivän kuluessa. Poikaset kuoriutuvat keskimäärin 110 päivän kuluttua. Ne painavat tällöin noin 70 grammaa, ja pituutta niillä on 10–13 senttiä. Poikaset tarkistavat ensin ympäristönsä ja juoksevat sitten lähimpään suojapaikkaan. Naaraat saavuttavat sukukypsyyden 3–5-vuotiaina, koiraat noin 6–8 vuoden iässä.
Aikuisella merileguaanilla ei näytä olevan juuri muita vihollisia kuin hait, mutta merileguaanit pysyttelevät yleensä lähellä rantaa, jonne hait eivät uskalla tulla. Mikäli merileguaani havaitsee hain, se jää leijumaan täysin liikkumattomana vedessä ja pysäyttää sydämensä, jotta hait eivät sitä kuulisi. Merileguaani voi pysäyttää sydämensä jopa 45 minuutiksi, mutta yleensä hai luopuu saaliin etsinnästä muutamassa minuutissa. Naaraita ja poikasia voi uhata myös galapagosinhiirihaukka, etenkin pesintäalueilla, joissa naaraat ovat suojattomia. Haukat osaavat myös odottaa poikasten kuoriutumista. Havaitessaan haukan naaraat ja nuoret valpastuvat ja pakenevat nopeasti kallioiden ja kivien suojaan. Aikuiset koiraat eivät haukoista juuri piittaa. Nuoria merileguaaneja voi myös joutua Dromicus-suvun käärmeiden saaliiksi. Merileguaanin mahdollisia luonnollisia vihollisia ovat myös galapagosinkyyryhaikara, kyyryhaikara, amerikanharmaahaikara, fregattilinnut, suopöllö ja lokit, jotka voivat uhata etenkin poikasia.Merileguaania vaivaavat verta imevät Amblyomma, Ornithodoros ja Vatacarus-sukujen punkit. Amblyomma-punkit voivat pysyä merileguaaneissa jopa viikkoja, mutta Ornithodoros-suvun punkit vain tunteja. Merileguaanit saavat toisinaan apua darwininsirkuilta loisten torjunnassa. Myös Grapsus grapsus -taskuravut poistavat kuollutta ihoa leguaanien levätessä. Puhdistuspalveluja tarjoavat lisäksi huulikalat, joita kutsuakseen merileguaanit ojentavat jalkansa. Merileguaanit tunnistavat matkijoiden korkean varoitusäänen, jonka ne päästävät huomatessaan molemmille vaarallisen galapagosinhiirihaukan. Tällöin eläin nostaa päätään tarkkaillakseen ympäristöään.
Merileguaani on vaarantunut laji. Koko kannan suuruutta ei tiedetä eikä sitä, onko lukumäärä laskussa. Merileguaanien ravintolevät ovat kärsineet niitä syrjäyttävästä vierasperäisestä Giffordia mitchelliae -levästä, meriveden lämpötilaa nostavista El Niño -sääilmiöistä ja öljyvahingoista, jotka ovat aiheuttaneet ravinnonpuutetta ja jopa joukkokuolemia. Esimerkiksi tammikuussa 2001 tapahtunut öljyturma surmasi 60 prosenttia Santa Fen merileguaaneista. Tutkijat uskovat öljyn tappavan ruoansulatuksessa auttavia bakteereja, mikä tekee ravintoaineiden sulamisesta mahdotonta. El Niño on luonnollinen ilmiö, ja merileguaanit voivat lisääntyä tehokkaammin El Niñon jälkeen, kun kannan tiheys on alhainen. Ilmaston lämpenemisen seurauksena El Niñon uskotaan kuitenkin yleistyvän. Merileguaanit eivät myöskään osaa pelätä saarille tuotuja koiria, kissoja, rottia tai sikoja, jotka hävittävät leguaanien poikasia ja munia. Aiemmin niitä myös rahdattiin ohi kulkevien laivojen miehistön ruoaksi.Merileguaani on nykyään rauhoitettu Ecuadorissa. Galápagossaaret ovat pääosin suojeltuja kansallispuistona, ja vuodesta 1971 kaikki saarten luonnon muuttaminen on ollut lailla kiellettyä. Tulokaspetojen määrää on pyritty rajoittamaan, ja merileguaaneja tutkitaan hyvin intensiivisesti. Niiden määrää on pystytty lisäämään myös vankeudessa, mutta se ei ole helppoa, koska laji on sosiaalinen ja ravinnoksi kelpaavat levät ovat kalliita.
Koivisto, I., Terhivuo, J., Pakarinen, R. & Paalosmaa, H.: Maailman uhanalaiset eläimet – Osa 5: Matelijat, sammakkoeläimet, linnut, s. 48–52.    Weilin + Göös, 1993. ISBN 951-35-4690-X.    
Lars Thomas: Tieteen Kuvalehti – Galápagosin kummajainen.  Bonnier, 1998, nro 6, s. 36–40.   
Lahti, S., Heikkilä, M. & Viitanen, J. (toim.): Zoo Suuri eläinkirja Osa 5: Kalat, sammakkoeläimet, matelijat, s. 403.    WSOY, 1980. ISBN 951-0-08250-3.    
(toim.) Kangasniemi, Kaija: Kodin suuri eläinkirja, s. 356–357.    Weilin+Göös, 1980. ISBN 951-35-1708-x.    
Paul D. Stewart: Galápagos – The Islands that changes the World.    BBC, 2006. ISBN 0-563-49356-9.    

Merkkinen mitta on mittateoriassa hyödyllinen mitan yleistys. Se kulkee kirjallisuudessa myös nimellä täysadditiivinen joukkofunktio.
Tästä itse asiassa seuraa niin sanottu Jordanin esityslause, jonka mukaan jokainen merkkinen mitta on jonkin kahden mitan erotusfunktio.
Merrin Dungey (s. 6. elokuuta 1971, Sacramentossa, Kaliforniassa) on yhdysvaltalainen elokuva- ja televisionäyttelijä. 

Merthen oli turkulainen suku. Saksalaisperäisen suvun ensimmäinen tunnettu jäsen, kauppias Anders Merthen (k. 1666) saapui nähtävästi Lyypekistä ja mainitaan Turun porvarina ensi kertaa vuonna 1624.
Anders Merthen nuorempi (k. 1690), Turun akatemian kirjaston amanuenssi, kauppias Anders Merthenin  (k. 1666) poika
Carl Merthen (k. 1743), Turun pormestari, valtiopäiväedustaja, osallistui Turun maapäiville 1742 porvarisäädyn puheenjohtajana. Johan Merthenin poika.
Eva Merthen (1723–1811), Pikkuvihan aikaisen venäläisen ylipäällikön James Keithin avopuoliso, Suomen herttuatar Zachris Topeliuksen samannimisessä historiallisessa romaanissa, Carl Merthenin tytär.

Mervi Kyllikki Järventaus (oik. Mervi Sirén, 25. maaliskuuta 1919 Sodankylä – 17. maaliskuuta 2006 Joensuu) oli suomalainen näyttelijä ja lausuntataiteilija. Järventaus näytteli 1940-luvulla useissa suomalaisissa elokuvissa, joista tunnetuin lienee Minna Canthin näytelmään perustuva Anna Liisa (1945), jossa hän näytteli nimiroolin. 
Mervi Sirén valmistui ylioppilaaksi Keravalla vuonna 1940. Samana vuonna Suomen Filmiteollisuus kiinnitti hänet, ja hän aloitti opiskelunsa tuotantoyhtiön filmikoulussa. Nuoresta iästään huolimatta Sirén esiintyi luonnenäyttelijänä isoissa rooleissa monissa SF:n elokuvissa. Näitä olivat muun muassa Anna Liisa, Ristikon varjossa (1945), Tuomari Martta (1943), Valkoiset ruusut (1943) ja Nuoria ihmisiä (1943). Isompien roolien lisäksi hän näytteli sivurooleja useissa elokuvissa. Näyttelijänä hänet tunnettiin nimellä Mervi Järventaus. Hän osallistui myös viihdekiertueille eturintamalla jatkosodan aikana.
Järventauksen roolisuoritukset saivat kriitikoilta kohtalaisia, mutta eivät ylistäviä arvioita. Muun muassa Anna Liisa -elokuvassa hänen suoritustaan pidettiin hänen ”toistaiseksi parhaana filmiosanaan” ja ”kauniina voittona”, mutta erään arvostelijan mukaan ”hän ei päässyt riipaisevaan syvään tulkintaan, johon olisi kyllä ollut mahdollisuuksia”. Ensimmäisestä pääosastaan Ristikon varjossa -elokuvassa hänet arvioitiin ulkoisesti ja tyypiltään osaan sopivaksi, mutta ”puhetekniikaltaan puutteelliseksi” ja erään kriitikon mukaan ”pingottuneeksi ja tyhjäksi”.
Sirén muutti vuonna 1948 Joensuuhun, missä hän jatkoi näyttelemistä Joensuun kaupunginteatterissa. Sieltä hänet muistetaan rooleistaan muun muassa Lasisessa eläintarhassa ja Anton Tšehovin Vanja-enossa. Sirénin elokuvaura päättyi 1940-luvun puolivälissä. Filmikoulun aikana keskeytyneitä opintojaan hän jatkoi Helsingin ja Jyväskylän yliopistoissa hankkien itselleen pätevyyden puhevikaisten opettajana. Näyttelijänuransa jälkeen hän lausui ja antoi lausuntaopetusta. Elämänuransa hän tekikin opettaen suullista esiintymistaitoa Joensuun vapaaopistossa. Tunnustuksena tästä työstä hän sai Työväenopistojen liiton ansiomerkin.
Lisäpätevyyttä saadakseen Sirén oli Asla-stipendiaattina Yhdysvalloissa 1963–1964. Hän oli myös jäsenenä kansainvälisen Foneettisten tieteiden liitossa ja Erityisopettajien liitossa. Lisäksi hän kuului myös Suomi-Amerikka-yhdistyksen hallitukseen. Sirén jäi eläkkeelle vuonna 1984.

Meshuggah on ruotsalainen extreme metal -yhtye, joka musiikissa yhdistää jazz-tyylisiin vivahteisiin polyrytmejä. Yhtye on perustettu vuonna 1987 Ruotsin Uumajassa. Sen erikoinen tyyli soittaa metallimusiikkia on herättänyt vuosien varrella suurta kiinnostusta. Yhtyeen musiikki on hyvin tarkasti rytmitettyä ja yleensä melko vaikeasti avautuvaa. Meshuggahin genreä onkin joskus kutsuttu monimutkaisen rytmittelyn ja vaihtoehtoisten tahtilajien käytön takia "matematiikkametalliksi". Yhtye julkaisi ensimmäisen levynsä 1980-luvulla ja on sittemmin esiintynyt muun muassa Toolin kanssa.
Nimi Meshuggah juontuu Euroopan juutalaisten puhumasta jiddišin kielen sanasta meshugge, joka tarkoittaa 'hullua'.
Meshuggahin perusti laulaja ja kitaristi Jens Kidman vuonna 1987 Ruotsin Uumajassa. Alkuperäisen yhtyeen kokoonpanosta Kidman oli ainoa jäsen, joka jatkoi yhtyeessä ensimmäisen EP-levyn julkaisemiseen saakka. Vuonna 1989 julkaistulla Meshuggah -EP:llä Kidmanin lisäksi kokoonpanoon kuuluivat kitaristi Fredrik Thordendal, basisti Peter Nordin ja rumpali Niclas Lundgren. Levyllä Kidman sekä lauloi että soitti kitaraa.
Myös nimellä Psykisk testbild tunnettua levyä painettiin vain tuhat kappaletta 12-tuumaisena vinyylilevynä ja sitä myytiin vain paikallisessa Garageland-liikkeessä. Musiikillisesti yhtyeen suurin vaikuttaja oli niihin aikoihin Metallica, jolla oli merkittävä vaikutus yhtyeen kappaleisiin. Albumin kappaleet ovat Meshuggahin myöhempään tuotantoon verrattuna paljon yksinkertaisempia, vaikka Meshuggahille ominaisia progressiivisia vaikutteita, kuten tahtilajien vaihdoksia sekä polyrytmejä, kappaleissa onkin.Yhtyeen rumpali vaihtui ensimmäisen EP:n julkaisun jälkeen. Niclas Lundgren sai lähteä, ja tilalle otettiin örnsköldsvikiläinen Tomas Haake. Samoihin aikoihin yhtye solmi levytyssopimuksen saksalaisen metalliyhtyeiden julkaisuihin erikoistuneen levy-yhtiö Nuclear Blastin kanssa, jonka kautta julkaistiin yhtyeen ensimmäinen täyspitkä albumi Contradictions Collapse. Vuonna 1991 ilmestynyt LP-vinyylilevy myi huonosti, koska levy-yhtiö ei edistänyt levyn myyntiä millään lailla. Sen jälkeen yhtyeen laulaja ja kitaristi Jens Kidman jättäytyi rytmikitaristin tehtävistä, koska halusi keskittyä laulamiseen. Rytmikitaristin tehtäviin otettiin Mårten Hagström, joka oli koulun kuudennella luokalla soittanut yhtyeen rumpalin Tomas Haaken kanssa samassa yhtyeessä. Uudella kokoonpanolla julkaistiin vuonna 1994 yhtyeen toinen EP-levy None.
Puuseppänä toimineelta Fredrik Thordendalilta irtosi noihin aikoihin työonnettomuudessa pala sormenpäätä ja Tomas Haake vahingoitti kätensä hiomakoneonnettomuudessa. Niinpä yhtye ei toiminut muutamaan kuukauteen, mutta uuden albumin äänitykset aloitettiin pian Thordendalin ja Haaken parannuttua. Selfcaged-niminen EP nauhoitettiin huhti-toukokuussa 1994 Garagelandin studiolla Uumajassa, mutta onnettomuuksien takia sen julkaisu lykkääntyi seuraavaan vuoteen.
Alkuvuodesta 1995 Meshuggah lähti lyhyelle Euroopan-kiertueelle, jonka jälkeen yhtye palasi Ruotsiin Uppsalaan Soundfront-studiolle, jossa helmikuun aikana äänitettiin toinen täyspitkä albumi. Destroy Erase Improve julkaistiin 12. toukokuuta 1995. Albumin musiikki on Meshuggahille hyvin tyypillistä progressiivisine vaikutteineen, ja se sisältää muutamia yhtyeen suosituimpia kappaleita, kuten "Future Breed Machine" ja "Soul Burn". Albumi sai myös kriitikoilta hyvää palautetta.Destroy Erase Improven jälkeen Meshuggah lähti uudelle kiertueelle amerikkalaisen metalliyhtye Machine Headin kanssa. Machine Headin kitaristi Robert Flynn loukkasi kiertueella kätensä, joten Meshuggahin Mårten Hagström korvasi Machine Headin esiintymisissä Flynniä. Myös Meshuggahia kohtasi suuri takaisku, kun basisti Peter Nordin sairastui ja hänet jouduttiin lennättämään takaisin Ruotsiin. Machine Headin basisti Adam Duce olisi puolestaan suostunut soittamaan Meshuggahin kanssa, mutta yhtye päätti jatkaa kvartettina. Osassa esiintymisistä Thordendal soitti bassoa kitaravahvistimensa kautta, ja osassa Hågström laski kitaraefektillä kitaransa vireen oktaavia alemmas.Palattuaan kiertueelta Machine Headin kanssa Meshuggah lähti uudelle kiertueelle, tällä kertaa ruotsalaisen rapcore-yhtye Clawfingerin kanssa. Kiertue suuntautui Skandinaviaan ja Saksaan. Yhtye soitti kiertueen alkupuolella ilman basistia, koska Peter Nordin jätti yhtyeen. Meshuggahin kiertueen loppuajaksi otettiin myöhemmin soittamaan Charta 77 -yhtyeen basisti Gustaf Hielm. Vielä ennen Ruotsiin paluuta Meshuggah soitti kuukauden pituisen kiertueen Hypocrisyn kanssa.
Yhtyeen kitaristi Fredrik Thordendal aloitti vuonna 1996 oman sooloprojektinsa nimellä Fredrik Thordendal's Special Defects. Thordendal nauhoitti yhtyeineen albumin Sol Niger Within, joka julkaistiin lopulta pitkien nauhoitussessioden jälkeen maaliskuussa 1997 Skandinaviassa ja huhtikuussa Japanissa. Vasta tämän jälkeen Meshuggah pääsi nauhoittamaan uutta albumia. Lopulta vuoden 1997 lopulla julkaistiin EP The True Human Design, joka sisältää aiemmin julkaisemattoman "Sane" -demokappaleen, kolme eri versiota kappaleesta "Future Breed Machine" ja kaksi bonuskappaletta. EP:n nimi keksittiin vasta jälkeenpäin, kansikuvan luomisen jälkeen. Basistin puuttumisen takia kitaristi Thordendal soitti myös albumin bassoraidat.
Tammikuussa 1998 aiemminkin Meshuggahin kanssa kiertueilla soittanut Gustaf Hielm liittyi yhtyeeseen. Ensimmäinen julkaisu Hielmin kanssa oli saman vuoden joulukuussa julkaistu Chaosphere. Se saavutti suuren suosion niin fanien kuin kriitikoidenkin keskuudessa. Chaospheren kappaleet sisältävät paljon melkein yhtyeen tavaramerkiksikin muodostunutta polyrytmiikkaa. Rumpali Haaken kuullaan soittavan levyllä samaan aikaan monia epätavallisia polyrytmejä, kuten 4/4- ja 23/16-rytmit, ja siksi Meshuggahin musiikkityyliä jotkut alkoivat kutsumaan "matikkametalliksi". Chaospheren julkaisun jälkeen myös Yhdysvalloissa alettiin kiinnostua Meshuggahista, ja siksi jo peruttu Yhdysvaltain-kiertue korvattiin uudella kiertueella.Vuoden 2000 alussa alkoi liikkua huhuja uuden levyn julkaisemista. Vuonna 2001 julkaistiin albumi Rare Trax, joka ei kuitenkaan sisältänyt uutta materiaalia, vaan harvinaisia Meshuggahin nauhoittamia kappaleita, muun muassa Meshuggah-EP:n kappaleet ja aiemmin julkaisemattomia demoversioita.Meshuggah teki läpimurron, kun yhtye pääsi vuonna 2001 platinaa myyneen metalliyhtye Toolin kanssa kiertueelle. Yhtyeet esiintyivät yli sadalletuhannelle ihmiselle ympäri Yhdysvaltoja, mikä toi yhtyeelle paljon julkisuutta. Osittain tämän ansiosta 6. elokuuta 2002 julkaistua Nothing -albumia myytiin Pohjois-Amerikassa yhteensä noin 100 000 ja jo ensimmäisellä viikolla 6 500 kappaletta, millä se nousi 24. elokuuta Billboard 200 -listalla sijalle 165. Meshuggahista tuli näin ensimmäinen Nuclear Blast -levy-yhtiön yhtye, joka on päässyt kyseiselle listalle.
Meshuggahin seuraava julkaisu oli vuoden 2004 I. Vain yhden 21-minuuttisen kappaleen sisältävä EP tehtiin Mushroomheadin laulaja Jason Popsonin uudelle Fractured Transmitter -pienlevy-yhtiölle. I oli Fractured Transmitterin ensimmäinen julkaisu.
Meshuggah sai uuden basistin helmikuussa 2004, kun In Flamesissakin soittanut Dick Lövgren liittyi yhtyeeseen. Ensimmäinen Lövgrenin kanssa nauhoitettu albumi Catch Thirtythree ei ollut listoilla yhtä menestyksekäs kuin sitä edeltänyt albumi Nothing. Vaikka Catch Thirtythree myi ensimmäisellä viikolla viitisensataa enemmän kuin Nothing, se ei päässyt lopulta kuin sijalle 170 Billboard 200 -listalla. Albumin julkaisua seurasivat Euroopan- ja Yhdysvaltain-kiertueet.Meshuggahin vuonna 2008 julkaistu albumi obZen on yhtyeen tähän mennessä kaupallisesti menestyksekkäin albumi. Albumia myytiin Yhdysvalloissa ensimmäisellä viikolla 11 400, ja yhteensä sitä on myyty pelkästään Yhdysvalloissa yli 50 000 kopiota. Näillä myyntiluvuilla albumi pääsi Billboard 200 -listalla korkeimmillaan sijalle 59, joka on Meshuggahin paras sijoitus kyseisellä listalla.
Meshuggah joutui perumaan vuoden 2009 Skandinavian-kiertueensa, johon olisi kuulunut esiintyminen Suomessa Sauna Open Air -festivaalilla, koska rumpali Tomas Haakelta leikattiin välilevypullistuma.
Yhtyeen ensimmäinen DVD -julkaisu Alive julkaistiin 5. helmikuuta 2010 Euroopassa ja 9. helmikuuta Yhdysvalloissa. Alive käsittää 105-minuuttia kuvamateriaalia ja yli tunnin verran livemusiikkia julkaistuna CD+DVD -digipak-muodossa. Kaikki albumin livemateriaali on kuvattu yhtyeen vuosien 2008 ja 2009 välisiltä Yhdysvaltain-, Kanadan- ja Japanin-kiertueilta. Lisäksi albumi sisältää aiemmin julkaistun "Bleed" -kappaleen musiikkivideon ja videon tekoprosessia kuvaavan Making Of -videon. Alkuvuodesta 2010, tammi-maaliskuun välillä yhtye kiersi Alive -kiertuenimen alla Euroopan kautta Australiaan ja Uuteen-Seelantiin.Meshuggah ilmoitti 4. tammikuuta 2012 kauan odotetun uuden albumin olevan valmis. Yhtyeen kahdeksas täyspitkä, kymmenen kappaletta sisältävä, 54-minuuttinen Koloss -albumi julkaistaan Euroopassa 26. maaliskuuta 2012 ja Yhdysvalloissa päivää myöhemmin. Albumin kansikuva ja kappalelista julkistettiin 17. tammikuuta. Rumpali Tomas Haaken mukaan albumi tulee aiempaan tapaan poikkeamaan aiemmasta tuotannosta musiikillisesti ja sanoo yhtyeen todella onnistuneen siinä, mihin albumilla pyrittiin. Guitar World-lehden vuoden 2011 haastattelussa kitaristi Fredrik Thordendalilta kysyttäessä yhtyeen uusista kappaleista, hän mainitsi, että myös kappaleiden kirjoittamisessa yhtye on koittanut aina edetä erilaiseen suuntaan. Thordendalin mukaan uusimpia kappaleita kirjoittaessa yhtyeen jäsenet ovat toimineet entistä vähemmän yhdessä, sekä pyrkineet parantamaan jo valmiita kappaleita entisestään. Tämän vuoksi hän ajattelee uusimman albumin olevan yhtyeen tähän mennessä paras.
Meshuggahin musiikki on kehittynyt ajan mittaan paljon, ja siksi sitä on luonnehdittu monin eri musiikkityylein. Yhtyeen musiikkia yleisesti kuvaavana kattoterminä voidaan pitää avant-garde metal eli experimental metal -tyylilajia. Muita yleisesti käytettyjä Meshuggahin musiikkia kuvaavia tyylisuuntauksia ovat thrash metal tai sen alalaji post-thrash eli groove metal sekä death metal. Polyrytmisyydensä ja monimutkaisuudensa vuoksi yhtyeen musiikkia on jossain määrin kutsuttu myös progressiiviseksi metalliksi ja matematiikkametalliksi.Meshuggahin musiikille ominaista on polyrytmiikka, nopeat tahti- ja sävellajien muutokset, synkooppirytmit ja vapaasti soitetut jazz -vaikutteiset kitarasoolot. Tämänlaista tyyliä edustavat yhtyeen albumeista eniten Destroy Erase Improve, Chaosphere ja obZen. Meshuggahin alkuaikojen musiikki oli paljon yksinkertaisempaa ja raskaampaa, ja Chaospheren ja obZenin välinen tuotanto kokeilevampaa, Meshuggahin muusta tuotannosta poikkeavaa.
Yhtyeen soittimilla, pääasiassa kitaroilla, on suuri vaikutus yhtyeen musiikkiin. Kitaristit Fredrik Thordendal ja Mårten Hagström ovat Meshuggahin alkuajoista asti käyttäneet 7-kielisiä kitaroita. Thordendal hankki ensimmäisen Ibanezin 7-kielisen Universe-kitaransa jo 1990, ja sen jälkeen yhtye on käyttänyt pääasiassa 7-kielisiä kitaroita. Kun yhtye myöhemmin haki kappaleisiin tummempaa sointia, he ottivat yhteyttä ruotsalaisen Nevborn Guitars -yhtiön Fredrik Nevborniin, joka ehdotti 8-kielisten kitaroiden rakentamista. Meshuggahille valmistetut kitarat toivat yhtyeen kappaleisiin lisää mahdollisuuksia ja tummempaa sointia. Kitarat toimivat hyvin studio-oloissa mutta eivät esiintymisissä, koska ne eivät pitäneet hyvin virettä, joten Ibanez teetti kitaristeille uudet 8-kieliset kitarat. Ensimmäisiä Ibanezin 8-kielisiä kitaristi Hagström on kehunut parhaiksi, mitä heillä on ollut.Koska kitaristeilla oli 8-kieliset kitarat, yhtyeen piti hankkia myös basso, jossa on lisäkieliä. Basisti Dick Lövgrenin 5- ja 6-kieliset bassot on tehnyt Warwick.Rumpali Tomas Haake käyttää Sonorin rumpuja, Axisin pedaaleja, Vic Firthin kapuloita ja Evansin kalvoja. Catch Thirtythree -albumilla Haake ei itse soittanut rumpuja, vaan ne ohjelmoitiin Ezdrummer-tietokoneohjelmaa käyttäen. Haake on kylläkin itse soittanut kyseisessä ohjelmassa käytettyjen rumpujen sampleäänet.
Meshuggahin ainoa nykyisessä kokoonpanossa esiintyvä perustajajäsen on laulaja Jens Kidman, joka on laulanut yhtyeessä sen perustamisesta asti. Kidman on käyttänyt laulussaan aina murinatekniikkaa, vain kerran poiketen tyylistään laulamalla puhtaalla äänellä None-EP:n "Ritual" -kappaleella. Kidman on muunnellut laulamistyyliään eri kappaleiden välillä hardcore-tyylisiä karjaisuja ja robottimaista death metal -murinalaulua sekoittaen. Yhtyeen kappaleilla "Sublevels" (Destroy Erase Improve), "The Exquisite Machinery of Torture" (Chaosphere), "Spasm" (Nothing) "Disenchantment", "Re-Inanimate", "Mind's Mirrors", "Shed", "Dehumanization" (Catch Thirtythree) sekä "Dancers to a Discordant System" (ObZen) kuullaan myös rumpali Tomas Haaken puhelaulua.Meshuggahin kappaleiden sanoitukset ovat usein esoteerisiä, ja filosofisia. Sanoituksissa käytettyjä teemoja ovat mm. eksistentialismi Nothing-albumilla sekä koneiden ja organismien yhdistäminen ihmiskunnan evoluutiona Destroy Erase Improve -albumilla. Vaikka Meshuggah ei varsinaisesti kirjoita konseptialbumeita, on niiden sanoituksissa kuultavissa yhtenäisyyksiä albumeittain. Rumpali Tomas Haake, joka kirjoittaa suurimman osan kappaleiden teksteistä elokuvien ja kirjojen innoittamina, sanoo Catch Thirtythreen sanotuksien kuvaavan "elämän ja kuoleman paradokseja, negaatioita ja ristiriitoja" ja obZenin sanojen käsittelevän ihmisen synnynnäistä pahuutta. Albumin nimi obZen on muunneltu englannin kielen sanoista obscene (suom. hävytön) ja Zen. Latinassa etuliite ob tarkoittaa jonkin vastaista; näin ollen obZen tarkoittaa "Zenin vastaista".
Meshuggah on saanut paljon huomiota erikoisen metallimusiikkityylinsä ansiosta. Musiikkilehti Alternative Press on nimennyt Meshuggahin merkittävimmäksi metallimusiikkiyhtyeeksi. Myös arvostettu musiikkilehti Rolling Stone on nostanut yhtyeen kymmenen tärkeimmän metalliyhtyeen joukkoon. Yhtyeen jäseniä on kehuttu taidokkaiksi soittajiksi ja alan virtuooseiksi. Merkittävimmän henkilökohtaisen tunnustuksen on saanut rumpali Tomas Haake, joka valittiin vuonna 2008 arvostetun Modern Drummer -lehden lukijoiden palstalla parhaaksi rumpaliksi metallikategoriassa.Yhtyeen albumeista Nothing, Catch Thirtythree ja obZen ovat olleet menestyksekkäimpiä. Ne kaikki ovat yltäneet Billboard 200 -listalle ja olleet ehdokkaina ruotsalaisen musiikkialan Grammis -palkinnon saajaksi.

Messier 29 (M29, NGC 6913) on Joutsenen tähdistön alueella sijaitseva avoin tähtijoukko, jonka löysi Charles Messier 1764. Arvioiden mukaan se on 4000–7200 valovuoden etäisyydellä maasta. Se on kohtuullisen vaatimaton, sisältäen noin 20 tähteä. Sky Catalog 2000 mukaan se lähestyy maata n. 28 km/s. M29 näkyy myös kiikarilla tai pienellä kaukoputkella ja on parhaimmillaan havainnoituna pienellä suurennuksella.

Mestarien liigan kausi 2016–2017 oli Euroopan jalkapallosarja Mestarien liigan 62. kausi. Sarjan karsintavaihe pelattiin kesällä 2016, minkä jälkeen alkoi syksyllä pelattava lohkovaihe. Lohkovaiheen jälkeen pelattiin pudotuspelit, jotka huipentuivat kesäkuussa 2017 pelattuun loppuotteluun Millennium Stadiumilla, Cardiffissa, Walesissa.Puolustavana mestarina kauteen lähti espanjalaisseura Real Madrid, joka on voittanut turnauksen ennätykselliset 11 kertaa.
Mestareiden liigaan osallistui yhteensä 78 joukkuetta UEFA:n 53 jäsenmaasta. Poikkeuksena Liechtenstein, jossa ei järjestetä kansallista mestaruussarjaa.
UEFA:n jäsenmaat pisteytettiin UEFA:n maapisterankingin mukaan, mikä määrittää sen montako joukkuetta kunkin maan jäsenliitosta pääsee Mestareiden liigaan. Pistelaskussa huomioitiin kausien 2010–2011 ja 2014–2015 välinen ajanjakso. Paikat Mestareiden liigassa jaettiin seuraavasti:
Hallitseva mestarijoukkue Eurooppa-liigasta saa paikan tulevan kauden Mestarien liigasta. Mikäli Mestarien liigan hallitseva mestari ei ole selvittänyt suoraa paikkaa lohkovaiheeseen kansallissarjan sijoitusten perusteella, Eurooppa-liigan hallitseva mestari aloittaa Mestarien liigan karsintojen pudotuskierrokselta.
Joukkueen sijoitus kansallisessa liigassa edellisenä kautena on merkitty sulkuihin. (M = Hallitseva mestari).
Kaikki turnaukseen liittyvät arvonnat suoritettiin UEFA:n pääkonttorissa Nyonissa, Sveitsissä, ellei toisin mainita.
Jokaisella karsintakierroksella sekä pudotuskierroksella joukkueet jaettiin sijoitettujen ja ei-sijoitettujen koreihin, jotka määritti UEFA:n seurajoukkuerankingin. Joukkueet pelasivat toisiaan vastaan kotona ja vieraissa, eikä samaan ottelupariin voinut päästä arvonnasta kahta joukkuetta samasta maasta.
Ensimmäisen ja toisen karsintakierrosten arvonta suoritettiin 20. kesäkuuta 2016. Ensimmäiset osaottelut pelattiin 28. kesäkuuta 2016. Toiset osaottelut pelattiin 5. ja 6. heinäkuuta 2016.
Ensimmäiset osaottelut pelattiin 12. ja 13. heinäkuuta 2016. Toiset osaottelut pelattiin 19. ja 20. heinäkuuta 2016.
Kolmas karsintakierros jakautui kahteen erilliseen osioon – mestarien karsintaan ja hyvin sijoittuneiden karsintaan. Molempien osioiden häviäjät pääsivät Eurooppa-liigan play-off -kierrokselle.
Kolmannen karsintakierroksen arvonta suoritettiin 15. heinäkuuta 2016. Ensimmäiset osaottelut pelattiin 26. ja 27. heinäkuuta 2016. Toiset osaottelut pelattiin 2. ja 3. elokuuta 2016.
Pudotuskierros jakautui kahteen osioon: mestareiden ja hyvin sijoittuneiden osioon. Kummankin osion häviäjät siirtyivät Eurooppa-liigan kauden 2016–2017 lohkovaiheeseen.
Play-off -kierroksen arvonta suoritettiin 5. elokuuta 2016. Ensimmäiset osaottelut pelattiin 16. ja 17. elokuuta 2016. Toiset osaottelut pelataan 23. ja 24. elokuuta 2016.
Joukkueet jaettiin kahdeksaan neljän joukkueen lohkoon, joissa lohkojen joukkueet pelasivat toisiaan vastaan koti- ja vierasottelun. Jokaisen lohkon kaksi parasta pääsivät pudotuspelien neljännesvälieriin. Lohkon kolmanneksi sijoittuvat pääsivät Eurooppa-liigan kauden 2016–2017 ensimmäiselle pudotuspelikierrokselle ja neljänneksi sijoittuvat putosivat pois.
Kahdeksasta lohkoista kaksi parasta eli yhteensä 16 joukkuetta selviytyi pudotuspeleihin. Kaikki ottelut, paitsi finaali, pelattiin kaksiosaisena. Joukkueet pelasivat toisiaan vastaan kotona ja vieraissa. Ensimmäisellä kierroksella saman maan tai lohkon joukkueet eivät voineet joutua arvonnassa vastakkain.
Arvonta järjestettiin 12. joulukuuta 2016. Ensimmäiset osaottelut pelataan 14., 15., 21. ja 22. helmikuuta, ja toiset osaottelut 7., 8., 14. ja 15. maaliskuuta 2017.
Arvonta järjestettiin 17. maaliskuuta 2017. Ensimmäiset osaottelut pelataan 11. ja 12. huhtikuuta, ja toiset osaottelut 18. ja 19. huhtikuuta 2017.
Arvonta järjestettiin 21. huhtikuuta 2017. Ensimmäiset osaottelut pelataan 2. ja 3. toukokuuta, ja toiset osaottelut 9. ja 10. toukokuuta 2017

Metal Gear Solid (yleisesti MGS, myös jap. メタルギアソリッド) on Konamin kehittämä ja alun perin vuonna 1998 PlayStation-konsolille julkaisema Metal Gear -hiiviskelytoimintapelisarjan videopeli.Metal Gear Solid saavutti heti ilmestymisensä myötä suuren suosion maailmanlaajuisesti. Peliarvostelijat kehuivat pelin hyvin laadittua pelimekaniikkaa, elokuvamaisia välianimaatioita ja monimutkaista juonta. Metal Gear Solidia pidetään yhtenä PlayStationin parhaista peleistä, ja se myös teki Metal Gear -sarjasta maailmanlaajuisesti tunnetun. Peliä on myyty maailmanlaajuisesti yli kuuden miljoonan kappaleen verran.
Metal Gear Solid oli Metal Gear -sarjan ensimmäinen kolmiulotteisella grafiikalla toteutettu peli, mutta graafisen ulkoasun uudistuksesta huolimatta pelimekaniikka on pysynyt samankaltaisena kuin kahdessa edellisessä pelissä, Metal Gearissa ja Metal Gear 2: Solid Snakessa.
Pelaajahahmo on veteraaniagentti Solid Snake, ja pelaajan tarkoituksena on kulkea erilaisten pelialueiden läpi vihamielisten sotilaiden huomaamatta. Peli on painottunut vahvasti hiiviskelyyn ja vihollisten välttelyyn, koska pelaajahahmo ei kestä kauan suorassa taistelussa vihollisten kanssa. Mikäli Snake kuitenkin joutuu vihollisten huomaamaksi, hälytystila käynnistyy ja pelaajan on paettava sotilailta, joita lähetetään pelialueelle tappamaan hänet. Jotta hälytystila päättyisi ja Snake voisi jatkaa hiiviskelyä normaalisti, pelaajan täytyy löytää huomaamaton piilopaikka. Kun pelaaja on pysynyt piilossa tarpeeksi kauan, vihollinen alkaa etsiä Snaken piilopaikkaa. Mikäli sotilaat eivät löydä pelaajan piilopaikkaa, heidät kutsutaan pois ja hiiviskely jatkuu normaalisti. Sotilaiden ohella pelissä on myös muita esteitä, kuten ansaluukkuja, liikkentunnistimia ja valvontakameroita.
Pelaaja pystyy hyödyntämään Snaken kykyjä ja peliympäristön elementtejä, jotta hiiviskely helpottuisi. Pelaaja voi esimerkiksi piiloutua pahvilaatikkoon, hämätä vartijoiden koputtamalla seiniin tai ryömiä ilmastointikanavissa ja suurikokoisten esineiden alla. Pelin alussa Snakella on käytössään vain kiikarit, mutta pelin edetessä pelaaja voi löytää muita esineitä ja varusteita, kuten lämpökameran ja kaasunaamarin. Taistelutilanteita varten pelaajalla on pelin aikana kasvava asearsenaali, joka alkaa Socom-pistoolista ja FAMAS-rynnäkkökiväärista ja päättyy C-4-muoviräjähteisiin ja FIM-92 Stinger -raketinheittimeen. Pelimekaanikka tukee aseiden käyttämistä vain hälytystilanteessa ja pomotaisteluissa, koska muussa tapauksessa aseiden melu voi herättää partioivien sotilaiden huomion. Ainoa poikkeus on heikkotehoinen pistooli, johon pelaaja voi löytää äänenvaimentimen. Snake kuitenkin pystyy myös lähitaisteluun, jonka avulla hän kykenee hetkellisesti tainnuttamaan vartijoita.
Peliruudun yläreunassa on tutka, jossa pelaaja näkee Snaken sekä vihollisten liikkeet ja näkökentän. Hälytystilassa tutka kuitenkin sammuu ja pelaaja näkee tavallisesti tutkanäkymän sijasta laskennan, joka osoittaa hälytystilan keston. Kun hälytystila on päättynyt, tutka palaa takaisin toimintatilaan. Tutka sammuu myös tilanteissa, joissa pelaajan heittämä, elektronisten laitteiden toimintaa häiritsevä silppukranaatti räjähtää. Korkeimmilla vaikeusasteilla tutkaa ei ole pelinäytössä, jolloin pelaajan on suunnistettava ja välteltävä vartijoita omien näkö- ja kuulohavaintojensa perusteella.
Pelaajan varustukseen kuuluu myös radiokoodekki, jonka avulla Snake on yhteydessä tukiryhmäänsä. Pelaaja itse voi myös soittaa ryhmän jäsenille, jotka antavat hänelle tärkeitä tietoja esimerkiksi pelin juonesta, peliympäristön piirteistä tai jopa pelikontrolleista. Peli myös tallennetaan pelinsä koodekilla. Koodekin keskusteluilla on merkittävä rooli pelin juonenkuljetuksessa, samoin kuin lukuisilla pelimoottorilla tehdyillä välianimaatioilla, jotka usein edeltävät pomotaisteluita tai muita juonen kannalta tärkeitä tilanteita. Koodekki on hyödyllinen varuste myös pomotaisteluiden pelimekaniikan kannalta, koska Snaken tukiryhmän jäsenet paljastavat hänelle tietoja vastustajan mahdollisista heikkouksista, joita pelaaja voi hyödyntää vihollista vastaan.
Pelin päättymisen jälkeen pelaajalle myönnetään ”koodinimi” tämän pelisuorituksen perusteella. Koodinimeen vaikuttavat muiden muassa pelin läpipelaamisen nopeus ja pelaajan tappamien vartijoiden lukumäärä.
Metal Gear Solidin päähahmo on Solid Snake, legendaarinen soluttautuja. Tehtävänsä aikana Snake saa taustatukea radion avulla. Eversti Roy Campbell, Solid Snaken entinen komentoupseeri, tukee Snakea antamalla hänelle neuvoja tehtävistä ja taistelutekniikoista. Campbellin lisäksi taustajoukoissa toimivat lääkintävastaava Naomi Hunter, ase-ekspertti Nastasha Romanenko sekä Mei Ling, joka tallentaa pelaajan etenemisen.Snaken päävihollinen on Liquid Snake, Foxhound-erikoisjoukon johtaja ja Solid Snaken geneettinen vastine. Foxhound-erikoisjoukkueen erikoislaatuisiin jäseniin kuuluvat lisäksi aseenkäsittelijä ja kuulustelija Revolver Ocelot, tarkka-ampuja Sniper Wolf, suurikokoinen alaskalainen inuiittišamaani Vulcan Raven, kaasunaamaria käyttävä ja psyykkisiä voimia hallitseva Psycho Mantis sekä taitava naamioituja Decoy Octopus.
Pelin muita hahmoja ovat Roy Campbellin veljentytär Meryl Silverburgh,  Metal Gear Rexin pääkehittäjä Hal ”Otacon” Emmerich sekä arvoituksellinen kyborgininja.
Vuoden 2005 tammikuussa (kuusi vuotta Metal Gear 2: Solid Snaken tapahtumien jälkeen) ”Uuden sukupolven erikoisjoukkojen” sotilaat ryhtyvät terroristeiksi ja ottavat Foxhound-erikoisjoukon komentaja Liquid Snaken johdolla haltuunsa Alaskan Shadow Moses -saarella sijaitsevan ydinaseiden loppusijoituslaitoksen. Samalla he saavat haltuunsa Metal Gear Rexin, kävelevän tankin, joka kykenee laukaisemaan tutkalle näkymättömiä ydinohjuksia. Terroristit myös ottavat kaksi merkittävää panttivankia, Darpa-päällikkö Donald Andersonin sekä Arms Tech -yhtiön pääjohtaja Kenneth Bakerin. Terroristit vaativat itselleen Big Bossin maallisia jäännöksiä ja miljardin Yhdysvaltain dollarin lunnaita vuorokauden sisällä. Muuten he tuhoaisivat yhden Yhdysvaltain suurkaupungeista käyttäisivät Rexin ydinohjuksilla.Yhdysvaltain puolustusministerin pyynnöstä Foxhoundin entinen johtaja, eversti Roy Campbell, kutsuu eläkkeelle vetäytyneen eliittisotilas Solid Snaken takaisin palvelukseen, koska tämä on Foxhoundin historian kyvykkäin jäsen sen perustaja Big Bossin jälkeen. Snake onnistuu tunkeutumaan saarelle pienoissukellusveneellä ja selvittämään tiensä Donald Andersonin luokse maanalaiseen vankilaan. Kerrottuaan Snakelle Metal Gear Rexin laukaisemisen estämisestä  Anderson kuolee kuitenkin yllättäen sydänkohtaukseen. Snake pakenee vankilasta viereisen sellin vangin avustuksella ja jatkaa etenemistään Andersonin ohjeen avulla toisen panttivangin, Kenneth Bakerin, luo. Hänen luonaan Snake kohtaa Revolver Ocelotin, joka käytti Bakeria syöttinä saadakseen Snaken paikalle. Snaken ja Ocelotin taistelun kuitenkin keskeyttää mystinen kyborgininja, joka katkaisee miekallaan Ocelotin oikean käden. Ocelot pakenee, ja ninja poistuu paikalta saatuaan jonkinlaisen kohtauksen jättäen Snaken yksin Bakerin luo. Snake saa lisätietoja Metal Gear -projektista Bakerilta, mutta Andersonin tapaan hänkin kuolee sydänkohtaukseen. Baker ehtii kuitenkin kertoa antaneensa ydinohjuksen laukaisemisen estävän avainkortin sellissä olleelle naiselle, joka paljastuu Roy Campbellin veljentyttäreksi, Meryl Silverburghiksi.Snake saa otettua yhteyden Meryliin, joka kehottaa häntä etsimään Rexin pääsuunnittelija Hal Emmerichin. Matkalla hänen oletettuun olinpaikkaansa, maanalaiseen laboratorioon, Snake saa vastaansa Vulcan Ravenin ohjaaman M1 Abrams -taistelupanssarivaunun. Snake selviytyy taistelusta hengissä ja jatkaa matkaansa laboratorioon, jossa hän taistelee kyborgininjaa vastaan. Ninja paljastuu Gray Foxiksi, jonka Snake uskoi tappaneensa kuusi vuotta sitten. Ninjan poistuttua paikalta Emmerich kertoo Snakelle olleensa tietämätön Rexin ydinvarustelusta ja murtuu ymmärtäessään jatkaneensa perheensä historiaa USA:n ydinaseohjelmien kehittämisessä. Hän kehottaa Snakea jatkamaan Metal Gear Rexin maanalaiseen säilytyshalliin, jossa Snake pystyisi keskeyttämään ydinohjuksen laukaisemisen. Lopuksi hän pyytää Snakea kutsumaan häntä Otaconiksi.Snake tapaa myöhemmin Merylin naisten WC:ssä, mutta Foxhoundin jäsen Psycho Mantis ottaa vallan Merylistä. Snake onnistuu voittamaan Mantisin, joka viimeisillä voimillaan kertoo Snakelle salaoven sijainnin, koska pitää Snakea kaltaisenaan. Snake ja Meryl eivät kuitenkaan ehdi jatkaa matkaansa pitkään ennen joutumistaan Sniper Wolfin yllättämiksi. Wolf haavoittaa Meryliä vakavasti. Snake joutuu pakenemaan saadakseen Heckler & Koch PSG1 -kiikarikiväärin, mutta Snaken palattua Meryl on kadonnut. Vaikka Snake voittaa Sniper Wolfin, hän ei onnistu tappamaan vastustajaansa ja terroristit vangitsevat hänetkin. Snake viedään Liquid Snaken luokse kuulusteluja varten.
Ollessaan terroristien vankina Liquid kertoo Solid Snakelle, että he ovat Yhdysvaltain hallituksen käynnistämässä huippusalaisessa ”Les Enfants terribles” -projektissa syntyneitä Big Bossin klooneja. Liquid kertoo vihaavansa Snakea, koska hän uskoo Snaken perineen Big Bossin geeneistä dominoivat ominaisuudet. Liquid kuvittelee saaneensa vain resessiiviset ominaisuudet, minkä takia hän haluaa osoittaa ”paremmuuteensa” tappamalla veljensä. Liquid kuitenkin jättää tämän Revolver Ocelotin kidutettavaksi, minkä jälkeen Snake viedään vankiselliin, jossa on jo mädäntynyt Donald Andersonin ruumis. Snake pakenee selliosastolta ja saapuu torniin, jossa Liquid hyökkää hänen kimppuunsa Mil Mi-24 Hind D -taisteluhelikopterilla. Snake onnistuu ampumaan helikopterin alas FIM-92 Stinger -ohjuslaukaisimella, minkä jälkeen hän joutuu toiseen kaksintaisteluun Sniper Wolfia vastaan. Taistelun päätteeksi Sniper Wolf haavoittuu vakavasti ja pyytää Snakea ampumaan hänet. Wolfiin rakastuneen Otaconin pyynnöistä huolimatta Snake toteuttaa vastustajansa toivomuksen.Snake pääsee lopulta Shadow Mosesin maanalaiseen tukikohtaan, jonka kylmähuoneessa hän tapaa jälleen Vulcan Ravenin. Snake voittaa Ravenin, joka ennen kuolemaansa paljastaa, että Snaken kohtaama sydänkohtaukseen kuollut Donald Anderson oli todellisuudessa valepukuinen Foxhoundin jäsen Decoy Octopus. Snaken kidutuksen jälkeen vankisellissä ollut Darpa-päällikkö oli oikea Anderson, joka oli menehtynyt kesken Revolver Ocelotin kidutuksen. Taistelun jäljeen McDonnel Miller ottaa yhteyden Snakeen ja kertoo uskovansa, että Naomi Hunter on Foxhoundille työskentelevä vakooja, joka ennen tehtävän alkamista ruiskutti Snaken verenkiertoon keinotekoisen Foxdie-viruksen. Foxdie on ”ohjelmoitu” tappamaan vain Foxhoundin jäsenet ja Arms Techin pääjohtaja. Decoy Octopus ja Baker kuolivat viruksen aiheuttamaan sydänkohtaukseen. Eversti Campbell määrää Naomin pidätettäväksi, jolloin hän tunnustaa olevansa Gray Foxin adoptiosisar ja halunneensa kostaa Foxin kuoleman Snakelle. Kuultuaan Snaken menneisyydestä, hän ei kuitenkaan enää pystynyt tappamaan Snakea suoraan, vaan ohjelmoi viruksen uudelleen.Snake saa haltuunsa Bakerin mainitseman avaimen, ja käyttää sitä Millerin neuvomana deaktivoimaan Metal Gear Rexin. Snaken yllätykseksi hän kuitenkin tulee aktivoineeksi ydinaseet. Miller paljastaa olevansa valepukuinen Liquid Snake, joka kertoo manipuloineensa tehtävän kulkua sen käynnistymisestä lähtien. Kun Liquid menee Metal Gear Rexin ohjaamoon, Snaken ainoaksi vaihtoehdoksi jää sen tuhoaminen. Otaconin ja Gray Foxin avustuksella Snake onnistuu tuhoamaan Metal Gear Rexin, mutta Fox joutuu uhraamaan henkensä. Liquid selviytyy hengissä ja haastaa Snaken nyrkkitappeluun, jonka päätteeksi Snake pudottaa Liquidin alas romuttuneen Metal Gear Rexin huipulta. Vaikka Rex on tuhottu, Campbell ottaa yhteyden Snakeen ja kertoo, että puolustusministeri Jim Houseman on erottanut hänet operaation johdosta. Houseman ottaa myös yhteyden Snakeen ja kertoo hänelle, että Yhdysvaltain presidentti on myöntänyt hänelle valtuudet tuhota Shadow Moses ydinilmaiskulla. Snake pakenee laitoksesta jeepillä, mutta Liquid jahtaa häntä toisella. Takaa-ajon päätteeksi ajoneuvot törmäävät toisiinsa, ja Liquid kuolee Foxdie-viruksen aiheuttamaan sydänkohtaukseen.Pelin loppuratkaisu ratkaistaan kohtauksessa, jossa Revolver Ocelot kiduttaa Snakea. Mikäli Snake ei murru kidutuksessa, hän pakenee Shadow Mosesista Merylin kanssa. Jos Snake kuitenkin luovuttaa, Snake löytää Merylin kuolleena ja pakenee Otaconin kanssa. Virallisen version mukaan Meryl-lopetus on pelin oikea loppuratkaisu ja Otacon-lopetus pelkästään vaihtoehtoinen versio. Molemmissa loppuratkaisuissa Liquidin kuoltua eversti Campbell ottaa yhteyden Snakeen ja kertoo, että todellisuudessa puolustusministeri oli toiminut ilman presidentin myöntämiä valtuuksia, minkä takia Houseman on pidätetty ja pommikoneille on annettu määräys palata takaisin lentotukikohtaan. Snake ja hänen seuralaisensa pakenevat moottorikelkalla jäätyneen meren yli.
Lopputekstien jälkeen pelaaja kuulee keskustelun, jossa Revolver Ocelot keskustelee puhelimen välityksellä salaperäisen yhteistyökumppaninsa kanssa. Ocelot mainitsee, että Darpa-päällikkö tiesi hänen olleen todellisuudessa ulkopuolisen tahon värväämä vakooja Foxhoundissa ja paljastaa tappaneensa tämän kidutuksessa tahallaan. Ocelot päättää puhelun sanoihin, jotka paljastavat keskustelukumppanin olevan Yhdysvaltain presidentti. Meryl-lopussa Ocelot paljastaa myös Liquidin olleen todellisuudessa dominoiva veli, ja että olemassa on vielä kolmas klooniveljes – Solidus Snake, joka on itse presidentti.Pelin tarina jatkuu pelissä Metal Gear Solid 2: Sons of Liberty.
Metal Gear -pelisarjan ohjaajan ja luojan, Hideo Kojiman tuotantoryhmä oli juuri saanut valmiiksi vain Japanissa julkaistun Policenauts -pelin, kun Kojima alkoi kuulla huhuja Playstationista – uudesta pelikonsolista, joka pystyisi käsittelemään suurta polygonimäärää. Kojiman ensimmäinen uusi peli-idea Playstationille oli kolmiulotteinen Metal Gear -peli. Playstation mahdollisti alustana myös useita välianimaatiokohtauksia ja massiivisen ääniraidan. Kojima haki inspiraatiota pelin useisiin kohtauksiin ja hahmoihin elokuvista: esimerkiksi Revolver Ocelotin hahmon Kojima keksi useissa spagettiwesterneissä esiintyneen Lee Van Cleefin pohjalta.Metal Gear Solidin kehityks aloitettiin vuonna 1995  tavoitteena luoda ”paras Playstation-peli ikinä”. Kehittäjät pyrkivät tarkkuuteen ja realismiin, mutta samalla tekemään pelistä nautittavan ja jännittävän. Kehityksen varhaisessa vaiheessa SWAT-erikoisjoukko avusti kehittäjiä esittelemällä kulkuneuvoja, aseita ja räjähteitä. Kojimasta pelien tekemisessä ei ole tarkoitusta, ellei pelaajaa saada uskomaan pelimaailman olevan aito. Tämän takia peliä tehdessä kiinnitettiin huomiota pieniinkin yksityiskohtiin, kuten yksilöllisesti suunniteltuihin pöytiin.Kojima loi Metal Gear Solidin hahmot itse, mutta konseptitaiteilija Yōji Shinkawa teki niihin muutoksia. 3D-artistit tekivät hahmojen lopulliset versiot Shinkawan piirrosten ja savimallien pohjalta.Huolimatta siitä, että peli oli kolmas Metal Gear -sarjassa (jos epävirallista Snake’s Revengeä ei lasketa), Kojima valitsi nimen Metal Gear Solid, eikä aikaisempiin osiin suoraan viittaavaa Metal Gear 3:a. Pelin jatko-osatkin ovat säilyttäneet Solid-nimen.
Hideo Kojima halusi pelaajan sekä objektien ja ympäristön välille lopullista peliä enemmän vuorovaikutusta, kuten mahdollisuuden raahata ruumiit piiloon. Lisäksi hän halusi ”täyden orkesterin pelaajan vierelle” eli systeemin, joka tekisi muutoksia esimerkiksi soivan kappaleen tempoon sen sijaan, että taustalle vaihtuisi soimaan toinen ennalta nauhoitettu kappale. Vaikka tätä ominaisuutta ei voitu sisällyttää peliin, se löytyi myöhemmin Metal Gear Solid 2: Sons of Libertystä.Pelin musiikista vastasivat Konamin omat muusikot, mukaan lukien säveltäjä Kazuki Muraoka, joka sävelsi myös Metal Geariin. Säveltäjä ja sanoittaja Rika Muranaka teki pelin lopputeksteihin kappaleen ”The Best is Yet to Come”, jonka esitti iiriksi Aoife Ní Fhearraigh." Pelin tunnusmusiikin on säveltänyt Tappi Iwase. Pelin musiikki on eeppistä ja syntetisaattori- ja jousipainotteista. Joissakin pelin kohtauksissa kuullaan myös kuorolaulantaa. Pelin ääniraita Metal Gear Solid Original Game Soundtrack julkaistiin 23. syyskuuta 1998.
Koska Konami pyrki tekemään Metal Gear Solidista Playstation-konsolin ”laadukkaimman pelin”, pelitalo panosti sen ääninäyttelyyn enemmän kuin monet muut samoihin aikoihin julkaistuissa videopeleissä. Hideo Kojima uskoi, että ääninäyttelyn kuului juonen kuljetuksen ohella myös viihdyttää pelaajaa ja auttaa häntä eläytymään pelin kuvitteelliseen maailmaan. Siksi ääninäyttelijöille kirjoitettiin runsaasti juonen kannalta epäolennaista dialogia, joka paljastaa pelaajalle pelin juonen, sivuhahmojen ja tapahtumapaikkojen taustoista.lähde? Peliin on äänitetty pelaajahahmo Snaken ja hänen tukiryhmänsä välistä puhetta useiden tuntien verran, ja näistä pitkistä ja yksityiskohtaisista keskusteluista on tullut yksi Metal Gear -sarjan tunnuspiirteistä. Metal Gear Solidin puhutun dialogin määrä oli paljon suurempi kuin aikaisemmissa videopeleissä, ja peli popularisoi ääninäyttelyn videopelien juonen kuljetuksessa. Eräät länsimaiset peliarvostelijat kuitenkin kritisoivat peliä sen liian pitkistä keskusteluista, koska heidän mielestään jopa kymmenien minuuttien pituinen dialogi etäännyttää pelaajan pelin kulusta.lähde?Pelin japaninkielistä versiota varten Konami palkkasi joukon Japanissa suosittujen animaatiosarjojen ääninäyttelijöinä ansioituneita henkilöitä, joista kuuluisimmat lienevät Solid ja Liquid Snaken ääninäyttelijät Akio Ōtsuka ja Banjō Ginga. Pelin englanninkielisessä versiossa pelihahmojen henkilöllisyys huomioitiin, joten esimerkiksi ukrainalaisen Natasha Romanenkon ääninäyttelijä Renee Raudman puhuu voimakkaalla slaavilaisella aksentilla ja Isossa-Britanniassa varttuneen Liquid Snaken ääninäyttelijä Cam Clarke vankalla brittiläisellä korostuksella. Myöhemmin julkaistussa remakessa, Metal Gear Solid: The Twin Snakesissä, pelin puheet äänitettiin uudelleen niin, että hahmot puhuivat amerikanenglantilaisella korostuksella, mitä monet kritisoivat. Englanninkielisessä versiossa kaikki ääninäyttelijät, poikkeuksena Hayter ja Doug Stone, esiintyivät salanimillä – esimerkiksi Naomi Hunterin ääninäyttelijä Jennifer Halen salanimi on ”Carren Learning”.
Metal Gear Solid julkistettiin virallisesti E3-messuilla 1997 lyhyellä videolla. Ensimmäistä kertaa peli oli pelattavana seuraavan vuoden Tokyo Game Show’ssa, ja samana vuonna peli julkaistiin virallisesti Japanissa laajan mainoskampanjan tuella. Televisio- ja lehtimainokset, kaupoissa esitellyt näytteet ja pelin jaetut demoversiot maksoivat yhteensä 8 miljoonaa Yhdysvaltain dollaria.Pelin englanninkieliseen versioon tehtiin käännöstyön aikana pieniä lisäyksiä, kuten säädettävä vaikeusaste, vaihtoehtoisia pukuja pelihahmoille ja ”demoteatteri”, jonka kautta voi katsoa kaikki pelin välianimaatiot ja radiokeskustelut. Pelin eurooppalaiseen versioon lisättiin vielä entistä vaikeampi extreme-vaikeusaste. Tapa on jäänyt myös sarjan seuraaviin osiin, jolloin peleissä on ollut mukana vaikein European extreme -vaikeustaso.
Japanissa 25. kesäkuuta 1999 julkaistuun  Metal Gear Solid: Integraliin oli lisätty uusia asuja, uusi entisiä helpompi vaikeustaso ja kolme pelimuotoa, joista yksi käytti Sonyn Pocketstationia. Pelistä julkaistiin Windows-versio PC:lle Pohjois-Amerikassa ja Euroopassa loppuvuonna 2000 ilman Pocketstation-tukea. Pelissä on myös kolmas levy, jolla on 300 lyhyttä VR-harjoitustehtävää. Tehtävät testaavat pelaajan hiipimis- ja taistelutaitoja mutta sisältävät myös epätavallisempia harjoituksia, kuten murhamysteerejä. Kyborgininjakin oli pelattavissa joissakin tehtävissä. Lisälevyllä oli myös pelitrailereita sekä konseptitaidetta tulevasta Metal Gear Solid 2: Sons of Libertystä.
Euroopassa ja Pohjois-Amerikassa lisätehtävälevy julkaistiin erillisenä, Amerikassa nimellä VR Missions (julkaisu 23. syyskuuta 1999) ja Euroopassa nimellä Special Missions (julkaisu 29. elokuuta 1999).
Pääartikkeli: Metal Gear Solid: The Twin SnakesVuonna 2004 Silicon Knights teki Hideo Kojiman valvomana Metal Gear Solidista remaken, jonka nimeksi annettiin Metal Gear Solid: The Twin Snakes. Peli julkaistiin vain Nintendo GameCubelle. Twin Snakesin tarina on sama kuin alkuperäisessä Metal Gear Solidissakin, mutta pelimoottori ja -mekaniikka uudistettiin Metal Gear Solid 2: Sons of Libertyyn pohjautuvaksi. Tämä mahdollisti muun muassa ensimmäisen persoonan kuvakulmasta ampumisen, kaiteilla roikkumisen ja monia muita liikkeitä, joihin ei alkuperäisessä pelissä pystynyt.
Vuoden 2004 syyskuussa IDW Publishing alkoi julkaista Metal Gear Solid -sarjakuvia, jotka käsikirjoitti Kris Oprisko ja piirsi Ashley Wood. Sarjakuvan 12 osaa kattavat koko Metal Gear Solid -pelin tarinan. Sarjakuva jäljittelee Yōji Shinkawan karheaa tyyliä harmaalla ja rosoisella paletilla, ja taustoina toimivat luonnosmaiset piirrokset.
Vuoden 2006 julkaistiin PlayStation Portablelle digitaalinen sarjakuva Metal Gear Solid: Digital Graphic Novel, joka perustuu Opreskon ja Woodin sarjakuviin. Mukaan on kuitenkin lisätty liikkuvaa kuvaa ja äänitehosteita. Sivuja selatessa niistä voi etsiä lisämateriaalia, jota voi vaihtaa muiden kanssa Wi-Fin kautta. Digital Graphic Novel julkaistiin Pohjois-Amerikassa, Japanissa ja Euroopassa vuoden 2006 aikana, ja IGN myönsi sille palkinnon parhaasta äänenkäytöstä PSP:llä. Digital Graphic Novelin uudelleen ääninäytelty versio lisättiin myös Metal Gear Solid 2: Bande Dessinée -sarjakuvan japanilaiseen DVD-julkaisuun.
Metal Gear Solid oli kaupallinen menestys, jota myytiin kuusi miljoonaa kappaletta maailmanlaajuisesti. Peli sai yleisesti hyvää palautetta medialta. Pelisivusto IGN palkitsi pelin arvosanalla 9,8/10, ja GamePro-sivusto antoi sille pisteet 5/5. IGN:n toimittajat pitivät Metal Gear Solidia parhaana PlayStation-pelinä koskaan ja antoivat sille lisäksi ”paras loppu”- ja ”paras vihollinen” -palkinnot. Gamespotin mukaan peli oli vallankumouksellinen, mutta lyhyt ja liian helppo. Sivusto antoi pelille arvosanan 8,5.Pelin musiikkia kehuttiin taidokkaaksi ja hyvin tehdyksi. Sen sanottiin sopivan pelin uhkaavaan tunnelmaan erinomaisesti. Myös pelin ääniefektejä ja ääninäyttelyä arvostettiin.Metal Gear Solid on esiintynyt useilla ”paras peli koskaan” -listoilla. Syyskuussa 2004 PSM-lehti valitsi sen parhaaksi Playstation-peliksi. Vuonna 2005 IGN sijoitti pelin 19. parhaaksi peliksi koskaan ”Top 100 Games” -listallaan, kun taas IGN:n käyttäjät äänestivät sen yhdeksännelle sijalle. Game FAQsin jäsenet äänestivät Metal Gear Solidin kahdeksanneksi parhaaksi peliksi ja Famitsūn lukijat sen sijalle 50 lehden sata parasta peliä -listauksessa.

Metallisidos on metalliatomien välillä vallitseva kemiallinen sidos. Sen voidaan ajatella yksinkertaistetusti koostuvan metallikationeista, joiden ympärillä ja välissä on vapaasti liikkuvaa "elektronikaasua", jonka liike siirtää sähköä, lämpöä ja valoa nopeasti läpi metallikiteen.
Molekyyliorbitaalien lukumäärä on aina sama, kuin niiden atomiorbitaalien lukumäärä, joista ne ovat muodostuneet. 
Eli kun kaksi litiumatomia (1s22s1) liittyvät toisiinsa muodostaen Li2-molekyylin, muodostuu kaksi molekyyliorbitaalia, jotka ovat sitova σ2s (lausutaan: "sigma kaksi-s") ja hajottava σ*2s ("hajottava sigma kaksi-s"). Näistä σ2s-orbitaalilla on pienempi energia; σ2s-orbitaali on näin ollen miehitetty kahdella elektronilla ja hajottava orbitaali on tyhjä.
Koska jopa aivan pienessä litiumkiteessä on valtava määrä atomeja, näillä on oltava erilaiset energiatasot. Suuri määrä energiatasoja voidaan ajatella kuvaajassa yhtenäiseksi vyöksi. Tätä vyötä nimitetään litiumin valenssivyöksi.
Litiumatomin uloimmalla kuorella on vain yksi elektroni. Näin p-orbitaalit jäävät kokonaan käyttämättä, ja ne muodostavat vähäisen energiansa vuoksi (verrattuna s-orbitaaliin) toisen vyön, joka asettuu osittain 2s-vyön päälle. Tätä vyötä kutsutaan johtavuusvyöksi, koska elektronit voivat liikkua siinä vapaasti energiatilalta toiselle ja näin johtaa sähköä. Elektronit siirtyvät huoneenlämpötilassakin helposti valenssivyöltä johtavuusvyölle.
Jos ajatellaan litiumatomeja olevan N kappaletta, niissä on yhteensä 4N kappaletta orbitaaleja (joille mahtuu korkeintaan 8N elektronia). Ne sisältävät N elektronia, eli yhdistetystä vyöstä on vain kahdeksasosa täynnä. Vöiden päällekkäisyyden vuoksi myös seuraava alkuaine, beryllium, johtaa sähköä.
Metallinkiilto johtuu valenssielektronien virittymisistä korkeammille energiatasoille ja takaisinputoamisesta. Prosessi emittoi valokvantin.
Vapaat elektronit pitävät ytimiä kasassa, joten ytimen siirtyminen paikasta toiseen ei riko metallin rakennetta niin kuin ioniyhdisteissä. Tämä selittää metallien muovautumisen ja taottavuuden.
Eri metallien erilainen kovuus selittyy johtavuusvyön elektronien määrällä suhteessa metalliatomien määrään.
Metallisidos selittää myös eristeiden (sähköä johtamattomat aineet) ja puolijohteiden (osittain sähköä johtavat aineet) ominaisuudet seuraavasti:
Eristeillä laaja energia-aukko erottaa valenssivyön seuraavasta johtavuusvyöstä. Tämän aukon ylittäminen vaatisi niin paljon energiaa, ettei käytännössä sähkön johtumista tapahdu ollenkaan.
Puolijohteilla on myös energia-aukko erottamassa valenssivyötä ja johtavuusvyötä, mutta tämä aukko on niin kapea, että elektronit siirtyvät helposti sen yli korkeissa lämpötiloissa. Tämän vuoksi seostamattomien puolijohteiden sähkönjohtokyky kasvaa lämpötilaa kasvatettaessa.
Mortimer, Charles E.: Kemia. Suom. Marjatta Hakkarainen 1997, ISBN 952-13-0044-2 (tekstiä lainattu hieman opetustarkoitukseen)

Metatutkimus eli kokoomatutkimus tarkoittaa aiempien tutkimusten pohjalta tehtyä synteesiä. Yksinkertaisimmillaan se vain tuottaa painotetun keskiarvon aiemmista tutkimuksista. Näin tulos perustuu aiempien tutkimusten datan yhdisteeseen ja on siten periaatteessa luotettavampi kuin mikään niistä yksinään.
Metatutkimusta varten kootaan aiheesta tehtyjä tutkimuksia koskevia aiempia artikkeleita. Metatutkimuksen keskeinen ongelma on olennaisten artikkelien ja luotettavan tiedon löytäminen. Tutkimuksen aloittamisen ensimmäinen vaihe on tutkimusongelman määrittäminen ja jäsentäminen. Sen jälkeen etsitään ja kootaan artikkelit. Eri näkemysten mukaan valintakriteerit on tehtävä joko ennen artikkelien kokoamista tai kriteerit muotoutuvat kokoamisen aikana, niin että materiaalia kootaan mahdollisimman paljon. Ne luetaan ja niistä karsitaan pois epäolennaiset. Valinta voidaan tehdä myös otannalla. Valintakriteerien määrittämiseksi voidaan määritellä avainkäsitteet, ja artikkelien haku tehdään hakuohjelmilla. Kolmas vaihe on artikkelien analysointi.Meta-analyysin tarkoituksena on, että teksteillä saadaan aiheeseen eri näkökulmia ja että koottuna yhteen ne edustavat samaa aluetta.Meta-analyysi on tyypillinen kirjallisuuskatsaus, mutta systemaattisen kirjallisuuskatsauksen voi tehdä myös ilman tilastollisia menetelmiä.

Michael Herck (s. 4. elokuuta 1988 Bukarest, Romania) on belgialais-romanialainen entinen kilpa-autoilija. Hän kilpaili romanialaisella lisenssillä. Hän ajoi GP2-sarjassa vuosina 2008-2011.
Herck kilpaili ensimmäisen kerran GP2:ssa kaudella 2008 DPR -tallissa. Hänen isänsä Andre osti tiimin vuonna 2009. Herck kilpaili myös Formula Renault -sarjassa vuonna 2004 ja Formula 3 -sarjassa 2005 voittaen sarjojen mestaruudet.
Kaudella 2010 Herck saavutti GP2-uransa ensimmäiset pisteet ajamalla kuudenneksi Turkin kilpailussa. Valencian sprinttikilpailussa Herck lähti paalupaikalta ajaen kolmanneksi pitäen täpärästi Pastor Maldonadon takanaan. Belgian kilpailussa Herck ajoi paalupaikalle, mutta rangaistus pudotti hänet neljänteen lähtöruutuun. Hän saavutti 12 pistettä kauden aikana. Kaudella 2011 Herck kilpaili Coloni tallissa. Hän saavutti 1 pisteen kauden aikana. Kauden päätteeksi Herck vetäytyi kilpailu toiminnastaan.
Michael Jeffrey Jordan (s. 17. helmikuuta 1963 New York, New York) on aktiiviuransa päättänyt yhdysvaltalainen koripalloilija ja Charlotte Hornets -joukkueen pääomistaja. Hänet on äänestetty lukuisissa äänestyksissä kaikkien aikojen parhaaksi koripalloilijaksi.Ammattilaisuransa aikana Jordan voitti useita palkintoja. Hän voitti NBA:n mestaruuden kuusi kertaa, ja hänet valittiin joka kerralla myös liigan finaalien arvokkaimmaksi pelaajaksi. Lisäksi hänet valittiin vuoden tulokkaaksi ja viisi kertaa NBA:n arvokkaimmaksi pelaajaksi. NBA:n pistekuninkuuden Jordan voitti kymmenen kertaa ja sivusi näin Wilt Chamberlainin ennätystä, mutta ainoastaan Jordan on voittanut pistekuninkuuden seitsemän kertaa peräkkäin. Lisäksi Jordanin uran ottelukohtainen pistekeskiarvo on liigan korkein sekä runkosarjassa että pudotuspeleissä.Jordan edusti suurimman osan urastaan Chicago Bullsia, jonka hän johdatti kuuteen mestaruuteen. Myöhemmin Jordan edusti myös kahden kauden ajan Washington Wizardsia ja toimi seuran toimitusjohtajana. Yhdysvaltain maajoukkueessa hän voitti kaksi olympiakultaa. Jälkimmäinen niistä tuli Barcelonan olympialaisista, joissa Jordan oli mukana Yhdysvaltain Dream Teamiksi kutsutussa joukkueessa.Pelipaikaltaan Jordan oli heittävä takamies. Parhaimmillaan hän oli pistemiehenä, mutta hän oli myös hyvä puolustaja, ja hänet valittiin kertaalleen vuoden puolustuspelaajaksi. Erityisen vahva hän oli tärkeissä otteluissa ja niiden ratkaisuhetkillä.
Jordanilla on ollut tärkeä rooli koripallon ja NBA:n maailmanlaajuisen suosion kasvussa. Hän on kaikkien aikojen tunnetuimpia ja parhaiten markkinoituja urheilijoita, ja hän on muun muassa esiintynyt Space Jam -elokuvassa ja mainostanut Niken Air Jordan -kenkiä. ESPN valitsi Jordanin 1900-luvun parhaaksi pohjoisamerikkalaiseksi urheilijaksi. AP:n vastaavassa listauksessa hän sijoittui toiseksi.
Michael Jordan syntyi Brooklynissä, mutta hänen perheensä muutti pian Wilmingtoniin Pohjois-Carolinaan. Hän kiinnostui jo nuorena koripallosta ja heitteli aluksi palloa roskakoriin. Myöhemmin perheen isä rakensi pojilleen korit takapihalle. Michael harrasti muitakin lajeja, kuten baseballia ja amerikkalaista jalkapalloa. Koska Michael hävisi isoveljelleen koripallon pihapeleissä, hän päätti kehittyä paremmaksi koripalloilijaksi. Samalla hän kiintyi lajiin yhä enemmän. Michael oli jo nuorena hyvin kilpailuhenkinen ja halusi ennen kaikkea voittaa veljensä.Yhdeksännellä luokalla Michael oli kasvanut noin 173-senttiseksi ja onnistui ensimmäistä kertaa donkkauksessa. Hän harrasti edelleen koripallon lisäksi yleisurheilua ja amerikkalaista jalkapalloa. Lukion toisena vuotena hän yritti päästä koulun koripallojoukkueeseen mutta ei mahtunut kokoonpanoon. Joukkueesta putoaminen suututti häntä, ja hän halusi kehittyä entisestään, vaikka toisaalta harkitsi myös koko lajin lopettamista. Toisen ja kolmannen lukuvuoden aikana Michael harjoitteli paljon ja kasvoi lisää pituutta. Hän pelasi koulun kakkosjoukkueessa, jossa hän toisena lukiovuotenaan johti joukkueen pistetilastoa. Kolmantena vuonna hän pääsi koulun edustusjoukkueeseen. Kovan harjoittelun ansiosta Michael pääsi arvostetulle kutsuleirille, jossa pelasivat maan parhaat lukiokoripalloilijat. Ennen leiriä yksikään valmentaja ei tuntenut häntä, mutta leirillä hän nousi parhaimpien pelaajien joukkoon. Jordan sai yhteydenottoja monilta yliopistovalmentajilta, jotka houkuttelivat häntä joukkueeseensa. Hän harkitsi aluksi siirtymistä Pohjois-Carolinan osavaltionyliopistoon mutta aloitti opiskelun kuitenkin Pohjois-Carolinan yliopistossa. Joukkuetta valmensi Dean Smith, joka korosti valmennuksessaan koripallon perusteita ja joukkuepeliä.
Jordan teki yliopistossa heti suuren vaikutuksen, ja hän oli koulun historian neljäs opiskelija, joka pääsi ensimmäisessä ottelussa aloituskentälliseen jo ensimmäisenä opiskeluvuotenaan. Smith otti Jordanin aloituskokoonpanoon tämän hyvän puolustustyöskentelyn vuoksi. Ensimmäisellä yliopistokaudellaan Jordan teki 13,5 pistettä ottelua kohden, ja joukkue voitti ACC-konferenssin. Pohjois-Carolina eteni myös NCAA:han ja pääsi loppuotteluun Georgetownin yliopistoa vastaan. Vasta viime sekunneilla ratkennut finaali pelattiin yli 60 000 katsojan edessä. Pohjois-Carolinan viimeinen hyökkäys pelattiin Jordanille, joka heitti hyppyheiton sisään ja ratkaisi ottelun joukkueensa hyväksi.Toisena opiskeluvuotenaan Jordan harjoitteli kehittyäkseen varmemmaksi pelaajaksi, minkä lisäksi hän paransi erityisesti puolustuspeliään. Kauden päätteeksi Sporting News valitsi hänet vuoden yliopistopelaajaksi. NCAA-turnauksessa Jordanin joukkue eteni melkein neljän parhaan joukkoon, sillä se putosi vasta itäisen alueen loppuottelussa Georgian yliopistoa vastaan. Jordan oli pettynyt tappioon ja harjoitteli seuraavan yön koulunsa salissa. Kaudella 1983–1984 Pohjois-Carolina oli sijoitettu useilla listoilla parhaaksi joukkueeksi, ja koulu aloittikin kauden voittamalla 21 ottelua peräkkäin. Joukkue eteni NCAA-turnauksessa toiselle kierrokselle, mutta putosi jatkosta hävittyään Bob Knightin valmentamalle Indianan yliopistolle 72–68. Jordan oli konferenssin paras pistemies ja voitti lukuisia pelaajapalkintoja.Dean Smith oli pitänyt alusta alkaen hyvänä ajatuksena, että Jordan siirtyisi NBA:han ennen viimeistä opiskeluvuottaan. Hänen mielestään Jordanin pelityyli oli kuin luotu NBA:ta varten. Smith neuvoi häntä ilmoittautumaan vuoden 1984 NBA:n varaustilaisuuteen, mikä ei miellyttänyt yliopistojoukkueen kannattajia. Jordan osallistui kuitenkin tilaisuuteen, ja Chicago Bulls varasi hänet kolmantena pelaajana Hakeem Olajuwonin ja Sam Bowien jälkeen.
Jordan halusi tehdä Chicagossa heti vaikutuksen, joten hän harjoitteli mahdollisimman kovaa ja yritti voittaa kaikki kamppailut harjoituksissa. Ensimmäisellä kaudellaan hän onnistuikin hankkimaan liigalle heti lisää huomiota. Jo harjoitusotteluissa yleisö ihaili Jordanin peliä ja tuli katsomaan varta vasten häntä. Myös Chicagon katsojamäärät nousivat. Jordan esiintyi kauden alkupuolella myös Sports Illustrated -lehden kannessa, joka oli otsikoitu ”A Star Is Born” ('Tähti on syttynyt'). Kaudella 1984–1985 Jordan teki Niken kanssa sopimuksen, joka tuotti hänelle ensimmäisen vuoden aikana 130 miljoonaa dollaria. Hän käytti otteluissaan Niken kenkiä, mutta koska niiden väri oli NBA:n sääntöjen vastainen, hän sai jokaisesta pelistä sakot. Mainonta oli silti kannattavaa, joten Nike maksoi kaikki sakot. Jordan valittiin vuoden 1985 tähdistöotteluun, mutta monia muita pelaajia hänen saamansa mediahuomio harmitti. Muun muassa Dominique Wilkins ja Isiah Thomas päättivät olla syöttämättä tähdistöottelussa Jordanille, joka tekikin ottelussa vain seitsemän pistettä. Tähdistöviikonlopun jälkeen Chicago kohtasi Thomasin Detroit Pistonsin, ja Jordan teki ottelussa 49 pistettä. Lisäksi hän torjui Thomasin viime sekunnin heiton, joka olisi tasoittanut ottelun. Ottelupari oli seuraavat vuodet NBA:n kiihkeimpiä. Chicago oli voittanut runkosarjan päätteeksi 38 ottelua ja hävinnyt 44, mutta joukkue pääsi kuitenkin pudotuspeleihin. Ensimmäisellä kierroksella Chicago kohtasi Milwaukeen, jolle se hävisi voitoin 3–1. Kauden päätteeksi Jordan valittiin vuoden tulokkaaksi.Kesällä 1985 Chicago Bulls myytiin Jerry Reinsdorfille, joka omisti jo MLB-seura Chicago White Soxin. Kaupan jälkeen seurassa tehtiin henkilövaihdoksia: muun muassa valmentajaksi hankittiin Stan Albeck. Seura aloitti kauden 1985–1986 hyvin ja voitti kaksi ensimmäistä otteluaan. Kolmannessa ottelussa, joka pelattiin Golden Statea vastaan, Jordanin vasemmasta jalasta murtui luu. Koska murtuma ei parantunut, hän halusi jalkaansa kipsin sijasta lastan ja jatkoi harjoittelua lääkärien kielloista huolimatta. Neljä viikkoa myöhemmin jalka oli täysin kunnossa. Jordan joutui silti olemaan sivussa 64 ottelusta, eikä hän päässyt tähdistöotteluun, johon hänet oli valittu. Hän pääsi pelaamaan vasta maaliskuussa 1986. Chicago eteni pudotuspeleihin, joissa se kohtasi Larry Birdin johtaman Bostonin. Bostonilla oli vaikeuksia vartioida Jordania, joka teki ensimmäisessä ottelussa 49 ja toisessa peräti 63 pistettä. Boston meni silti jatkoon suoraan voitoin 3–0.Kaudella 1986–1987 Chicago oli Jordanin mielestä fyysisesti edelliskausia heikompi. Hän yritti siksi tehdä entistä enemmän pisteitä, ja 20 ensimmäisen ottelun jälkeen hän oli ylittänyt 40 pisteen rajan 14 kertaa. Jordan ylitti tuon pisterajan kauden aikana yhdeksän kertaa peräkkäin, mikä oli liigan historian kolmanneksi suurin määrä. Maaliskuussa 1987 hän rikkoi vielä runkosarjan piste-ennätyksensä tehtyään 61 pistettä Detroitia vastaan. Kuukautta myöhemmin Jordan teki jälleen 61 pistettä yhdessä ottelussa, tällä kertaa Atlantaa vastaan. Runkosarjan päätteeksi Jordan oli liigan paras pisteiden tekijä: hän oli tehnyt keskimäärin 37,1 pistettä ottelua kohti. Lisäksi hän rikkoi lukuisia Chicagon joukkue-ennätyksiä. Joukkue eteni pudotuspeleihin ja kohtasi Bostonin, kuten edellisenäkin vuonna, ja hävisi jälleen kaikki kolme otteluaan.
Vuoden 1987 varaustilaisuudessa Chicago varasi Horace Grantin, ja lisäksi seura hankki Scottie Pippenin pelioikeudet Seattlelta. Joukkueella oli ollut puutetta sopivista pelaajista. Jordan oli edelleen Chicagon paras korintekijä, mutta sai tärkeää apua Grantiltä ja Pippeniltä. Kaudella 1987–1988 joukkue voitti runkosarjassa eniten otteluja neljääntoista vuoteen ja Jordan voitti sarjan korikuninkuuden 35,0 pisteen ottelukeskiarvolla. Lisäksi hänet valittiin ensimmäistä kertaa sarjan arvokkaimmaksi pelaajaksi ja vuoden puolustuspelaajaksi. Pudotuspeleissä Chicago voitti ensimmäisellä kierroksella Clevelandin voitoin 3–2. Toisella kierroksella joukkue kohtasi Detroitin, jonka valmentaja Chuck Daly asetti Jordanin erityispuolustukseen. ”Jordan Rules” -nimellä tunnetussa taktiikassa kolme pelaajaa asetettiin puolustamaan Jordania vastaan. Taktiikka toimi, sillä Jordan ei pystynyt tekemään yhtä paljon pisteitä kuin aikaisemmin, ja Detroit eteni jatkoon voitoin 4–1.Seuraava kausi jatkui edellisen tapaan: Jordan voitti sarjan pistekuninkuuden, ja hänet valittiin sarjan arvokkaimmaksi pelaajaksi. Tammikuussa 1989 hän teki 10 000. pisteensä. Chicago ei voittanut runkosarjassa yhtä paljon otteluita kuin edelliskaudella, ja joukkue kohtasi pudotuspelien ensimmäisellä kierroksella Clevelandin, joka oli otteluparin ennakkosuosikki. Chicago johti ottelusarjaa jo voitoin 2–1, mutta ei onnistunut voittamaan neljättä ottelua, jossa Jordan heitti viime sekunneilla vapaaheiton ohi. Clevelandissa pelattu ratkaiseva viides ottelu oli tasainen ja ratkesi vasta viimeisillä sekunneilla. Kolme sekuntia ennen pelin loppua Jordan sai sivurajalta pallon ja heitti hyppyheiton sisään, jolloin Chicago voitti ottelun luvuin 101–100. Myöhemmin heitto tunnettiin nimellä The Shot ja muun muassa Time-lehti on kuvaillut sitä yhdeksi lajin dramaattisimmista ratkaisuheitoista. Seuraavalla kierroksella Chicago voitti New Yorkin voitoin 4–2 ja eteni ensimmäisen kerran konferenssin loppuotteluihin. Niissä Chicago kohtasi Detroitin mutta hävisi voitoin 4–2. Kauden jälkeen valmentaja Doug Collins erotettiin, ja hänen tilalleen tuli valmentajana kokematon Phil Jackson.Jackson käytti valmennuksessaan zen-filosofiaa ja opetti pelaajia pysymään rauhallisena. Hän toi joukkueen hyökkäykseen myös niin sanotun kolmiopelin, pelitavan, jossa jokainen kentällä oleva pelaaja oli potentiaalinen korintekijä. Kolmiopeli helpotti myös Jordanin peliä, sillä vastustaja ei pystynyt puolustamaan häntä useamman pelaajan voimin. Kauden 1989–1990 parhaan ottelunsa Jordan pelasi maaliskuussa 1990 Clevelandia vastaan. Hän teki 69 pistettä, mikä oli hänen uusi ennätyksensä. Pistemäärä oli myös liigan historian yhdeksänneksi korkein. Runkosarjan päätteeksi Chicago oli voittanut 55 ottelua, toiseksi eniten seuran historian aikana. Jordan oli jälleen sarjan paras korintekijä ja voitti myös riistotilaston. Pudotuspeleissä Chicago voitti Milwaukeen voitoin 3–1 ja Philadelphian 4–1. Konferenssin loppuotteluissa joukkue kohtasi hallitsevan NBA-mestarin, Detroitin. Tällä kertaa Chicago pystyi haastamaan Detroitin paremmin kuin aikaisemmin, sillä Detroit voitti ottelusarjan vasta ratkaisevassa seitsemännessä ottelussa. Myöhemmin Detroit voitti myös NBA-mestaruuden.
Chicagon joukkueen runko pysyi muuttumattomana myös kaudella 1990–1991. Joukkue hävisi kauden kolme ensimmäistä ottelua, mutta runkosarjan päätyttyä se oli voittanut 61 ottelua, mikä oli enemmän kuin koskaan seuran historiassa. Voittomäärä oli koko liigan toiseksi paras. Jordan oli jälleen sarjan paras pistemies, ja lisäksi hänet valittiin toista kertaa perättäin sarjan arvokkaimmaksi pelaajaksi. Pudotuspeleissä Chicago voitti ensiksi New Yorkin voitoin 3–0 ja Philadelphian 4–1,  ja konferenssifinaaleissa se kohtasi kaksi edellistä mestaruutta voittaneen Detroitin. Chicago voitti Detroitin ja eteni NBA:n finaaleihin suoraan voitoin 4–0. Finaaleissa Chicago sai vastaansa Los Angeles Lakersin, jossa pelasi Magic Johnson. Otteluparissa seurattiin erityisesti Jordanin ja Johnsonin välistä peliä. Finaalit päättyivät Chicagon 4–1-voittoon, ja Jordan teki lähes kaksi kertaa enemmän pisteitä kuin Johnson. Lisäksi hänet valittiin finaalien arvokkaimmaksi pelaajaksi. Voitto oli Chicagon historian ensimmäinen. Jordan juhli mestaruutta isänsä kanssa ja itki avoimesti ottelun jälkeen.Kauden 1991–1992 puolivälissä Chicago oli voittanut 37 ottelua ja hävinnyt vain viisi. Runkosarjan päätyttyä joukkue oli voittanut 67 ottelua, mikä oli kaksi vähemmän kuin liigan ennätys. Jordan teki runkosarjassa 30,1 pistettä ottelua kohti ja voitti jälleen sarjan pistetilaston. Lisäksi hänet valittiin edellisen kauden tapaan sarjan arvokkaimmaksi pelaajaksi. Pudotuspeleissä Chicago voitti aluksi Miamin voitoin 3–0. Tilastojen valossa Jordanin pudotuspeliotteluista paras oli kolmas Miami-ottelu, jossa hän teki 56 pistettä. Toisella kierroksella joukkue voitti New Yorkin voitoin 4–3, ja konferenssifinaaleissa se voitti Clevelandin ja eteni NBA-finaaleihin. Toinen loppuotteluihin edennyt joukkue oli Portland, jonka seuratuin pelaaja oli Clyde Drexler. Otteluparissa seurattiinkin erityisesti Drexlerin ja Jordanin välistä kamppailua. Viiden ottelun jälkeen Chicago johti voitoin 3–2, ja kuudes ottelu näytti päättyvän Portlandin voittoon, sillä Portland johti ennen viimeistä erää viidellätoista pisteellä. Jordan ja Pippen tekivät kuitenkin yhdessä Chicagon viimeiset 19 pistettä, ja joukkue voitti lopulta ottelun. Mestaruus oli Jordanin toinen, ja hänet valittiin edelliskauden tapaan finaalien arvokkaimmaksi pelaajaksi. Myöhemmin NBA valitsi Chicagon tämän kauden joukkueen liigan historian kymmenen parhaimman joukkueen luetteloon.Chicago asetti tavoitteekseen voittaa kolmannen perättäisen mestaruuden kaudella 1992–1993. Liigan historian aikana tähän oli pystynyt vain Boston Celtics. Joukkueen pelaajista Jordan ja Pippen olivat olleet mukana Dream Teamissa olympialaisissa, eivätkä he olleet ehtineet palautua. Valmentaja Jackson antoi siksi kaksikolle luvan harjoitella vain kerran päivässä, mikä aiheutti eripuraa heidän ja muiden pelaajien välillä. Chicago pelasi silti hyvän kauden ja voitti 57 ottelua. Jordan voitti totutusti sarjan pistetilaston 32,6 pisteen ottelukeskiarvolla, ja lisäksi hän oli sarjan riistotilaston ensimmäinen 2,8 riiston keskiarvolla. Joukkue aloitti pudotuspelit tappioitta, sillä se voitti aluksi Atlantan voitoin 3–0 ja Clevelandin 4–0. Kolmannella kierroksella Chicago kohtasi New Yorkin, joka oli tunnettu puolustusjoukkue ja jonka tähtipelaaja oli Patrick Ewing. Kahden pelatun ottelun jälkeen New York johtikin otteluparia 2–0. Chicago voitti kuitenkin seuraavat neljä ottelua ja eteni loppuotteluihin. Toinen finaaleihin selviytynyt joukkue oli Phoenix, jossa pelasi sarjan arvokkaimmaksi pelaajaksi valittu Charles Barkley. Viiden ottelun jälkeen Chicago johti paria voitoin 3–2. Kuudes ottelu ratkaistiin loppusekunneilla: Chicago halusi pelata ratkaisupallon Jordanille, mutta häntä puolusti kaksi vastustajaa. Ottelun ratkaisijaksi nousi John Paxson, joka heitti viime sekunneilla kolmen pisteen heiton sisään. Kun Horace Grant torjui Phoenixin heiton vielä loppusekunneilla, voitti Chicago ottelun luvuin 99–98 ja samalla NBA-mestaruuden. Jordan teki loppuottelusarjassa 41,0 pistettä ottelua kohden, minkä ansiosta hänet valittiin jälleen finaalien arvokkaimmaksi pelaajaksi.
Jordan oli harkinnut NBA-uransa lopettamista jo Barcelonan olympialaisten aikaan mutta oli kuitenkin jatkanut pelaamista, koska halusi voittaa kolmannen perättäisen mestaruuden. Vuoden 1993 NBA-finaalien aikana Jordan teki lopetuspäätöksen. Elokuussa 1993 hänen isänsä surmattiin, ja samalla julkisuuteen oli tullut tietoja hänen uhkapelaamisestaan. Lopulta lokakuussa 1993 Jordan ilmoitti lopettavansa NBA-koripallon.Jordanin ja hänen isänsä lempipuheenaihe oli ollut baseball, ja Jordan oli harkinnut baseballin ammattimaista pelaamista vielä vuonna 1991. Isänsä mielestä hän oli jo tehnyt kaiken mahdollisen koripallossa ja voisi siksi kokeilla myös baseballia. Jordan keskusteli asiasta Chicago Bullsin ja Chicago White Soxin omistaneen Jerry Reinsdorfin kanssa. Hän harjoitteli ensin yksityisesti, mutta tieto levisi pian julkisuuteen. Tammikuussa 1994 hän ilmoitti pyrkivänsä White Soxin kokoonpanoon.Baseball-ura ei alkanut kuitenkaan hyvin, ja Jordan lähetettiin White Soxin farmijoukkueeseen Birmingham Baronsiin, joka pelasi toiseksi korkeimmalla alasarjatasolla. Jordan otettiin joukkueessa hyvin vastaan, ja hän kuvailikin sen olleen elämänsä ”parhaita aikoja”. Hänen mukanaolonsa lisäsi merkittävästi koko sarjan katsojamääriä. Syyskuussa 1994 Jordan pelasi Pippenin järjestämässä hyväntekeväisuusottelussa Chicagossa. Ottelu muistetaan siitä, että Jordan suuteli Chicago Stadiumin keskiympyrää ottelun päätyttyä, koska se oli ollut stadionin viimeinen ottelu. Vuonna 1994 alkanut baseball-liigan työsulku oli perunut World Seriesin, eikä sopua saatu aikaan seuraavanakaan vuonna. Tämän takia seurat aikoivat aloittaa harjoituskauden korvaavilla pelaajilla, jolloin myös White Sox pyysi Jordania mukaan. Hän halusi nousta korkeimmalle tasolle kuitenkin omien kykyjensä ansiosta eikä halunnut viedä paikkaa vakituisilta pelaajilta, joiden kanssa hän oli ystävystynyt. Lopulta hän päätti vetäytyä baseballista.
Lopetettuaan baseball-uransa Jordan vieraili Chicago Bullsin harjoituksissa ja harjoittelikin välillä joukkueen kanssa. Hän kieltäytyi ensin kommentoimasta paluutaan medialle, mutta maaliskuussa 1995 hän ilmoitti palaavansa Chicagoon. Hän käytti pelinumeroa 45 aikaisemman numeronsa 23:n asemesta. Paluuottelussaan Indianaa vastaan Jordan teki 19 pistettä, mutta heitti huonosti. Hän luotti kuitenkin siihen, että peli paranisi vielä. Jordanin paluuottelu televisioitiin Yhdysvalloissa koko maassa, ja se oli katsotuin runkosarjaottelu viiteen vuoteen. Hänen otteensa paranivat peli peliltä, ja viidennessä ottelussa hän teki New Yorkia vastaan jo 55 pistettä. Jordan pelasi Chicagon joukkueessa 17 runkosarjan ottelua, joista joukkue hävisi neljä. Chicago eteni pudotuspeleihin, joiden ensimmäisellä kierroksella se voitti Charlotten voitoin 3–1. Toisella kierroksella Chicago kohtasi Orlandon, jossa pelasi muun muassa Shaquille O'Neal. Ottelupari päättyi Orlandon 4–2-voittoon.Joukkuetta vahvistettiin kaudeksi 1995–1996 Dennis Rodmanilla. Hänen lisäkseen joukkueeseen kuuluivat jo muun muassa Scottie Pippen, Ron Harper, Luc Longley, Toni Kukoč ja Steve Kerr. Jordan pelasi kesän aikana lukuisia yksi vastaan yksi -otteluita muita NBA-pelaajia vastaan, ja hän oli kauden alkaessa hyvässä kunnossa ja motivoitunut. Chicago menestyi runkosarjassa parhaiten koko NBA:n historiassa: joukkue voitti 72 ottelua ja hävisi 10. Jordanin kauden pistekeskiarvo oli 30,4. Hän voitti sarjan pistetilaston, ja hänet valittiin neljättä kertaa sarjan arvokkaimmaksi pelaajaksi. Pudotuspeleissä Chicago menestyi edelleen hyvin, sillä se voitti Miamin otteluvoitoin 3–0, New Yorkin 4–1 ja Orlandon 4–0. Loppuotteluissa seura kohtasi Seattlen. Chicagon odotettiin voittavan mestaruuden helposti. Chicago voittikin kolme ensimmäistä ottelua, mutta sitten Seattle voitti kaksi seuraavaa. Kuudes ottelu päättyi Chicagon voittoon ja samalla mestaruuteen. Ottelu pelattiin isänpäivänä, ja sen jälkeen Jordan itki pukuhuoneessa. Hänet valittiin finaalien arvokkaimmaksi pelaajaksi. Pudotuspelit mukaan lukien Chicago voitti 87 ottelua sadasta. Myöhemmin kauden 1995–1996 Chicago Bulls valittiin NBA:n kaikkien aikojen kymmenen parhaan joukkueen luetteloon.
Seuraavan kauden aluksi Chicago voitti kaksitoista ottelua peräkkäin. Ennen tähdistöviikonloppua seura oli voittanut 42 ottelua ja hävinnyt vain kuusi. Jordan oli mukana tähdistöottelussa yhdettätoista kertaa, ja hän teki ottelussa 14 pistettä, otti 11 levypalloa ja antoi 11 syöttöä. Jordanista tuli ensimmäinen tripla-tuplan tähdistöottelussa saavuttanut NBA-pelaaja. Chicago ei pystynyt loppukauden aikana parantamaan edelliskauden voittosuhdetta, vaan se voitti runkosarjassa 69 ottelua ja hävisi 13. Voittomäärä riitti kuitenkin jaetulle toiselle sijalle liigan voittotilastossa. Jordan voitti sarjan pistetilaston 29,6 pisteen ottelukeskiarvolla. Chicago aloitti pudotuspelit tappioitta Washingtonia vastaan, ja seuraavilla kierroksilla se hävisi yhden ottelun Atlantaa ja Miamia vastaan. Loppuotteluissa seura kohtasi Utahin, jossa pelasivat John Stockton ja Karl Malone. Ensimmäinen ottelu päättyi Chicagon kahden pisteen voittoon Jordanin viime sekunnin korin ansiosta. Myös seuraava ottelu päättyi Chicagon voittoon, mutta Utah onnistui voittamaan kaksi seuraavaa ottelua. Ennen viidettä ottelua Jordanilla todettiin olevan joko ruokamyrkytys tai vatsavirus, sillä hän oli laihtunut ja kärsi nestehukasta. Jordan päätti kuitenkin pelata. Pelin alussa Utah oli johdossa, mutta ottelun edetessä Chicago tasoitti eron ja voitti lopulta luvuin 90–88. Jordan teki 38 pistettä. Myös ottelusarjan kuudes ottelu ratkaistiin viimeisillä sekunneilla. Ratkaisevan korin teki Steve Kerr, joka teki kolmen pisteen heiton Jordanin syötöstä. Voiton myötä Jordan voitti jälleen NBA-mestaruuden ja finaalien arvokkaimman pelaajan palkinnon.Kauden 1997–1998 loputtua Jordanin, Pippenin ja valmentaja Jacksonin sopimukset Chicagon kanssa päättyivät, eikä joukkueen tulevaisuudesta ollut varmuutta. Jordan oli aiemmin ilmoittanut, ettei pelaisi kenenkään muun kuin Jacksonin valmentamassa joukkueessa. Joukkue halusi saada kaiken irti kaudesta, joka olisi mahdollisesti Jordanin viimeinen. Jackson allekirjoitti yhden vuoden jatkosopimuksen, vaikka seuran toimitusjohtaja olisi halunnut erottaa hänet. Chicago voitti 62 ottelua ja rikkoi liigan ennätyksen: seura oli voittanut kolmen kauden aikana ennätykselliset 203 runkosarjan ottelua ja hävinnyt vain 43. Jordan oli runkosarjan paras pisteidentekijä ja voitti viidennen kerran sarjan arvokkaimmen pelaajan palkinnon. Samalla hän nousi NBA-historian kolmanneksi eniten pisteitä tehneeksi pelaajaksi ja eniten tripla-tuplia tehneeksi pelaajaksi. Chicago aloitti pudotuspelit 3–0- ja 4–1-voitoilla New Jerseystä ja Charlottesta. Konferenssin finaaleissa Chicago kohtasi Indianan, jossa pelasi muun muassa Reggie Miller. Ottelupari ratkaistiin vasta seitsemännessä ottelussa, jonka Chicago voitti 88–83. NBA-finaaleissa joukkue kohtasi edelliskauden tapaan Utahin, jolla oli kotietu. Utah voitti ensimmäisen ottelun, mutta Chicago kolme seuraavaa. Viiden ottelun jälkeen Chicago johti ottelusarjaa 3–2, ja seuraava ottelu pelattiin Utahissa. Ottelu ratkesi Chicagon hyväksi viimeisillä sekunneilla, kun Utahin John Stockton heitti viimeisen heiton ohi. Ratkaisuottelu oli NBA-historian katsotuin televisio-ottelu. Jordan teki viimeisessä ottelussa 45 pistettä, enemmän kuin muissa kauden pudotuspeleissä. Hänet valittiin kuudetta kertaa finaalien arvokkaimmaksi pelaajaksi.
»NBA, sen kannattajat, pelaajat ja valmentajat sekä koko Amerikka menettävät merkittävimmän vaikuttajan, joka urheilulla on koskaan ollut.» (Pat Riley Jordanin lopettamisesta vuonna 1999.)
Pian vuoden 1998 finaalien jälkeen Jordan ilmoitti seuraomistaja Reinsdorfille harkitsevansa vakavasti koripalloilun lopettamista. Hän oli henkisesti uupunut ja tunsi saavuttaneensa koripallossa kaiken mahdollisen. Lisäksi päävalmentaja Jacksonin tilalle tuli Tim Floyd. Kauden 1998–1999 työsulun takia Jordanin lopettamispäätöstä jouduttiin odottamaan tammikuuhun 1999 asti, koska hän halusi auttaa työsulussa liigan muita pelaajia. Tammikuussa Jordan piti lehdistötilaisuuden, jossa hän ilmoitti vetäytyvänsä NBA-koripallosta.Tammikuussa 2000 Jordan aloitti työt Washington Wizardsin koripallotoimintojen johtoportaassa, ja lisäksi hänelle myytiin osa seurasta. Tätä ennen hän oli yrittänyt ostaa osan Charlotte Hornetsista, mutta kauppa ei toteutunut. Jordanin toivottiin vaikuttavan Wizardin menestykseen, sillä seura oli tammikuuhun mennessä hävinnyt otteluita yli kaksi kertaa enemmän kuin voittanut. Jordan erottikin heti joukkueen valmentajan, ja loppukauden Washingtonia valmensi Darrell Walker. Jordan alkoi koota uutta joukkuetta kesällä 2000, jolloin hän palkkasi valmentajaksi kokemattoman Leonard Hamiltonin. Lisäksi hän hankkiutui eroon ylipalkatuista ja epäsuosituista pelaajista. Kausi 2000–2001 sujui seuralta huonosti, sillä se voitti vain 19 ottelua ja hävisi 63. Hamilton erosi joukkueesta, ja hänen tilalleen palkattiin Doug Collins.
Collinsin palkkaamisen jälkeen Jordan aloitti harjoittelun uudelleen. Hänen paluustaan alettiin huhuta, mutta Jordan väitti vähentävänsä liikakilojaan. Vähitellen harjoitusten intensiteetti kuitenkin kasvoi, ja Jordan alkoi pelata yksi vastaan yksi -otteluita muita NBA-pelaajia vastaan. Kesän aikana Jordan kärsi loukkaantumisista, mutta syyskuussa 2001 hän ilmoitti palaavansa NBA-koripallon pelaajaksi Washingtonin joukkueessa, vaikka oli aiemmin sanonut lopettaneensa pelaamisen 99,9 prosentin varmuudella. Kaikki eivät olisi halunneet Jordanin palaavan NBA:han, sillä huonot pelit olisivat saattaneet laskea hänen arvostustaan. Hän lahjoitti palkkansa vuoden 2001 terrori-iskujen tukirahastoon. Jordanille maksettiin joukkueessa vähiten palkkaa. Koska hänestä tuli pelaaja, hän joutui luopumaan työpaikastaan Washingtonin johtoportaassa ja myymään osuutensa seurasta.Washingtonissa Jordan siirrettiin pelaamaan pieneksi laitahyökkääjäksi, vaikka hän oli pelannut Chicagossa heittävänä takamiehenä. Siksi hänellä oli pallollisesta pelaamisesta aiempaa vähemmän vastuuta. Washington aloitti kauden 2001–2002 tappiolla New Yorkille; Jordan teki 19 pistettä. Hän teki kauden aikana eniten pisteitä joulukuussa 2001, ottelussa Charlottea vastaan. Jordan teki silloin 51 pistettä, ja hänestä tuli sarjan vanhin pelaaja, joka on tehnyt 50 pistettä yhdessä ottelussa. Kuukauden päästä hän ylitti 30 000 pisteen rajan. Loppukaudesta Jordanin nilkka alkoi ärtyä, joten se leikattiin ja hän joutui olemaan peleistä sivussa. Jordan tuli pian kuitenkin takaisin, ja hänen tarkoituksenaan oli nostaa joukkue pudotuspeleihin, mutta hänen peliaikaansa vähennettiin. Lopulta hän joutui jättämään kauden kahdeksan viimeistä ottelua väliin. Washington voitti 37 ottelua ja hävisi 45 ottelua. Joukkue jäi kahden voiton päähän pudotuspelipaikasta. Jordan oli loukkaantumisista huolimatta joukkueen paras pisteentekijä, ja hänen vuokseen peleissä oli paljon yleisöä. Peliareena oli loppuunmyyty yhtä lukuun ottamatta kaikissa vierasottelussa.Ennen kautta 2002–2003 ei tiedetty, pelaisiko Jordan ollenkaan, vaikka hänellä oli toinen kausi sopimusta jäljellä. Muun muassa päävalmentaja Collins piti sitä epävarmana. Jordanin nilkka ei ollut vieläkään täysin kunnossa, mutta hän päätti pelata vielä toisen kauden. Hän pystyi pelaamaan kaikki runkosarjan 82 ottelua, joista hän aloitti penkiltä 15. Kauden aikana Jordan pelasi myös neljännentoista ja viimeisen kerran liigan tähdistöottelussa. Jordan teki ottelussa 20 pistettä. Kauden lähestyessä loppuaan Jordanille alettiin jakaa huomionosoituksia: Miamin joukkue esimerkiksi jäädytti pelinumeron 23 Washingtonin pelatessa kaupungissa. Kauden viimeisessä ottelussa Philadelphiaa vastaan vierasyleisö osoitti Jordanille seisten suosiota monta minuuttia. Washington hävisi ottelun selvästi, ja Jordan lähti kentältä paljon ennen pelin loppua. Yleisö vaati kuitenkin hänet takaisin kentälle, ja hän pelasi lopussa vielä muutaman minuutin. Viimeisellä kaudellaan Jordan teki runkosarjassa keskimäärin 20,0 pistettä ottelua kohden.
Kun Jordan oli lopettanut NBA-uransa kolmannen kerran, hän luuli palaavansa Washingtonin toimitusjohtajaksi. Jordan tiesi, mitä joukkue tarvitsi, ja hän tunsi muiden NBA-pelaajien vahvuudet, koska oli pelannut heitä vastaan. Washingtonin omistaja päätti kuitenkin erottaa Jordanin, vaikka hänen arvioitiin olleen 40–60 miljoonan dollarin arvoinen pelatessaan seurassa kaksi kautta. Jordan asetti tavoitteekseen, että hän omistaisi enemmistön jostakin NBA-seurasta.Koripallon lisäksi Jordania kiinnosti moottoriurheilu, ja hän perusti moottoripyöräilytallin, Michael Jordan Motorsportsin. Hän oli mukana mainostamassa monia moottoripyöräkilpailuja. Jordan oli mukana myös lukuisissa hyväntekeväisyystempauksissa: hän tuki muun muassa Special Olympics -järjestöä. Kesällä 2006 Jordan osti osan Charlotte Bobcatsin NBA-joukkueesta. Omistuksensa ansiosta hänellä oli oikeus lausua ratkaiseva mielipide seuran koripalloon liittyvistä asioista. Vuonna 2010 hän osti seurasta enemmistön, ja hänestä tuli ensimmäinen entinen NBA-pelaaja, joka omistaa enemmistön NBA-seurasta.Jordanille myönnettiin marraskuussa 2016 Yhdysvaltain korkein siviileille myönnettävä kunniamerkki, Presidentin vapaudenmitali.
Jordan pelasi Yhdysvaltain koripallomaajoukkueessa ensimmäisen kerran Pan-Amerikan kisoissa 1983. Yhdysvallat voitti kultaa, ja Jordan oli joukkueensa paras pistemies. Seuraavana vuonna hän edusti maataan Los Angelesin olympialaisissa. Yhdysvallat voitti kaikki ottelunsa, ja Jordan oli jälleen joukkueensa paras pistemies. Vuonna 1992 hän oli mukana Yhdysvaltain joukkueessa Amerikan-mestaruuskilpailuissa, joissa Yhdysvallat voitti kaikki ottelunsa.Seuraavan kerran Jordan edusti Yhdysvaltoja vuoden 1992 olympialaisissa, kun NBA:n ammattilaispelaajat saivat ensimmäisen kerran osallistua olympiakisoihin. Jordan ei ensin halunnut lähteä mukaan joukkueeseen, mutta muutti mieltään, kun NBA:n tähtipelaajat Larry Bird, Magic Johnson ja Charles Barkley päättivät osallistua. Yhdysvaltain Dream Teamiksi kutsuttu joukkue ei kohdannut olympialaisissa merkittävää vastusta. Pelaajat olivat niin hyviä, että Jordan saattoi keskittyä otteluissa puolustamiseen ja levypallopelaamiseen. Loppuottelussa Yhdysvallat voitti Kroatian 32 pisteellä, mikä oli myös joukkueen pienin voittomarginaali kisoissa.
Jordan pelasi lähinnä heittävänä takamiehenä, mutta hän pystyi pelaamaan myös pienenä laitahyökkääjänä, kuten hän tekikin paljon Washingtonin-kausinaan. Jordan tunnettiin periksiantamattomasta voitontahdostaan ja korkeasta harjoittelumotivaatiostaan, ja hänen pelityyliään on kuvailtu innostavaksi ja näyttäväksi. Hän harjoitteli määrätietoisesti ja pyrki aina kehittämään itseään, ja tämä asenne iskostui myös hänen joukkuetovereihinsa. Hän yritti aina olla parempi kuin NBA:n muut tähtipelaajat. Jordan oli kuuluisa siitä, että hän pystyi tekemään tärkeitä koreja pelin loppuhetkillä. Hänet tunnettiin myös näyttävästä ponnistusvoimastaan, minkä ansiosta hän sai lempinimet ”Air Jordan” ja ”His Airness”. Uransa lopussa Jordan ei ollut yhtä hyvässä fyysisessä kunnossa kuin alkuvuosina, mutta hän pystyi korvaamaan sen pelikäsityksensäselvennä avulla.Jordan kehitti myös puolustuspeliään, ja hän teki kentällä paljon sellaistakin työtä, mikä ei näy tilastoissa. Hän pelasi psyykkistä peliä ja ärsytti vastustajiaan puhumalla heille pelin aikana.Jordanilla ei ollut merkittäviä heikkouksia, joskin NBA-uransa alkupuolella hän onnistui kolmen pisteen heitoissa vain alle 20 prosentin tarkkuudella. Uran edetessä hänen kolmen pisteen heittonsa muuttuivat tarkemmiksi, ja parhaalla kaudella hänen tarkkuutensa oli 50,0 prosenttia.
Michael Jordanilla oli lapsuudenperheessään kaksi veljeä ja kaksi sisarta. Michael oli veljeksistä nuorin. Hänen isoveljensä oli myös lahjakas koripalloilija, ja he pelasivat samassa lukiojoukkueessa. Michaelin isä ja veli omistivat urheiluvaateliikkeen, ja hänen äitinsä oli pankkivirkailija. Michaelin isä surmattiin elokuussa 1993. Vuonna 2009 Michael Jordanin sisko sanoi isän käyttäneen häntä seksuaalisesti hyväksi.Yliopistossa ollessaan Jordan piti itseään ensisijaiseti opiskelijana eikä niinkään urheilijana. Hän halusi koulutuksen ja opiskeli maantiedettä. Hän joutui keskeyttämään opinnot vähäksi aikaa siirryttyään NBA:han, mutta valmistui vuonna 1985.Jordan meni syyskuussa 1989 naimisiin Juanita Vanoyn kanssa. Heillä on kaksi poikaa ja yksi tytär. Juanita haki avioeroa vuonna 2002, mutta veti erohakemuksen pian pois. Vuonna 2006 pariskunta erosi kuitenkin yllättäen. Juanita Vanoyn on arveltu saaneen eron yhteydessä 168 miljoonaa dollaria. Joulukuussa 2011 Jordan kihlautui kuubalais-yhdysvaltalaisen Yvette Prieton kanssa. Pari meni naimisiin huhtikuussa 2013, ja helmikuussa 2014 Prieto synnytti kaksostytöt.Jordanin avioliiton aikana paljastui, että hänellä oli ollut salasuhde vuosina 1989–1991. Hän oli vaatinut rakastajatartaan vaikenemaan suhteesta ja maksanut tälle 250 000 dollaria, mutta nainen väitti hänen luvanneen maksaa enemmän, peräti viisi miljoonaa dollaria. Jordan haastoi vuonna 2002 entisen rakastajattarensa oikeuteen kiristyksestä, ja oikeuden päätöksen mukaan hän ei ollut naiselle velkaa.Vuoden 1993 pudotuspelien aikana Jordan nähtiin peliä edeltävänä iltana Atlantic Cityn kasinolla, mikä herätti pahennusta. Hänet oli nähty uhkapelaamassa aiemminkin. Vuonna 2005 Jordan myönsi 60 Minutes -ohjelmassa, että hänellä oli ollut ongelmia uhkapelin kanssa, ja hänen väitettiin myös hävinneen niissä huomattavia summia.
Jordan oli ensimmäisiä maailmanlaajuisesti tunnettuja koripalloilijoita. Hän ei saanut julkisuutta ainoastaan koripallouransa, vaan myös yksityiselämänsä ja Niken mainoksien ansiosta. Jordania arvostettiin jo hänen koripallouransa alussa, sillä hänen katsottiin tuoneen heti uutta elämää Chicagon joukkueeseen. Vuoden 1986 pudotuspelien aikana Larry Bird sanoi: "Luulen, että Jumala on naamioitunut Michael Jordaniksi." Hän voitti liigan pistetilaston ennätykselliset kymmenen kertaa, joista seitsemän perättäisinä vuosina. Se on myös liigan ennätys, jonka hän jakaa Wilt Chamberlainin kanssa.Jordan esiintyi Sports Illustrated -lehden kannessa ennätyksellisesti 49 kertaa. Hänet valittiin vuonna 1991 Sports Illustratedin vuoden urheilijaksi. Vuonna 1996 hänet valittiin NBA:n 50:n kaikkien aikojen merkittävimmän pelaajan listalle ja vuonna 2009 Basketball Hall of Fameen. Vuonna 1999 ESPN valitsi Jordanin 1900-luvun parhaaksi pohjoisamerikkalaiseksi urheilijaksi. Myös AP teki vastaavan listan, jossa Jordan oli toisena Babe Ruthin jälkeen. Lisäksi AP valitsi hänet kolme kertaa vuosina 1991–1993 vuoden urheilijaksi ja 1900-luvun parhaaksi koripalloilijaksi.Jordanin ponnistusvoima oli hyvä, ja hän innoitti nuoria koripalloilijoita. Hän osallistui NBA:n donkkikilpailuihin, jotka hän voitti kaksi kertaa, 1987 ja 1988. Monet nuoret pelaajat yrittivät jäljitellä Jordanin donkkeja. NBA:n tähtipelaajista muun muassa Lebron James ja Dwyane Wade ovat kertoneet Jordanin olleen heidän esikuvansa. Jordaniin on verrattu myös useita myöhemmin pelanneita NBA-pelaajia, kuten Kobe Bryantia.Jordanille pystytettiin vuonna 1994 patsas Chicagoon United Centerin läheisyyteen.
Jordan on esiintynyt yhdessä Looney Tunesin hahmojen kanssa, esimerkiksi Väiski Vemmelsäären kanssa vuoden 1993 Super Bowlin mainoskatkolla. Vuonna 1996 hän esiintyi hahmojen kanssa elokuvassa Space Jam. Jordanille jopa rakennettiin harjoittelua varten kuvauspaikalle oma koripallokenttä. Space Jam tuotti lipputuloina 230 miljoonaa dollaria. Elokuvassa esiintyi paljon Jordanin edustamien yhtiöiden tuotesijoittelua. Musiikkialalla Jordan on esiintynyt muun muassa Michael Jacksonin Jam-kappaleen musiikkivideolla.Videopeleissä Jordan esiintyi ensimmäisen kerran vuonna 1988, jolloin julkaistiin peli Jordan vs. Bird: One on One. 1990-luvun alussa hän oli mukana NBA-pelisarjassa. Vuonna 1993 julkaistiin tietokonepeli Michael Jordan in Flight, ja seuraavana vuonna ilmestyi Michael Jordan: Chaos in the Windy City. Space Jam -elokuvan yhteydessä ilmestyi myös samanniminen Space Jam -videopeli. 2000-luvulla Jordan esiintyi lukuisissa NBA-pelisarjan videopeleissä. Lisäksi Jordan on esiintynyt NBA 2K11 ja NBA 2K12-pelin pelikannessa.
Jordan alkoi rakentaa itsestään niin kutsuttua superbrändiä jo ennen kuin hän lopetti aktiiviuransa ensimmäisen kerran. Hän vaati Nikelta miljoonien korvauksia tulonmenetyksistä eikä olisi halunnut lähteä yrityksen mainoskasvoksi. Jordan tuli kuitenkin tunnetuksi etenkin Niken mainoskampanjoista, eikä Nike halunnut hänen edustavan muita yhtiöitä. Hän oli mukana Niken markkinoinnissa vuodesta 1985 lähtien. Uuden teknologian, kuten hidastuksien avulla saatiin aikaan vaikutelma, että Jordan oli lähes yli-inhimillinen olento ja pystyi lentämään ilman halki. Niken mainosten ansiosta Jordanista tuli ympäri maailman tunnettu supertähti.Niken lisäksi Jordan esiintyi muun muassa Gatoraden, McDonald’sin ja Coca-Colan mainoksissa. Esimerkiksi McDonald’sin mainoksessa hän pelaa heittokilpailua Larry Birdin kanssa. Vuonna 1996 tehdyn tutkimuksen mukaan Jordan oli hyväpalkkaisin urheilumaailman mainoskasvo, sillä hän ansaitsi vuodessa mainoksilla 40 miljoonaa dollaria.Jordan ansaitsi pelajasopimusten ohella sponsoroinnista. Esimerkiksi vuonna 1999 hän sai sponsoroinnista 47 miljoonaa dollaria, mistä Niken osuus oli 16 miljoonaa. Vuonna 1998 Forbes arvioi, että Jordanin vaikutus Yhdysvaltain taloudelle oli ollut 10 miljardia dollaria.Jordan kehitti vuonna 1985 yhteistyössä Niken kanssa oman koripallokenkäsarjan, Air Jordanin. Aluksi hän ei suostunut pitämään kenkiä, koska ”näyttäisi niissä pelleltä”. Lisäksi NBA kielsi Air Jordan -kenkien käytön, ja sen vuoksi Nike joutui maksamaan sakkoja aina, kun Jordan käytti kenkiä peleissä. Myöhemmin Air Jordanista on tullut markkinoille lukuisia eri malleja. Nike aloitti myös Jordanin brändin, joka myi vuonna 2006 yli 500 miljoonan dollarin arvosta. Vuonna 2010 brändin arvoksi arvioitiin miljardi dollaria. Samana vuonna Forbes listasi Jordanin maailman 20 vaikutusvaltaisimmaksi julkisuuden henkilöksi. Hänen arvioitiin ansainneen vuoden aikana 55 miljoonaa dollaria.Jordan on mukana myös ravintola-alalla: hänellä on nimikkoravintoloita Chicagossa, New Yorkissa ja Connecticutin osavaltiossa.
O = ottelut, PTH % = NBA:ssa pelitilanneheitot, eli kahden ja kolmen pisteen heitot, 3P % = kolmen pisteen onnistumisprosentti, 1P % = vapaaheittojen onnistumisprosentti, HL = hyökkäyslevypallot, PL = puolustuslevypallot, LEV = levypallot yhteensä, S = syötöt, M = menetykset, R = riistot, T = torjunnat, PTS = pistekeskiarvo, PTS YHT = pisteet yhteensä
Houghton, Sarah: Michael Jordan: The best ever.   Bloomington: Red Brick, 2002. ISBN 0-7368-4002-8.  Google Books.  (englanniksi)
Klein, Naomi: No Logo: Tähtäimessä brändivaltiaat.  Suomentanut Laaksonen, Liisa & Tillman, Maarit.  WSOY, 2000. ISBN 951-0-26275-7.    
McGovern, Mike: Michael Jordan: Basketball player.   New York: Ferguson, 2005. ISBN 978-0-8160-5876-1.    (englanniksi)
Porter, David L.: Michael Jordan: A Biography.   Westport: Greenwood, 2007. ISBN 978-0-313-33767-3.  Google Books.  (englanniksi)
Raber, Thoms R.: Michael Jordan: Returning Champion.   Minneapolis: Lerner Publications, 2002. ISBN 0-8225-0473-1.  Google Books.  (englanniksi)
