
Barbaarielokuva on fantasiaelokuvan lajityyppi, jonka määrittäviä piirteitä ovat lihaksikkaat ja vähäpukeiset päähenkilöt, myyttisiä ja yliluonnollisia elementtejä sisältävä miljöö sekä runsas seksi ja väkivalta. Ensimmäiset barbaarielokuvat ilmestyivät 1970-luvun lopulla ja niiden suosion huippukausi ajoittui seuraavan vuosikymmenen ensimmäisellä puoliskolle. Lajityypin perusteokseksi muodostui vuonna 1982 ilmestynyt Conan barbaari. Barbaarielokuvat tunnetaan myös miekka ja magia -elokuvina samannimisen kirjallisuudenlajin mukaan.
Barbaarielokuvat ovat amerikkalaisen fantasiakirjailija Robert E. Howardin ja tämän luoman sankarin Conan barbaarin henkisiä perillisiä. Elokuvallisia edeltäjiä olivat italialaiset peplum-elokuvat, jotka yleensä kertoivat antiikin mytologioista kuten Herculeksesta. Muutamia barbaarielokuvia tehtiin jo 1970-luvun lopulla ja 1980-alussa, mutta varsinaisen barbaaribuumin käynnisti vuonna 1982 ilmestynyt, John Miliusin ohjaama Conan barbaari, jossa pääosaa esitti Arnold Schwarzenegger. Conan barbaarissa esiintyivät kaikki barbaarielokuvien peruselementit ja seuraavien parin vuoden aikana tehtiin useita kymmeniä elokuvia jotka pyrkivät ratsastamaan sen menestyksellä. Barbaarielokuvia tuotettiin paljon varsinkin Italiassa, ja kasvavat kotivideomarkkinat mahdollistivat halvalla tehtyjen elokuvien taloudellisen menestyksen. Vuoteen 1987 mennessä buumi oli ohi eikä barbaarielokuvia sen jälkeen ole juurikaan tehty.Barbaarielokuville on leimallista, että ne ovat variaatioita muutamasta perusjuonikuviosta. Barbaarielokuvan sankari on myyttisessä menneisyydessä tai fantasiamaailmassa asuva barbaari, joka taistelee pahuutta vastaan. Yleensä päähenkilö on korostetun maskuliininen mies, mutta jotkin barbaarielokuvat kertovat naissotureista. Sekä mies- että naisbarbaarit tapaavat olla barbaarielokuvissa hyvin vähäpukeisia. Tarinan konna tai hänen kätyrinsä on usein paha velho. Tyypillinen barbaarielokuva alkaa päähenkilön kotikylän tuhoamisella. Sankari on ainoa eloonjäänyt ja päättää kostaa vanhempiensa kuoleman. Toisinaan tähän liittyy profetia. Joskus päähenkilö on tarinan alussa vasta lapsi ja joutuu varttumaan kovissa olosuhteissa, oppien näin seikkailuissa tarvitsemiaan taitoja. Mieheksi kasvamiseen liittyy monesti myyttisen tai maagisen aseen haltuun saaminen. Sankari lähtee tutkimaan maailmaa ja etsimään tarinan konnaa. Seikkailujensa aikana hän saa mukaansa uskollisia apureita ja kohtaa erilaisia vaaroja, joista osa on yliluonnollisia. Usein tarinassa esiintyy myös neito pulassa, jonka sankari pelastaa. Lopussa päähenkilö surmaa vihollisensa ja suuntaa uusiin seikkailuihin.
Taulukon rivit voi aakkostaa kunkin sarakkeen jäsenten mukaan painamalla halutun otsikon yhteydessä olevaa nappia.

Barbara Dale Goodson Gustafson (s. 16. elokuuta 1949 Brooklyn, New York) on yhdysvaltalainen ääninäyttelijä, joka tunnetaan lukuisista dubbauksistaan animen parissa, sekä useiden Power Rangers aiheisten sarjojen äänirooleista. Hän oli muun muassa ensimmäisen sarjan Mighty Morphin Power Rangersin pääpahiksen Rita Repulsan äänenä.
Goodson on tehnyt äänirooleja 1980-luvulta lähtien televisioon ja on tehnyt eniten äänirooleja Power Rangers aiheisiin näytelmäsarjoihin. Hän on muun muassa äänittänyt Rita Repulsaa, prinssi Sprocketia ja Orbusta Power Rangers Zeossa, sekä Mandilokia Power Rangers: Wild Forcessa. Goodson on tehnyt alkuperäisiä äänirooleja myös animaatioihin Fragglit, Hämähäkkimies, Queer Duck: The Movie ja Avatar.
Animen parissa Goodson on ollut mukana dubbaamassa englanniksi sarjoja kuten Kikin lähettipalvelu, Twilight of the Dark Master, Tekkaman Blade, Final Fantasy: Legend of the Crystals, Cowboy Bebop, Akira, Love Hina ja Ergo Proxy. Hän on tehnyt urallaan jo yli 150 dubbausroolia animeen. Hänen ääntään on kuultu myös tietokone- ja videopeleissä, kuten Disgaea -pelisarjassa, Grim Fandangossa ja World of Warcraft: The Burning Crusadessa.

Barin Grand Prix 1950 oli 9. heinäkuuta 1950 Italiassa Barin radalla järjestetty Formula 1 -sarjan ulkopuolinen Grand Prix. Kilpailun voitti Giuseppe Farina Alfa Romeo:llaan.

Barisanvuoret (Bukit Barisan) on vuoristo Sumatran saarella Indonesiassa. Vuoristo sijaitsee saaren länsirannikolla. Vuoret muodostavat pitkin koko saarta kulkevan vuorijonon, jonka pituus on 1 700 km. Läntisillä rinteillä Barisanvuoristo laskee nopeasti kohti Intian valtamerta, ja rannikkokaistale on vain noin 32 kilometriä leveä. Vuoret ovat lähinnä tulivuoria, joita peittää taaja viidakko. Suurin osa alueesta on muodostunut nuorista magmakivistä ja vulkaanisesta tuhkasta. Vuoriston korkein huippu on Gunung Kerinci, joka nousee 3 805 metrin korkeuteen. Tulivuori on purkautunut viimeksi 2004. Marapivuori on Barisanin aktiivisin tulivuori ja se on purkautunut 58 kertaa vuoden 1770 jälkeen.
Barisan Mountains Microsoft Encarta. Microsoft Corporation.   Viitattu 12.9.2007. (englanniksi)[vanhentunut linkki]

Bark at the Moon on Ozzy Osbournen samannimisen albumin kiertueella taltioitu konserttivideo. Se taltioitiin Salt Lake Cityssä 18. maaliskuuta 1984 ja julkaistiin samana vuonna. Videosta on liikkeellä epävirallisia DVD-versioita.

Barokkimusiikki on termi, jolla tarkoitetaan kaikkea 1600-luvulla ja 1700-luvun alkupuolella sävellettyä länsimaista taidemusiikkia. Barokin aikana painotettiin näyttävyyttä: mahdin korostaminen näkyi muodissa, teatterin kulissirakennelmissa sekä tavassa puhua ja kirjoittaa. Barokkitaiteessa rakastettiin ylenpalttista koristelua, mutta ulkonaisen loiston ohella siihen sisältyy hyvin paljon aitoa herkkyyttä ja uskonnollista lämpöä. Olennaista barokin musiikille on myös monimutkainen polyfonia, jonka mestarina Johann Sebastian Bachia yleisesti pidetään. Barokin aikana soitinmusiikista tuli tärkeämpää kuin koskaan aiemmin.
Barokkimusiikki-termin käyttö 1600-luvun ja 1700-luvun alkupuoliskon musiikille on verrattain nuori käytäntö: sitä käytti ensimmäistä kertaa musiikkitieteilijä Curt Sachs vuonna 1919 ja se vakiintui vasta 1940-luvulla. Vielä 1960-luvulla akateemisessa maailmassa kuitenkin kiisteltiin siitä, voitiinko niin erilaisten säveltäjien kuin Jacopo Perin, François Couperinin ja J.S. Bachin teoksia kuvata mielekkäästi yhdellä termillä.
Renessanssin aikana paljon antiikin kreikkalaisesta tieteestä ja taiteesta löydettiin uudelleen Euroopassa ja käännettiin ensimmäistä kertaa latinaksi. 1600-luvun alussa Euroopassa alkoi tieteellinen vallankumous muun muassa Johannes Keplerin, Galileo Galilein ja René Descartesin johdolla. Toisin kuin antiikin aikana, tiede perustui nyt suoraan luonnon havainnointiin ja havaintojen selittämiseen abstraktin filosofisen päättelyn sijaan. Merkittävät tieteelliset edistysaskeleet johtivat myös vanhojen auktoriteettien kuten katolisen kirkon aseman uudelleenarviointiin. Yhteiskuntatieteissäkin heräsi uusia ajatuksia. Thomas Hobbesin Leviathan (1651) katsoi parhaaksi hallintojärjestelmäksi yksinvaltaisen, itsenäisen valtion samaan aikaan, kun Englannissa oli poliittisia ryhmiä, jotka ajoivat demokratiaa ja kaikkien ihmisten tasa-arvoa. Reformaatioliikkeen ja katolisen kirkon konflikti jatkui 1600-luvulla ja johti muun muassa kolmikymmenvuotiseen sotaan Pyhän saksalais-roomalaisen keisarikunnan katolisten ja luterilaisten alueiden kesken sekä Ranskassa useisiin sotiin hugenotteja vastaan. Uskonnolla oli vaikutuksensa myös Englannin sisällissotaan, vaikka konfliktin ytimessä olikin parlamentin ja kuninkaan välinen valtataistelu.Kaiken barokin taiteen keskeisin piirre oli keskittyminen dramaattisuuteen. Renessanssin kuva- ja veistostaiteelle oli ollut tyypillistä kreikkalainen tyyneys ja staattisuus, mutta barokin aikana kohteiksi valittiin teatraalisia, tunteita herättäviä ja dynaamisia tilanteita. Sama piirre on havaittavissa myös musiikissa. Ooppera, keskeisin barokin uusista taidemusiikin muodoista, pyrki tähän yhdistämällä draamaa ja musiikkia ennennäkemättömällä tavalla. Ihmisen tunteiden katsottiin olevan staattisia sieluntiloja, joista jokaisen sai aikaan tietty henkien yhdistelmä sielussa. Uskottiin, että henget oli mahdollista saada parempaan tasapainoon sielussa käymällä läpi tunnetiloja eli affekteja musiikin avulla. Barokkimusiikissa säveltäjät eivät pyrkineet ilmentämään omia henkilökohtaisia tunnetilojaan vaan näitä yleisiä affekteja.
Yhdeksi keskeiseksi tunteiden ilmaisemisen keinoksi muodostui renessanssin kontrapunktin sääntöjen tietoinen rikkominen. Claudio Monteverdi toimi monin paikoin kontrapunktin vakiintuneiden sääntöjen vastaisesti madrigaaleissaan, erityisesti teoksessa Cruda Amarilli, jossa hän muun muassa korostaa sanoja cruda (julma) ja ahi lasso (oi!) voimakkailla dissonansseilla. Giovanni Maria Artusin esittämä voimakas kritiikki näitä sävellyksiä kohtaan sai Monteverdin puolustamaan teoksiaan lyhyellä vastineella, jossa hän tekee eron 1500-luvun prima prattican eli ensimmäisen käytännön ja uuden secunda prattican eli toisen käytännön välille. Monteverdin mukaan edellisessä musiikki noudattaa omia sääntöjään ja siten hallitsee teoksen tekstiä, kun taas jälkimmäisessä teksti hallitsee musiikkia ja siten musiikin sääntöjä voidaan rikkoa. Hän korosti, ettei uusi käytäntö korvannut vanhaa, vaan niitä tuli käyttää sopivissa tilanteissa. Prima prattica eli stile antico pysyikin musiikissa käytössä tyylikeinona koko barokin ajan. Muun muassa Johann Sebastian Bach sävelsi h-molli-messuunsa useita renessanssikontrapunktia noudattavia jaksoja.
Basso continuo (tai vain continuo) oli olennainen osa barokin ajan teosten kokoonpanoa. Basso continuo soi yleensä koko musiikkikappaleen ajan ja loi sille harmonisen pohjan. Basso continuo -ryhmään kuului useita soittimia; ryhmän kokoonpano oli yleensä esittäjien päätettävissä ja saattoi vaihdella paljonkin saatavilla olevien muusikoiden ja soittimien mukana. Yleensä ryhmään kuului yksi soitin, jolla voitiin soittaa sointuja, esimerkiksi cembalo, luuttu, harppu tai varsinkin kirkkomusiikissa yleiset urut. Tämän lisäksi siihen kuului joukko bassorekisterissä soivia soittimia kuten selloja, viola da gamboja tai fagotteja.Säveltäjät kirjoittivat tavallisesti teoksiinsa bassolinjan (tai -linjoja), mutta jättivät esittäjien tehtäväksi basson soinnuttamisen ja koristelun. Basso continuo onkin tämän vuoksi eri esityskerroilla aina hieman erilainen. Basso continuo ilmensi myös toista barokkimusiikin eroa renessanssimusiikkiin: bassoäänien ja korkeiden äänien selkeää erottamista toisistaan. Basso continuo -säestys johti säveltäjiä ajattelemaan musiikkia enemmän sointujen kuin rinnakkaisten melodioiden kannalta. Dissonansseja ryhdyttiin hahmottamaan sointuihin kuulumattomina nuotteina eikä enää nuottien välisinä intervalleina, ja 1600-luvun puoliväliin mennessä oli kehitetty säännöstö sille, miten sointudissonansseja käsiteltiin musiikissa.
Barokkimusiikki keskittyi esitykseen ja esittäjään eikä sävellykseen tai säveltäjään kuten iso osa myöhäisemmästä taidemusiikista. Sävellyksen katsottiin olevan ohjeisto tai lähtökohta varsinaiselle esitykselle, ja esittäjien odotettiin soveltavan säveltäjän teosta vapaasti. Basso continuo -ryhmä sovitti sointuja hyvin löyhien ohjeiden mukaisesti. Teoksen melodiaan lisättiin koristeita (esimerkiksi trillejä ja arpeggioita). Joskus näiden paikat oli merkitty nuotteihin valmiiksi erityisillä merkeillä. Erityisesti italialaisessa perinteessä lisättiin säveltäjän teoksiin myös laajempia kuvioita. Teoksia saatettiin tarpeen vaatiessa myös lyhentää tai yhdistellä eri tavalla: oopperoissa kokonaisia aarioita saatettiin jättää pois tai uusia lisätä esimerkiksi laulajien taitojen perustella. Lisäksi moniin teoksiin ei merkitty esityksessä käytettäviä soittimia, vaan ne saatettiin valita tilanteen ja käytettävissä olevien soittajien ja soittimien mukaan.
Käsitys sävelasteikosta muuttui 1600-luvun aikana radikaalisti. Vuosisadan alkupuolella säveltäjät katsoivat edelleen säveltävänsä musiikkia renessanssimusiikin kahdeksan tai laajennetun kahdentoista kirkkosävellajin järjestelmällä, vaikka jo esimerkiksi Carlo Gesualdon ja Claudio Monteverdin musiikissa oli monia tonaalisia piirteitä. Vuosisadan loppupuolella säveltäjät kuten Lully ja Corelli sävelsivät jo musiikkia, jota nykyisellä terminologialla kutsutaan puhtaasti tonaaliseksi eli duuri-molli-sävellajijärjestelmän mukaiseksi. Järjestelmän ensimmäinen musiikkitieteellinen esitys oli Jean-Philippe Rameaun vuonna 1722 julkaisema Traité de l’harmonie.Duuri-molli-tonaliteetin käyttöönotto mahdollisti monia uusia musiikin tehokeinoja, joista keskeisin oli modulaatio, sävellajin vaihtaminen kesken musiikkiteosta. Modulaation dramaattinen vaikutus oli barokin aikana hyvin voimakas, koska soittimet eivät olleet tasavireisiä kuten nykyisin ja siksi eri sävelasteikkojen sointi poikkesi toisistaan merkittävästi. Modulaatiosta tuli keskeinen osa oopperan ja erityisesti sen resitatiivien sävelkieltä.
Varhaisimpana oopperateoksena pidetään Jacopo Perin Venetsiassa säveltämää teosta Dafne vuodelta 1597. Peri kuului kreivi Bardin, myöhemmin Jacopo Perin ja Galileo Galilein isän, säveltäjä Vincenzo Galilein ympärille muodostuneeseen camerataan eli seurapiiriin. Siihen kuului joukko oppineita venetsialaisia humanisteja, joiden tarkoituksena oli herättää henkiin antiikin Kreikan draamaperinne. Ryhmä uskoi, että antiikin näytelmien choros-osuudet ja mahdollisesti koko teksti oli aikaisemmin esitetty laulaen. Oopperan pyrkimyksenä oli herättää henkiin tämä perinne. Oopperan juuret ovat kuitenkin vanhemmat ja juontuvat renessanssin aikaan suositusta madrigaalidraamasta (tai madrigaalioopperasta), jossa useita madrigaaleja esitettiin peräkkäin siten, että niistä muodostui tarina. Toinen merkittävä oopperan edeltäjä oli renessanssin aikana suosittu pastoraalidraama. Pastoraalidraamat olivat runomittaisia näytelmiä, joihin kuului myös lauluosuuksia. Myös keskiajan liturgisia draamoja, joissa dramatisoitiin Raamatun tarinoita ja pyhimyskertomuksia, on pidetty oopperan esimuotoina. Muun muassa Hildegard Bingeniläinen sävelsi tämänkaltaisia teoksia.Varhaisen barokin merkittävimmäksi oopperasäveltäjäksi nousi Claudio Monteverdi, jonka lukuisista oopperoista tunnetuimpia ovat Orfeo (1607), Il ritorno d'Ulisse in patria (Odysseuksen paluu kotimaahansa, 1640) ja L'incoronazione di Poppea (Poppean kruunaus, 1642). Monteverdin oopperoista tuli varhaisen oopperan perusteoksia, ja niitä esitetään edelleen laajalti. Näissä teoksissa Monteverdi yhdistää komedian aineksia traagiseen tarinaan. Barokin aikana ooppera oli vahvasti keskittynyt Italiaan, ja myöhemmät barokinaikaiset oopperasäveltäjät kuten Georg Friedrich Händel sävelsivät oopperoitaan hyvin italialaisella tyylillä. Myös oopperoiden libretot olivat usein italiankielisiä aina klassismin aikakaudelle saakka.Oratorio (ital. rukoushuone) noudatteli musiikillisesti oopperan tyyliä ja rakennetta, johon kuului aarioita, resitatiiveja ja instrumentaalipreludeja. Oratorio erosi oopperasta kuitenkin lavasteiden ja dramatisoinnin puuttumisella. Samat säveltäjät sävelsivät usein molempia teoslajeja siten, että uskonnollisia aiheita käsitteleviä oratorioita esitettiin paaston aikana, jolloin ei ollut sopivaa esittää maallisia, viihteellisiä oopperoita. Oratorioiden libretot olivat tavanomaisesti italiaksi tai latinaksi, vaikka myöhäisbarokin aikana muun muassa Händel ja Johann Sebastian Bach sävelsivätkin oratorioita muilla kielillä kuten englanniksi ja saksaksi.Kantaatti (ital. cantata, laulaen) oli Italiassa kehittynyt vokaalikamarimusiikin muoto. Vuosisadan puoliväliin mennessä siitä oli muotoutunut maallinen moniosainen teos yleensä laulusolistille continuon säestyksellä. Myöhemmin 1700-luvulla Saksassa kantaatiksi alettiin nimittää uudenlaista kirkollista musiikinlajia, joka oli sävelletty kuorolle tai orkesterille. Saksalainen kantaatti sävellettiin yleensä Raamatun tekstiin, jonka joukkoon kirjoitettiin uusia, pietistisiä, runollisia tekstejä. Merkittävimpiä kantaattirunoilijoita oli teologi Erdmann Neumeister.
Pääartikkeli konsertto.Concertato-tyyli (tai stile concertato) kehittyi myöhäisrenessanssin ja varhaisbarokin aikana sävellystyyliksi, jossa soitinryhmät soittivat samaa melodiaa, usein toisiaan imitoiden, yleensä basso continuo -ryhmän luoman harmonisen pohjan päälle. Keskeisimpiä vaikuttajia olivat Venetsian Pyhän Markuksen kirkon kuoronjohtajina toimineet Andrea ja Giovanni Gabrieli, jotka joutuivat kehittämään uusia sävellysmenetelmiä kirkon omalaatuisen akustiikan vuoksi. Kirkossa eri soitinryhmät ja kuorot sijoittuivat eri paikkoihin, ja kaiun aiheuttamien viiveiden takia täydellinen yhteissoitto oli vaikeaa. Ongelma ratkaistiin säveltämällä teokset niin, että useat kuorot lauloivat vuorotellen kirkon eri osista saaden aikaan lähes stereofonisen vaikutelman. Urut ja muut soittimet oli sijoitettu kirkkoon siten, että kaikki kuorot kuulivat ne yhtä hyvin.Concertato-tyyli levisi nopeasti myös Italian ulkopuolelle, ja siitä tuli suosittu sävellystyyli varhaisbarokin aikana. 1600-luvulla tyylin mukaisesti sävellettyjä teoksia alettiin nimittää konsertoiksi. Antonio Vivaldi sävelsi yli 500 konserttoa ja vakiinnutti teoksillaan konserttoihin ritornello-muodon: siinä noudatettiin säännöllistä rakennetta, jossa soolo- ja tutti-osat vuorottelivat, yleensä konserton ensimmäisessä osassa. Barokin aikana sävellettiin konserttoja soolosoittimille siten, että yhtä soitinta soittava solisti vuorotteli orkesterin kanssa, mutta myös concerto grossoja, joissa vastakkain olivat pieni solistiryhmä eli concertino sekä orkesteri (eli ripieno).
Pääartikkeli sonaatti.1600-luvun alkupuolella termiä sonaatti (lat. sonare, soida) käytettiin väljästi mistä tahansa joukolle instrumentteja sävelletystä teoksesta. Pian sen merkitys rajoittui canzonan kaltaisiin sävellyksiin, jotka esitettiin yhdellä tai kahdella melodiasoittimella ja basso continuon säestyksellä. Niissä myös pyrittiin käyttämään hyödyksi melodiasoittimien ominaispiirteitä ja jäljittelemään ajan ilmeikästä laulutyyliä. Varhaisia sonaattisäveltäjiä oli muun muassa Biagio Marini. Vuosisadan puoliväliin tultaessa canzona ja sonaattimuodot yhdistyivät, ja sonaatista tuli useampiosainen teos, jonka osien välille pyrittiin luomaan voimakas kontrasti ajan affektiopin mukaisesti. 1660-luvulle sonaatista oli muotoutunut kaksi rinnakkaista alalajia, sonata da camera eli kamarisonaatti ja sonata da chiesa eli kirkkosonaatti. Sonata da camera koostui tavallisesti tyylitellyistä tansseista ja sen ensimmäisenä osana oli preludi. Sonata da chiesaa saatettiin käyttää jumalanpalveluksissa tiettyjen vesperien tai muiden jumalanpalvelusten osien tilalla. Tämän vuoksi siihen ei kuulunut liian maallisina pidettyjä tansseja. Arcangelo Corelli oli italialaisen sonaatin mestari, ja hänen lukuisien sonaattiensa myötä sonata da chiesan osien rakenne vakiintui muotoon hidas-nopea-hidas-nopea. Ensimmäinen osa oli yleensä luonteeltaan majesteettinen ja rauhallinen ja rakenteeltaan kontrapunktinen. Toinen osa oli rytmikäs fuuga, kolmas osa oopperamainen trio. Viimeinen osa oli yleensä kaksiosainen ja tanssinomainen.1600-luvun loppupuolella sonaattien yleisin instrumenttikokoonpano oli kaksi melodiasoitinta, yleensä kaksi viulua ja basso continuo. Teostyyppiä nimitettiin triosonaatiksi sen kolmiäänisen rakenteen vuoksi, vaikka soittajia saattoikin olla useampia kuin kolme riippuen basso continuo -ryhmän kokoonpanosta.
Italia pysyi poliittisesti hajanaisena kaupunkivaltioiden rypäänä aina 1800-luvun loppupuolelle asti. Kaupankäynnillä vaurastuneet kaupunkivaltiot kuten Venetsia, Rooma ja Milano kilpailivat keskenään myös taiteiden ja kulttuurin saralla, mikä loi suurta kysyntää muusikoille ja säveltäjille. Italia säilyi koko barokin ajan musiikin keskeisenä vaikuttajana, jonka tyyliä matkittiin ja jäljiteltiin laajasti Euroopassa ja jonka vaikutusta erityisesti Ranskassa pyrittiin rajoittamaan oman kansallisen musiikkiperinteen turvaamiseksi.
Vaikka Venetsiassa oopperasta oli tullut 1600-luvun puoleen väliin mennessä keskeisin taidemusiikin muoto, muualla Italiassa se oli vielä varsin harvinainen. Suosittuja musiikin muotoja olivat edelleen kevyet säkeelliset laulut kuten canzonettat ja ballettosit ja consertato-tyyliin sävelletyt kuoro- ja soitinteokset. Madrigaaleja sävellettiin edelleen runsaasti, ja esimerkiksi Claudio Monteverdi sävelsikin uransa aikana yhdeksän madrigaalikokoelmaa, joista toiseksi viimeinen, Madrigali guerrieri et amorosi (Sodan ja rakkauden madrigaaleja), julkaistiin vuonna 1638. Myöhäisemmät madrigaalit olivat jo saaneet paljon vaikutteita uusista muotivirtauksista ja sisälsivät muun muassa oopperamaisia resitatiiviosia.
Italialaisen kantaatin mestari Alessandro Scarlatti (1660–1725) sävelsi yli 600 kantaattia. Hänen tyylilleen ominaista olivat laajan harmonian käyttö, kromaattisuus ja vähennetyt soinnut. Scarlatin kantaattien ja oopperoiden aarioiden yleisin muoto oli da capo -aaria, jossa aarian ensimmäinen osa kerrattiin toisen osan jälkeen; tätä nimitetään ABA-muodoksi. Usein A-osa sisälsi jo kaksi pienempää jaksoa, joiden välissä oli lyhyt orkesterin ritornello-osa.Vielä vuosisadan alussa pienen eliitin suojeluksessa toiminut ooppera kaupallistui ja levisi uusiin yhteiskuntakerroksiin 1600-luvun puoliväliin mennessä. Suuriin kaupunkeihin perustettiin julkisia oopperataloja, joihin myös porvaristo saattoi ostaa pääsylippuja. Yleisö oli kiinnostunut laulajien virtuoosimaisista suorituksista ja hienoista lavasteista, joihin liittyi usein näyttäviä erikoistehosteita. Nämä mieltymykset johtivat oopperoiden aaria-osien lukumäärän kasvuun. Taitavista laulajista tuli hyvin suosittuja diivoja, jotka saattoivat ansaita moninkertaisesti oopperan säveltäjää enemmän. Äänialoista suosittiin erityisesti korkeita sopraanoja ja varsinkin kastraattilaulajia, joiden notkeille äänille ja suurelle keuhkokapasiteetille italialainen oopperatyyli pitkine ja voimakkaasti koristeltuine melodioineen sopi äärimmäisen hyvin. 1600-luvulta eteenpäin miesten pääroolit sävellettiinkin lähes poikkeuksetta heille. Jotkut kastraattilaulajat kuten Farinelli (Carlo Broschi 1705–1782) nousivat suuriksi kansainvälisiksi tähdiksi ja konsertoivat ympäri Eurooppaa.
Arcangelo Corelli vaikutti barokkisonaatin lisäksi merkittävästi myös konserttomuotoon. Roomalaisen tavan mukaisesti orkesteri oli jaettu concertinoon ja ripienoon, minkä vuoksi Corelli sävelsi pääasiassa concerto grossoja. Corellin Concerti grossi, op. 6, joka alun perin oli sävelletty 1680-luvulla ja jota hän muokkasi ennen sen julkaisua vuonna 1714, koostuu käytännössä kahdesta triosonaatista, jotka on jaettu soolon ja orkesterin tutin kesken. Tutti toistaa usein pienemmän ryhmän esittelemiä teemoja ja säestää kadenssi-jaksoja. Tästä Corellin käyttöön ottamasta käytännöstä tuli nopeasti hyvin suosittu ja se levisi myös Saksaan ja Englantiin.
Pohjois-Italiassa oli tavanomaisempaa käyttää orkesterin vastapainona solistiryhmän sijaan yhtä solistia. Bolognalainen Giuseppe Torelli oli tämänkaltaisen soolokonserton uranuurtaja säveltäen mahdollisesti ensimmäisen viulukonserton ja trumpettikonserttoja (Op. 6 vuodelta 1698). Hänen konserttonsa noudattivat italialaisesta ooppera-alkusoitosta lainattua osien rakennetta nopea-hidas-nopea, josta pian muodostui konserttojen malli lähes kahdeksisadaksi vuodeksi.
Antonio Vivaldi oli italialaisen myöhäisbarokin merkittävimpiä ja tuotteliaimpia säveltäjiä. Hän toimi lähes neljänkymmenen vuoden ajan venetsialaisessa Pio Ospedale della Pietà -orpokodissa ja tarjosi erinomaista musiikkiopetusta lahjakkaille asukeille, joiden taso nousi niin korkealle että orpokoti tuli tunnetuksi taitavista viulunsoittajistaan. Orpokoti oli tarkoitettu orvoille, aviottomille tai köyhille lapsille ja toimi sisäoppilaitoksen tavoin. Vivaldin työnkuvaan kuului musiikinopetuksen ja soittimien kunnossapidon lisäksi musiikin säveltäminen orpokodin kuorolle ja orkesterille. Hän sävelsi jumalanpalvelusmusiikkia, muun muassa messuja ja oratorioita, mutta hänen teostensa pääosan muodostavat soitinteokset, erityisesti konsertot.Vivaldin säveltämät noin 500 konserttoa ovat melodisesti rikkaita ja rytmiikaltaan vaihtelevia, ja niissä käytetään taitavasti hyväksi orkesterin ja soolosoittimien sointia. Vivaldi loi orkesterimusiikkiinsa laajan kirjon sointivärejä yhdistelemällä orkestereiden soittimia erilaisiin pienempiin ryhmiin. Konsertot noudattavat lähes poikkeuksetta Torellin ja Tomaso Albinonin esittelemää kolmiosaista rakennetta (nopea-hidas-nopea): hidas toinen osa oli ensimmäisen osan sävellajin lähellä olevassa sävellajissa, yleensä rinnakkaisessa mollissa, dominantissa tai subdominantissa, ja tavallisesti ensimmäistä osaa lyhyempi nopea viimeinen osa oli toonikassa. Vivaldin konserttojen nopeat osat olivat yleensä ritornello-muotoisia, joissa koko orkesterin ritornello-osat vuorottelevat solistin osien kanssa.Vivaldi sävelsi Pietàta varten tekemiensä teosten lisäksi paljon tilaustöitä ja ansaitsi myös painettujen teostensa myynnillä. Myynnin edistämiseksi monille teoksille annettiin värikkäitä nimiä, esimerkiksi L'estro armonico (harmoninen innoitus) op. 3 ja Neljä vuodenaikaa eli neljä viulukonserttoa opuksesta 8, joka on Vivaldin kenties tunnetuin teoskokonaisuus.
Ranskalainen barokkimusiikki kehittyi omintakeiseksi perinteeksi vallitsevan italialaisen perinteen rinnalle 1600-luvun alkupuoliskolla. Sen erityispiirteet juonsivat juurensa tanssin erityisasemasta Ranskan hovissa ja absoluuttisen monarkian asettamista yleisistä taiteiden ihanteista. Myös aurinkokuningas Ludvig XIV:n (1634–1715) mieltymykset olivat keskeisessä osassa. Kolmikymmenvuotisen sodan päättyessä vuonna 1648 Ranskasta oli tullut Euroopan voimakkain valtio, ja ranskalaista kulttuuria matkittiin erityisesti Venäjällä, Saksassa, Itävallassa ja Englannissa. Tämän vuoksi ranskalainen musiikki oli 1660-luvulta lähtien lähes yhtä vaikutusvaltaista kuin italialainen, ja myöhäisbarokin keskeiseksi piirteeksi nousikin näiden kahden musiikkityylin synteesi.
Ludvig XIV oli taitava tanssija, ja sosiaalinen ja teatraalinen tanssi olivat hänen valtakaudellaan keskeisessä asemassa hovielämässä. Eräs ranskalaisen taide-elämän erityismuoto oli ballet de cour eli hovibaletti, jossa hovin jäsenet esiintyivät suurissa musiikkidraamoissa yhdessä ammattitanssijoiden kanssa. Tyypillinen hovibaletti koostui useista näytöksistä, joissa oli laulusooloja, kuoro-osuuksia ja orkesterin säestämiä tanssiosuuksia. Ludvig XIV tanssi ensimmäistä kertaa julkisesti jo kolmetoistavuotiaana ja esiintyi myöhemmin lukuisissa baleteissa, muun muassa Apollon roolissa Ballet des fêtes de Bachusessa (Bacchuksen festivaalin baletti) ja nousevan Auringon roolissa Ballet da la nuit'ssa (Yön baletti).Versailles'n hovissa koottiin myös ensimmäiset suuret orkesterit, jotka toimivat nykyisen sinfoniaorkesterin esikuvina. Ludvig XII:n perustama Vingt-quatre Violins du Roi (Kuninkaan 24 viulua) koostui kuudesta melodiaa soittavasta sopraanoviulusta, jotka oli viritetty nykyaikaisen viulun tavoin, kahdestatoista altto- ja tenoriviulusta sekä kuudesta bassoviulusta, jotka oli viritetty sävelaskeleen alemmaksi kuin nykyaikainen sello.
Jean-Baptiste Lully oli Ludvig XIV:n lempisäveltäjä ja toimi lähes koko elämänsä ajan aurinkokuninkaan palveluksessa eri tehtävissä. 1670-luvulla Lully loi yhdessä libretistinsä Philippe Quinault'n kanssa omaleimaisen ranskalaisen oopperatyylin, tragédie en musique'n, joka säilyi elinvoimaisena kokonaisen vuosisadan. Lullyn luoman tyylin leviämistä edisti kuninkaan hänelle myöntämä yksinoikeus musiikkiteatterin järjestämiseen koko Ranskan alueella. Lully muun muassa pakotti ystävänsä Molièren käyttämään vain hänen säveltämäänsä musiikkia näytelmissään. Lullyn säveltämät oopperat alkoivat ranskalaisella alkusoitolla, jonka aikana kuningas saapui teatteriin. Nämä alkusoitot olivat tyyliltään juhlallisia ja koostuivat kahdesta osasta, jotka molemmat kerrattiin. Ensimmäinen osa oli tyypillisesti homofoninen ja hidas, ja siinä käytettiin runsaasti pisteellisiä rytmejä. Toinen osa oli nopeampi ja sisälsi fuugamaista imitaatiota. Lully mukautti italialaisen resitatiivin ranskan kielen rytmiin ja intonaatioon. Resitatiiviosien bassolinja oli yleensä rytmikkäämpi ja melodia laulavampi kuin italialaisissa esikuvissaan. Oopperoiden aaria-osat olivat huomattavasti vähemmän koristeellisia kuin italialaisessa oopperassa ja pyrkivät tukemaan libreton draaman kaarta, eivät esittelemään laulajien teknistä taituruutta. Oopperoiden aiheet olivat tavallisesti peräisin antiikin mytologiasta, ja henkilöhahmot olivat yleviä ja vakavia. Oopperoissa ei juuri ollut komedian aineksia.Lullyn jälkeen ranskalaisen oopperan merkittävimmäksi säveltäjäksi nousi Jean-Philippe Rameau, jonka ensimmäinen ooppera Hippolyte et Aricie esitettiin vuonna 1733. Teos sai osakseen ankaraa kritiikkiä Lullyn kannattajilta, jotka pitivät sitä liian monimutkaisena ja italialaisena. Rameau pääsi kuitenkin Ranskan hovin suosioon ja sai lukuisia tilauksia hovilta ja Ranskan kuningasparilta. 1750-luvulla hän nousi ranskalaisen oopperan puolustajien esikuvaksi myöhemmin myös buffonien sodaksi kutsutussa kiistassa, joka puhkesi ranskalaisen oopperan ja Jean-Jacques Rousseaun johtamien italialaisen oopperan kannattajien välille.
1600-luvun alkupuolella eräs ranskalaisen soitinmusiikin tärkeimmistä soittimista oli luuttu, jonka vaikutus näkyi kaikessa ranskalaisessa barokkimusiikissa, vaikka 1600-luvun kuluessa cembalo syrjäyttikin sen aseman suosituimpana soittimena. Luutunsoittajat ja luuttusäveltäjät kehittivät agrémenttien eli tiettyjen melodian kannalta keskeisten nuottien yhteyteen liitettyjen koristeiden järjestelmän, josta tuli keskeinen osa kaikkea ranskalaista barokkimusiikkia. Agreménttien lisääminen jätettiin usein soittajien vastuulle, mutta säveltäjät kehittivät myös merkintätapoja niiden ylöskirjaamiseksi. Luuttuohjelmiston keskeisin osa oli tanssimusiikki, joka oli keskeisessä asemassa ranskalaisessa kulttuurissa ja hovielämässä. Tansseja alettiin koota myös tanssisarjoiksi, joiden aluksi soitettiin usein tahtilajiltaan vapaa preludi.1600-luvun viimeisinä vuosikymmeninä ja 1700-luvun alussa Ranskassa alettiin säveltää musiikkia, jossa pyrittiin yhdistämään ranskalaisen ja italialaisen musiikkiperinteen parhaita puolia. Keskeiseksi vaikuttajaksi tässä liikkeessä nousi François Couperin. Couperin toimi kuninkaan urkurina pyhän Gervais'n kirkossa Pariisissa, mutta ansaitsi myös merkittäviä sivutuloja opettamalla cembalon soittoa aristokraateille ja julkaisemalla säveltämäänsä musiikkia. Pääosan Couperinin tuotannossa muodosti joukko vuosien 1713 ja 1730 välillä julkaistuja cembalosarjoja, joille oli usein annettu huomiota herättäviä nimiä, esimerkiksi La misterieuse, mystinen.
Vuonna 1648 päättynyt kolmikymmenvuotinen sota tuhosi koko Saksan talouden, ja Pyhän saksalais-roomalaisen keisarikunnan keisarin heikkous jakoi Saksan lähes kolmeensataan käytännössä itsenäiseen pieneen valtioon. Kuitenkin musiikkielämä alkoi toipua nopeasti sodan päätyttyä. Lukuisten ruhtinaiden, herttuoiden, kreivien, vaaliruhtinaiden ja hallitsijoiden suuri määrä loi paljon työmahdollisuuksia muusikoille, koska kukin hallitsija pyrki jäljittelemään Versailles'n hovin loistoa. Myös kaupungit tukivat musiikkia ja useimmilla kaupungeilla olikin palkattuja Stadpfeifereita, kaupungin torvensoittajia, joilla oli monopolioikeus kaupungin musiikkitarjontaan.Varhaisbarokin aikana saksankieliset säveltäjät niin luterilaisilla kuin katolisillakin alueilla omaksuivat nopeasti Italiassa kehitetyt uudet musiikin tyylikeinot, monodian ja konserttotyylin. Erityisesti etelässä katolisten hallitsemalla alueella musiikki oli hyvin italialaisvaikutteista. Luterilaisilla alueilla säveltäjät ottivat vaikutteita italialaisesta tyylistä, mutta jatkoivat edelleen polyfonisten koraalimotettien ja -preludien säveltämistä perinteisellä polyfonisella tyylillä. Koraaleihin pohjautuva polyfoninen musiikki esitettiin tavallisesti uruilla, joiden tekniikka kehittyi isoin harppauksin 1600-luvun aikana: urkuihin tuli lisää äänikertoja ja sormioita. Saksalainen Heinrich Schütz opiskeli sävellystä Giovanni Gabrielin johdolla Venetsiassa ja palattuaan Saksaan vaikutti laajalti uusien sävellystekniikoiden käyttöönotossa.Pohjoisen Saksan kenties merkittävin urkuri 1600-luvulla oli Dietrich Buxtehude, joka tosin oli syntynyt Tanskassa saksalaiseen perheeseen. Buxtehude työskenteli Lyypekin Pyhän Marian kirkon urkurina lähes koko työuransa ajan. Urkurinvirassaan hän myös sävelsi ja johti soitin- ja lauluyhtyemusiikkia. Hän tuli kuuluisaksi Abendmusiken-konserteistaan, joita järjestettiin viitenä peräkkäisenä joulua edeltävänä sunnuntaina vuosittain. Konserteista tuli maankuuluja, ja nuoren Johann Sebastian Bachin .kerrotaan kävelleen vuonna 1705 lähes 300 kilometriä vain päästäkseen kuuntelemaan konsertin. Buxtehuden sävellyksistä on meidän päiviimme asti säilynyt yli 120 uskonnollista vokaalimusiikkiteosta, yli 40 urkukoraalisovitusta ja yli 30 muuta urkuteosta.1700-luvulle tultaessa saksalainen musiikki kehittyi vielä voimakkaammin kohti eri eurooppalaisten tyylien synteesiä. Georg Philipp Telemannin (1681–1767) tuotannosta on löydettävissä kaikki hänen aikansa muotivirtaukset ja tyylisuunnat. Telemann yhdisti ne vahvaan saksalaiseen kontrapunktin perinteeseen. Hän oli myös tavattoman tuottelias: hän sävelsi uransa aikana yli kolme tuhatta teosta. Telemann itse kuvaili sävellyksiään näin: Mitä olen saavuttanut musiikin tyylin suhteen on tunnettua. Ensin sävelsin puolalaisella tyylillä, jonka jälkeen tulivat ranskalainen, kirkko-, kamarimusiikkityylit, ooppera ja lopulta italialainen tyyli, joka nykyisin kiinnostaa minua enemmän kuin muut. Telemann pyrki säveltämään yksinkertaisesti ja luomaan teoksia, joita myös amatöörit pystyivät soittamaan. Siksi hän oli omana aikanaan paljon suositumpi kuin esimerkiksi J.S. Bach.
Saksalaisen barokin ja samalla koko barokkimusiikin huipentumana voidaan pitää kahden saksalaisen säveltäjän, Johann Sebastian Bachin ja Georg Friedrich Händelin teoksia. Bachin ja Händelin urat ja sävellystyö eroavat huomattavasti toisistaan samoin kuin heidän musiikkinsa kohtalo säveltäjien kuoleman jälkeen. Bach eli koko elämänsä Saksassa ja oli omana aikanaan urkuvirtuoosina vähintään yhtä kuuluisa kuin säveltäjämestarina. Bachin teoksia julkaistiin hänen elinaikanaan varsin vähän, ja kuolemansa jälkeen hän painui lähes unohduksiin, kunnes hänen musiikkinsa koki renessanssin 1800-luvun puolivälissä. Händel puolestaan oli suunnattoman suosittu omana elinaikanaan. Hän asui ja työskenteli elämänsä aikana useissa kaupungeissa Saksassa, Italiassa ja Englannissa. Händelin Ilotulitusmusiikin ensiesitystä Lontoossa vuonna 1749 tuli katsomaan arviolta 12 000 ihmistä, ja se pysäytti Lontoon liikenteen kolmeksi tunniksi. Händelin musiikki myös pysyi suosittuna ja säilyi konserttiohjelmistoissa hänen kuolemansa jälkeen, ja hän onkin ensimmäinen säveltäjä, jonka musiikkia on säännöllisesti esitetty meidän päiviimme asti. Händelin suosion salaisuus on se, että ensimmäisenä säveltäjänä hän sävelsi suoraan yleisölle hovin tai kirkon sijaan. Lisäksi hän kykeni taitavasti sopeuttamaan sävellystyyliään ja muuttamaan tyylilajia yleisön mieltymysten mukaan.Bachin tuotanto sisältää kaikkia aikakauden teoslajeja oopperaa lukuun ottamatta. Siihen kuuluu suuria kuoroteoksia, kuten h-mollimessu, Matteus- ja Johannes-passiot ja jouluoratorio, lukuisia urku- ja muita kosketinsoitinteoksia, konserttoja ja muuta orkesterimusiikkia sekä musiikkia lukuisille soolosoittimille. Bach vei saksalaisen kontrapunktin perinteen äärimmilleen varsinkin loppukauden suurilla teoksillaan Die Kunst der Fuge ja Musikalisches Opfer. 1800-luvun loppupuolella hänen osin jo unohdettujen teoksiensa taiteellinen arvo löydettiin uudelleen, ja nykyisin Bachia pidetään yhtenä suurimmista säveltäjistä kautta aikojen, ellei jopa suurimpana.Händel sävelsi suurimman osan teoksistaan Englannissa, ja hänestä tuli Englannin kansalainen vuonna 1727 (samassa yhteydessä hän muutti nimensä George Frideric Handeliksi). Händelin musiikissa keskeisiä elementtejä ovat melodiat, harmonia ja musiikin vaihtelevat tekstuurit, kun taas Bachin lähestymistapa oli kontrapunktinen. Hän sai merkittäviä vaikutteita italialaisesta oopperasta asuttuaan maassa useita vuosia ja tavattuaan muun muassa Alessandro Scarlattin. Händel sävelsi suurimman osan teoksistaan Englannissa, missä hänen läpimurtonsa oli vuonna 1711 ensi-iltansa saanut ooppera Rinaldo. Saavutettuaan menestystä hän asettui pysyvästi maahan ja sai Englannin kansalaisuuden vuonna 1727.Händel saavutti suurta arvostusta oopperasäveltäjänä ja sävelsi sekä ohjasi oopperoita lähes kolmenkymmenenkuuden vuoden ajan. Tunnetuimpia hänen yli neljästäkymmenestä italialaistyylisestä oopperastaan ovat Almira 1705, Giulio Cesare (Julius Caesar, 1724) sekä Ariodante (1735). Händel sävelsi myös lukuisia oratorioita, joita esitettiin hänen johtamassaan teatterissa paaston aikana, jolloin oopperoiden esittäminen oli kiellettyä. Musiikillisesti Händelin oopperoiden ja oratorioiden välillä ei juuri ole eroa. Händelin tunnetuin teos on luultavasti Messias-oratorio (1741), jota erityisesti Isossa-Britanniassa ja Yhdysvalloissa esitetään usein joulun aikaan. Händel sävelsi myös soitinmusiikkia, vaikka tulikin kuuluisaksi nimenomaan vokaaliteoksillaan. Hänen tunnetuimpia orkesteriteoksiaan ovat sarjat Vesi- ja Ilotulitusmusiikkia sekä kuusi concerto grossoa. Händelin kuoltua hänet haudattiin suurin huomionosoituksin Lontoon Westminster Abbeyyn.
Johann Sebastian Bachin kuoltua vuonna 1750 musiikkityyli ja -muoti oli muuttunut jo paljon, ja Bachin tuotanto jäi nopeasti pääosin unohduksiin. Johann Sebastian Bachin pojat Wlhelm Friedeman Bach, Carl Philipp Emanuel Bach ja Johann Christian Bach vaikuttivat merkittävästi klassismin ajan musiikin syntyyn ja olivat jonkin aikaa kuuluisampia kuin isänsä. Ennen varsinaisen klassismin tyylisuunnan syntyä taidemusiikissa oli lyhyt jakso, jolloin useat tyylisuunnat vaikuttivat rinnakkain. Näitä suuntauksia on nimitetty myöhemmin muun muassa sentimentaaliseksi tyyliksi ja galantiksi tyyliksi. Näitä ja klassismia yhdistää barokkimusiikkia voimakkaampi melodisuus ja barokkimusiikin aikaisesta affektiopista luopuminen. Yhdessä musiikkiteoksessa saatettiin ilmaista ja yhdistää monia usein ristiriitaisia tunnetiloja.
Barokkimusiikkia ryhdyttiin uudelleen esittämään 1800-luvun lopulta alkaen, mihin vaikutti voimakkaasti säveltäjä Felix Mendelssohnin järjestämä Matteus-passion esitys vuonna 1829 ja myöhemmin 1900-luvun alussa esimerkiksi Pablo Casalsin uudelleen löytämät Bachin sellosarjat. Jotkut säveltäjät saivat barokkimusiikista omaan tyyliinsä runsaasti vaikutteita, kuten Max Reger ja Paul Hindemith.
Barokkiajan musiikin suosion kasvamisen myötä on toisen maailmansodan jälkeen herännyt kiinnostusta esittää teokset mahdollisimman autenttisessa muodossa. Tähän liittyen myös monia barokkimusiikin keskeneräisiä töitä, ennen kaikkea Bachin teos Die Kunst der Fuge, on pyritty viimeistelemään. Autenttisuuteen pyrittäessä nykyaikaiset soittimet korvataan vanhanmallisilla soittimilla, ja joskus myös aidoilla 1700-luvulta asti säilyneillä soittimilla: venttiilitorvet korvataan luonnontorvilla, metallista valmistetut puupuhaltimet puusta valmistetuilla puhaltimilla, metalliset kielet suolista tehdyillä kielillä ja nykyaikaiset cembalot barokkityylisillä cembaloilla. Samoin 1700-luvun lopussa amatöörikäyttöön jäänyt nokkahuilu on pitänyt ottaa uudestaan vakavaan käyttöön, koska monet barokin huiluteoksista on kirjoitettu nimenomaan nokkahuilulle. Soittotyylissä pyritään ottamaan huomioon seikat, joissa on tapahtunut muutosta barokin ja nykyajan välillä. Esimerkiksi voimakkaiden crescendojen ja diminuendojen (äänenvoimakkuuden lisäys ja vähennys) on katsottu edustaneen romantiikan aikakauden vaikutusta esittämisessä, joten niistä on pyritty luopumaan.
Barokkiaikana käytetyt kuorot ja orkesterit olivat huomattavasti nykymuotoista sekakuoroa tai sinfoniaorkesteria pienempiä. Historiallisen tutkimuksen pohjana ovat olleet esimerkiksi Johann Joachim Quantzin ja Leopold Mozartin kirjoitukset, joista on saatu tietoa barokkiajan musiikkiesityksistä. Itse teosten käsikirjoituksissa soittimia ja laulajia koskevat merkinnät eivät usein anna tarpeeksi tarkkaa tietoa kaikista esittämiseen liittyvistä asioista. Esimerkiksi kiivas Bachin ja muiden barokkisäveltäjien käyttämien kuorojen kokoja koskeva debatti olisi ollut helposti ratkaistu, jos teosten nuoteissa kerrottaisiin suoraan, montako laulajaa äänialaa kohden on tarkoitus käyttää. 1980-luvun alussa Joshua Rifkin alkoi ajaa näkemystä, jonka mukaan Bach olisi käyttänyt tunnetuimmissa teoksissaan vain yhtä laulajaa äänialaa kohden. Tämä aluksi kiivasta vastustusta herättänyt näkemys on myöhemmin saavuttanut laajempaa kannatusta. Bachin lisäksi myös esimerkiksi Telemann ja Monteverdi olisivat tutkijoiden mukaan käyttäneet yhtä laulajaa per ääniala. On kuitenkin myös merkittäviä alan tutkijoita, jotka eivät kannata tällaisia näkemyksiä ja perinteisempi kanta on, että Bach käytti noin 3–4 laulajaa per ääniala. Huomion arvoista on, että mm. Bach sävelsi kaikki kirkolliset teoksensa nimenomaan poikakuorolle.1800-luvulla ja 1900-luvun alkupuolella barokkimusiikin esityksissä käytettiin romantiikan perinteen mukaisesti aina suuria kuoroja ja orkestereita. Barokkimusiikin esittämisestä vanhanaikaisilla soittimilla on tullut nykyään melko yleistä, ja tähän tarkoitukseen on olemassa erityisiä barokkiorkestereita, jotka erikoistuvat soittamaan vanhaa musiikkia, sekä soittajia, jotka ovat etupäässä vanhanaikaisen soittimen taitajia. Suuren kuoron korvaaminen eräissä autenttisuuteen pyrkivissä esityksissä kokoonpanolla, jossa kuoroteoksen jokaisesta äänestä vastaa vain muutama tai ainoastaan yksi laulaja, on tullut monille yllätyksenä. Esitystavoista on herännyt runsaasti keskustelua, ja sekä autenttisilla että nykyaikaisilla esitystavoilla on omat puolestapuhujansa. Monille kriitikoille ja kuuntelijoille on kuitenkin edelleen riittänyt, että esitys on musiikillisesti onnistunut esitysfilosofiasta riippumatta. Merkittäviin autenttisia esityksiä johtaviin kapellimestareihin kuuluvat esimerkiksi Nikolaus Harnoncourt, Christopher Hogwood ja John Eliot Gardiner, Levytyksiä, joissa kussakin kuoron äänessä on vain yksi laulaja, ovat tehneet esimerkiksi Joshua Rifkin, Paul McCreesh ja Andrew Parrot. Autenttista esittämistapaa on sovellettu myös klassismin ja varhaisromantiikan ajan musiikkiin, mutta barokin kohdalla ero nykyisten ja autenttisten esitysten välillä on usein selvästi suurempi.
Grout Donald Jay et al.: A History of Western Music, 7th ed..    W.W. Norton & Company, Inc., 2005. ISBN 0-393-97991-1.    

Bassem Boulaâbi (s. 11. tammikuuta 1984 Tunis) on tunisialainen jalkapalloilija, pelipaikaltaan puolustaja. Hän edustaa Tunisian pääsarjassa pelaavaa AS Marsaa.
Boulaâbi aloitti ammattilaisuransa Stade Tunisienin riveissä kaudella 2005–2006. Hän edusti joukkuetta aina kaudelle 2008–2009 saakka, jolloin hän siirtyi kesken kauden tammikuussa 2009 ES Saheliin. Boulaabi pelasi kuitenkin vain kaksi ottelua, kunnes siirtyi tammikuussa 2010 puoleksi vuodeksi lainalle AS Kassarineen. Palattuaan takaisin ES Saheliin Boulaabi pelasi joukkueessa kauden 2010–2011 loppuun. Elokuussa 2011 hän siirtyi AS Marsaan, jossa Boulaabi on noussut vakiopuolustajaksi.
Boulaâbi pelasi ensimmäisen maaottelunsa Tunisian paidassa 27. toukokuuta 2012 harjoitusottelussa Ruandaa vastaan.

Natasha Khan (25. lokakuuta 1979 Lontoo), taiteilijanimeltään Bat for Lashes, on englantilainen muusikko. Hän laulaa ja soittaa pianoa, bassokitaraa, kitaraa ja cembaloa.
Debyyttialbumi Fur and Gold ilmestyi 11. syyskuuta 2006. Khanista tuli tunnetumpi Mercury Prize (2007) ja BRIT Awards (2008) -ehdokkuuksien myötä. Toinen albumi Two Suns julkaistiin 6. huhtikuuta 2009. Myös toinen albumi oli ehdolla Mercury Prizen saajaksi ja Khan oli jälleen BRIT Awardsien paras naisartisti -ehdokkaana. Vuonna 2010 Khan oli mukana Twilight – Epäilys -elokuvan soundtrackilla kappaleella Let's Get Lost, jonka hän teki yhdessä Beckin kanssa. Kolmas albumi The Haunted Man julkaistiin 11. lokakuuta 2012. Tämänkin albumin myötä Khan oli ehdokkaana parhaaksi naisartistiksi BRIT Awardseissa.lähde?Bat for Lashes on esiintynyt Suomessa kahdesti, vuoden 2012 Provinssirockissa ja 2013 Flow-festivaalilla.

Batman: Tappava pila (Batman: The Killing Joke) on Alan Mooren käsikirjoittama ja Brian Bollandin kuvittama Batman-sarjakuva, joka julkaistiin vuonna 1988. Tarina on julkaistu suomeksi ensimmäisen kerran vuonna 1989 ja uudelleen DC-sankarit, tekijänä Alan Moore -kokoelmassa vuonna 2007.Sarjakuvassa Batmanin vihollinen Jokeri pakenee Arkhamin vankimielisairaalasta ja yrittää sen jälkeen tehdä komissario Gordonista hullun, todistaakseen että kuka tahansa hyvä ihminen voi seota. Tarinassa myös valotetaan Jokerin menneisyyttä.
Tarinaa pidetään yhtenä merkittävimmistä Batman-sarjakuvista. IGN sijoitti sen kolmanneksi listallaan 25 parhaasta Batman-sarjakuvasta.

Battlefield V on DICEn kehittämä ja Electronic Artsin julkaisema ensimmäisen persoonan ammuntapeli, joka julkaistiin marraskuussa 2018 PlayStation 4:lle, Microsoft Windowsille ja Xbox Onelle. Peli on viidestoista osa Battlefield-sarjassa ja neljäs osa, joka sijoittuu toiseen maailmansotaan. Graafisesti ja tyylillisesti peli on lähellä edeltäjäänsä Battlefield 1:stä (2016), joka sijoittuu ensimmäiseen maailmansotaan.Jo ennen julkaisupäivää peli aiheutti kohun selvällä historiallisella epätarkkuudellaan sekä naissotilaiden ilmestymisellä taistelukentille. Ennakkotilauslukujen paljastuttua hyvin heikoiksi peliä muutettiin autenttisemmaksi, mutta hyvistä arvosteluista huolimatta peli oli kaupallinen pettymys. Helmikuuhun 2019 mennessä peliä oli myyty 7,3 miljoonaa kappaletta, mikä oli miljoonan verran odotettua vähemmän.
Pelin yksinpelikampanja jatkaa Battlefield 1:n esittelemää formaattia, sotatarinoita (engl. War Stories), joissa seurataan toista maailmansotaa eri henkilöhahmojen kantilta ympäri Eurooppaa ja Pohjois-Afrikkaa. Sotatarinat ja hahmot ovat kuvitteellisia, mutta ne pitävät sisällään todellisia historiallisia elementtejä: esimerkiksi Norjan vastarintaliikkeestä kertovassa tehtävässä sabotoidaan natsi-Saksan ydinohjelmaa, mikä perustuu vuonna 1943 toteutettuun operaatio Gunnersideen. Yksinpelitarinat on käsikirjoittanut brittiläinen kirjailija Steven Hall.
Nuori William Sidney ”Billy” Bridger jää kiinni pankkiryöstöstä vuonna 1942, ja välttääkseen vankilatuomion hän liittyy Britannian asevoimiin. Hänet lähetetään ryhmänjohtaja George Masonin kanssa sabotoimaan saksalaisia lentokenttiä Pohjois-Afrikassa. Tehtävä ei kuitenkaan edisty suunnitelman mukaisesti, sillä yksi Billyn kyhäämistä räjähteistä ilmenee suutariksi. Tilanne eskaloituu tulitaisteluksi, ja johtajansa käskystä Billy joutuu tuhoamaan lentokoneita ilmatorjuntatykillä. Billy ja Mason etenevät saksalaisilta varastamallaan autolla seuraavalle lentokentälle, mutta tulitaistelussa saamiensa haavojen vuoksi Mason joutuu jäämään jälkeen. Billy onnistuu tuhoamaan muut kohteet yksin, kerää löytämästään bunkkerista parannustarvikkeita Masonille ja hyödyntää saksalaisradiota kutsuakseen HMS Sussex -aluksen evakuointitehtävään. Billy ei kuitenkaan ollut tajunnut, että radio paljastaisi heidän tarkan sijaintinsa saksalaisille, ja niinpä he joutuvat saksalaisarmeijan takaa-ajamaksi. Ylivoiman edessä Billy on ajautumassa epätoivoon, kunnes Mason tunnustaa valinneensa nuorukaisen tehtävään juuri siksi, että oli kuullut hänen yrittäneen ryövätä pankkeja yksi toisensa perään epäonnistumisista huolimatta, mikä on selvä merkki periksiantamattomuudesta. Rohkaistunut Billy taistelee ryhmänjohtajansa rinnalla ja torjuu hyökkäyksiä, kunnes brittiläisvahvistukset saapuvat ja tuhoavat saksalaiset.
Tehtävä sijoittuu Norjan Telemarkiin vuoteen 1943. Brittiläinen erikoisjoukko yrittää tunkeutua saksalaiseen raskasvesilaitokseen, mutta joutuu tuhotuksi, ja nuori norjalainen vastarintataistelija Astrid vangitaan. Hänen tyttärensä Solveig hiihtää vuoristossa läpi saksalaisjoukkojen ja pyrkii vapauttamaan äitinsä. Astrid ei kuitenkaan suostu pakenemaan ennen kuin he ovat tuhonneet laitoksen, joka on välttämätön osa saksalaisten ydinaseohjelmaa. Laitos tuhoutuu, mutta suuri osa raskaasta vedestä kuljetetaan pois kuorma-autolla. Astrid ja Solveig aloittavat takaa-ajon, jonka päätteeksi he onnistuvat tuhoamaan kuljetusrekat. Osa vedestä on kuitenkin ehditty lastaamaan sukellusveneeseen, jonka kyytiin heillä ei ole pääsyä. Astrid suorittaa itsemurhaiskun, jossa vene räjähtää ja raskasvesilasti tuhoutuu.
Normandian maihinnousun jälkeen liittoutuneet työntävät saksalaisia pois Ranskasta. Sotaan värvätään myös senegalilaisia sotilaita, kuten nuorukainen Deme Cisse ja hänen veljensä Idrissa. Ranskalaissotilaat kuitenkin syrjivät afrikkalaisia taistelukentällä ja passittavat heitä mitä merkityksettömämpiin hommiin, kuten hiekkasäkkien kasaamiseen. Lopulta senegalilaisille annetaan tehtäväksi tuhota saksalaisia ilmatorjuntatykkejä. Komentajansa kaatuessa osa sotilaista tahtoo pysähtyä, mutta Deme vakuuttaa, että loppuun viety hyökkäys auttaisi heitä saamaan tunnustusta ranskalaisilta. Tehtävä onnistuu, mutta haavoittunut saksalainen vannoo, että tuleva saksalaishyökkäys pyyhkii viimeisetkin muistot senegalilaisarmeijasta. Idrissa ajattelee perhettään ja pohtii perääntymistä, mutta Deme uskoo, että suora hyökkäys saksalaisten tukikohtaan olisi viimeinen asia, jota vihollinen osaisi odottaa. Offensiivi onnistuu, mutta Idrissa joutuu uhraamaan henkensä tuhotakseen senegalilaisjoukkoja uhkaavan Tiger-panssarivaunun. Ranskalaiset hävittävät todisteet siitä, että afrikkalaisia olisi osallistunut tukikohdan valloittamiseen.
Kevääseen 1945 eli lähelle Saksan antautumista sijoittuvassa tarinassa Tiger-panssarivaunukomentaja Peter Müller puolustaa Rein–Ruhr-puolustuslinjaa lähestyviltä yhdysvaltalaisjoukoilta. Saksan armeijan ylin johto on antanut joukoilleen käskyn taistella kuolemaan saakka.
Neljäs yksinpelitarina julkaistiin vasta 5. joulukuuta 2018 eli muutamaa viikkoa pelin julkaisupäivän jälkeen.
64 pelaajan moninpeli sijoittuu yhdeksälle eri kartalle länsirintaman, Norjan ja Pohjois-Afrikan taisteluihin. Pelattavat osapuolet ovat Saksan armeija Wehrmacht sekä Britannian armeija.Aina ennen ilmestymistään kartalle pelaajan tulee valita jokin neljästä hahmoluokasta: Assault, Medic, Support tai Recon (suom. rynnäkkösotilas, lääkintämies, tulitukimies tai tiedustelija). Tietyn hahmoluokan käyttö kerryttää luokan sisäisiä kokemuspisteitä, jonka myötä hahmoluokkaan avautuu uusia aseita ja varusteita. Samalla pelaaja kasvattaa yleistä uratasoaan saavuttaakseen esimerkiksi uusia sotilasarvoja.Rynnäkkösotilaalla on käytössään pääasiassa puoliautomaattisia kiväärejä ja panssarintorjunta-aseita, kuten kertasinkoja ja kasapanoksia. Konepistoolilla aseistettu lääkintämies tarjoaa muille parannustarvikkeita ja voi tietyn aikarajan puitteissa palauttaa kaatuneen joukkuetoverin eloon. Tulitukimies perustuu konekivääreihin sekä ammuslaatikoihin. Tiedustelija käyttää tarkkuuskivääriä ja voi paikantaa vihollisia esimerkiksi merkinantopistoolilla tai pystyttää tukiaseman, jota hyödyntämällä saman ryhmän pelaajat pystyvät ilmestymään kartalle tiedustelijan määrittämään paikkaan. Kartasta ja tilanteesta riippuen pelaajalla voi olla myös mahdollisuus ilmestyä suoraan lentokoneeseen tai panssarivaunuun. Ilmestymispaikoista löytyy usein myös ajoneuvoja, kuten puolitelavaunuja, joilla voi hinata perässään esimerkiksi panssarintorjuntakanuunaa.Otteluissa pelaaja kuuluu joukkueen sisäisiin korkeintaan neljän hengen ryhmiin (engl. Squad), jotka voivat ilmestyä kartalle toistensa luokse sekä kerätä yhteispisteitä, joilla ryhmänjohtaja voi kutsua taisteluun vahvistuksia, kuten erikoispanssarivaunun tai V1-ohjuksen. Samaan ryhmään kuuluvan kaatuneen pelaajan voi myös pelastaa, vaikka käytössä oleva hahmoluokka olisi jokin muu kuin lääkintämies.Battlefield V:n lisäys pelisarjan perinteiseen hahmoluokkasysteemiin on pelaajan valittavissa oleva taistelurooli (Combat Role, tunnettu myös nimellä ”aliluokka”), joka jakaa jokaisen hahmoluokan kahteen osaan. Kummallakin roolilla on vahvuutensa, joita pelaaja voi hyödyntää pelityylinsä mukaan. Esimerkiksi tiedustelija jakaantuu tarkka-ampujaan, joka voi pidättää hengitystään pitkään ja paikantaa vihollisia joukkueelleen, sekä ”tiennäyttäjään”, joka voi hyödyntää koko joukkueen – eli myös oman ryhmänsä ulkopuolisia – tukiasemia.Battlefield V:n on koettu nostaneen tyypillistä ensimmäisen persoonan ammuntapelien vaikeustasoa: pelaajalla on hallussaan vain vähän ammuksia eikä hahmon kunto haavoittumisen jälkeen palaudu täyteen automaattisesti. Kehittäjien tarkoitus on ollut vähentää ”juoksemista ja kuolemista” ja sen sijaan kannustaa pelaajia taktiseen pelaamiseen ja yhteistyöhön: tietyt hahmoluokat voivat jakaa muille ammuksia ja lääkintätarvikkeita ja pelikartalla on ennalta määrättyjä paikkoja, joihin pelaajat voivat rakentaa täydennysvarastoja. Myös vihollisten ruumiilta voi poimia talteen ammuksia. Lentokoneiden ja panssarivaunujen ammusvarastot ovat rajalliset, ja niiden täydennys suoritetaan huoltopisteillä. Panssarivaunuille tarkoitettu huoltopiste saattaa tuhoutua ja vaatia korjaamista, kun taas lentokoneille vastaava piste on ilmassa oleva symboli eikä näin ollen vaadi laskeutumista.Uutena toimintona pelissä on linnoitusmekaniikka, joka mahdollistaa maaston strategisen muokkaamisen esimerkiksi kaivamalla juoksuhautoja, kasaamalla hiekkasäkkejä ja pystyttämällä piikkilankaesteitä.Moninpelihahmoaan voi kustomoida esimerkiksi ulkonäköä, sukupuolta, vaatteita, kypärää ja kasvomaaleja vaihtamalla. Lisää esteettisiä elementtejä voi avata suorittamalla haasteita tai ostamalla niitä joko haasteista ansaittavalla pelin ilmaisella valuutalla (Company Coins) tai oikealla rahalla maksettavalla premium-valuutalla (Battlefield Currency). Premium-rahalla voi myös hankkia tehostuksia, joilla kokemuspisteitä kertyy nopeammin ja viikottaisia haastepalkintoja on mahdollista avata helpommin.Aseisiin on saatavilla erilaisia tähtäimiä ja niihin voi myös ansaita ja ostaa erilaisia värityksiä sekä parannuksia, kuten pistimiä, isompia lippaita ja suurempaa tulinopeutta. Panssarivaunuihin voi avata uusia aseita, kuten savupommeja, ohjuksia ja panssarintorjuntapanoksia, sekä parannuksia, kuten vahvemman panssarin tai nopeammin kääntyvän tykin. Lentokoneita voi kehittää muun muassa tutkalla ja tehokkaammilla pommeilla.
Battlefield V pitää sisällään pelisarjan tutut pelimuodot Team Deathmatch (Joukkuetappomatsi) ja Conquest (Lipunvaltaus). Deathmatchissa joukkueen pelaajat keskittyvät pelkästään toistensa tuhoamiseen, kun taas Conquestissa kamppaillaan valtauspisteiden (myös ”kiintopisteet” tai ”liput”) hallinnasta, ja mitä enemmän valtauspisteitä joukkue pitää hallussaan, sitä vähemmän voittoon vaadittavia tikettejä kuluu. Tammi–maaliskuussa 2019 valikoimassa oli myös aiemmista peleistä tuttu Rush (Rynnäkkö), jossa hyökkäävä osapuoli yrittää tuhota yhdeltä sektorilta löytyvät A- ja B-nimiset radioasemat, jotta offensiivi voisi edetä seuraavalle sektorille.Mukana on myös Breakthrough (Läpimurto), jossa hyökkäävä joukkue pyrkii valloittamaan sektorin sekä Frontlines (Eturintamat), jossa rintama voi sektorin valloituksen jälkeen liikkua kumpaan tahansa suuntaan. Domination (Hallinta) on Conquestin typistetty versio, joka keskittyy jalkaväkitaisteluun pienemmällä alueella.1–4 pelaajan Combined Arms -yhteistyöpelimuoto on yksin- ja moninpelin yhdistelmä, jossa pelaajat taistelevat tekoälyvihollisia vastaan, suorittavat tehtäviä sekä ansaitsevat kokemuspisteitä ja valuuttaa, joita voi hyödyntää varsinaisessa moninpelissä.Grand Operations on muunnelma Battlefield 1:n Operationsista, tarinapainotteisesta kokonaisuudesta, joka jäljittelee historiallisia taisteluita useamman pelinsisäisen vuorokauden aikana. Pelimuoto vaihtuu toiseen vuorokauden vaihtuessa – Operations voi alkaa esimerkiksi maahanlaskujoukkojen hyökkäyksellä (Airborne) ja siirtyä sitten sektorinvaltaukseen (Breakthrough). Toisin kuin Battlefield 1:ssä, Grand Operations -ottelu ei kuitenkaan voi päättyä ennenaikaisesti, vaikkei tietty osapuoli menestyisikään todellisten historiallisten tapahtumien osoittamalla tavalla. Sen sijaan hyökkäävän osapuolen menestys vaikuttaa joukkueen käytössä oleviin resursseihin seuraavan vuorokauden taistelussa. Rakenteensa vuoksi Grand Operationsia on kutsuttu myös ”minikampanjaksi”.Firestorm-nimellä julkaistu 64 pelaajan Battle royale -pelimuoto lisättiin peliin 25. maaliskuuta 2019. Pelimuodossa laskeudutaan alueelle, joka pienenee jatkuvasti rengasmaisesti lähestyvän tulimyrskyn myötä, ja kerätään aseita, ajoneuvoja, parannusvälineitä sekä muita resursseja, jotka voivat helpottaa selviytymistä. Pelimuodon Halvøy-niminen ympäristö on Battlefield-pelisarjan suurin moninpelikartta. Firestorm on jaettu kahteen osaan: kaikki vastaan kaikki -tyyliseen peliin, jossa pelaajalla ei ole tiimikavereita, sekä ryhmäotteluun, jossa yhteen ryhmään voi kuulua 1–4 pelaajaa. 11.–15. huhtikuuta välisenä aikana DICE kokeilutti pelimuodon duo-versiota, jossa pelaajalla on vain yksi joukkuekaveri. Kehittäjät toivoivat saavansa kahden pelaajan tiimipelaamisesta palautetta, mutta pelimuodon vakiintumisesta ei ole tietoa.
Battlefield V:n moninpelitarjonta laajenee uusilla pelimuodoilla ja siirtyy kronologisesti eri sotanäyttämöille. Aikaisempien pelien maksullisen premium pass -järjestelmän korvasi Tides of War -julkaisusysteemi, jossa lisäsisältö on aina ilmaista. Tides of War perustuu sisältökausiin, jotka tuovat mukanaan muun muassa karttoja ja pelimuotoja sekä viikottaisia haasteita, joiden palkintona on esimerkiksi uusia aseita ja lentokoneita. 5. joulukuuta 2018 julkaistu ensimmäinen luku, Overture, toi peliin The Last Tiger -yksinpelitarinan, Hannutin taisteluun pohjautuvan Panzerstorm-kartan, Practice Range -harjoittelutilan sekä mahdollisuuden ajoneuvojen ja lentokoneiden esteettiseen muokkaamiseen.17. tammikuuta 2019 julkaistu Lightning Strikes -luku toi mukanaan Combined Arms -yhteistyötilan sekä Rush- ja Squad Conquest -pelimuodot, joista kaksi jälkimmäistä olivat saatavilla vain 20. maaliskuuta saakka.Kolmas luku Trial by Fire julkaistiin 28. maaliskuuta 2019, ja sen sotanäyttämöt sijoittuvat ajanjaksoon lokakuusta 1940 kesäkuuhun 1941. Lukuun sisältyvä Firestorm-pelimuoto julkaistiin ennenaikaisesti jo 25. maaliskuuta. Kevään aikana peliin lisättiin uusia Combined Arms -tehtäviä, ja 30. toukokuuta julkaistiin Kreetan taisteluun sijoittuva moninpelikartta Mercury. 13. kesäkuuta peliin lisättiin Outpost-niminen pelimuoto, jossa 32:n pelaajan joukkueen voimin pyritään rakentamaan radiotorneja, joita voi myös päivittää ja joita viholliset voivat tuhota.27. kesäkuuta 2019 alkanut neljäs luku Defying the Odds pitää sisällään Pohjois-Afrikkaan sijoittuvan Al Sundan -kartan, jossa on kerrottu olevan pitkiä etäisyyksiä ja mahdollisuuksia ajoneuvotoiminnalle. Heinäkuussa Kreikka-sotanäyttämö saa jatkoa uudella, Kreetaa suuremmalla Marita-kartalla, jossa keskitytään kaupunkitaisteluun kapeilla kaduilla. Lähitaisteluun keskittyvät myös elokuussa julkaistavat kartat, jotka sijoittuvat Norjan Lofooteille ja Ranskan Provenceen. Lokakuussa julkaistaan Operation Underground -kartta, joka on saanut vaikutteita Battlefield 3:sta tutusta metrotunnelista.Viides luku Awakening the Giant julkaistaan syksyllä 2019, ja se sijoittuu Tyynenmeren sotaan. Yksi lukuun kuuluvasta kolmesta kartasta on vahvistettu Iwo Jimaksi. DICE on kuvaillut syksyn sisältökautta ”täysinvaasioksi maalla, ilmassa ja merellä”.
DICE on linjannut, ettei pelissä tulisi olemaan maksullista lisäsisältöä mihinkään muuhun tarkoitukseen kuin hahmojen ja ajoneuvojen esteettisiin elementteihin. Kehittäjät ovat kertoneet tavoitteekseen ”yhtenäistää” pelaajakunta, sillä aikaisemmista Battlefield-peleistä tuttu premium-passi uusine aseineen ja karttoineen oli koettu epäoikeudenmukaiseksi. Electronic Arts kertoi kehittäjien halunneen parantaa myös pelin ”ampumiskokemusta” helpottamalla tarkkuutta kehittyneimmillä hajonta- ja rekyyliominaisuuksilla. Aseuudistuksiin haettiin vaikutteita muun muassa Battlefield 3:sta.
DICE asetti kehitysvaiheessa suhteellisen paljon resursseja yksinpelikampanjan eli ”sotatarinoiden” kehitystä varten ja priorisoi sen esimerkiksi tulevien monipelipäivitysten edelle. Pääsuunnittelija Daniel Berlin on kuvaillut, että heille oli tärkeää esitellä yksinpelikampanjassa harvinaisempia tapahtumia eikä palata useista peleistä tuttuihin taisteluihin, kuten Normandian maihinnousuun. Suunnittelija Eric Holmes kertoi suunnittelutiimin tehneen laajaa taustatutkimusta harvinaisten tarinoiden löytämiseksi. Kehittäjien tavoitteeksi Daniel Berlin mainitsi laajan tunneskaalan, joka sisällyttäisi kokonaisuuteen sekä hauskoja että sydäntäsärkeviä tarinoita. Joitakin yksinpeliosuuksia, kuten Pohjois-Afrikkaan sijoittuvaa sabotaasitehtävää sekä norjalaisten vastarintataistelijoiden osuutta, lähdettiin luomaan hiekkalaatikkomenetelmällä, jossa pelaaja saa itse päättää etenemisensä hiiviskelyn ja suoran toiminnan välillä.
Tapahtumapaikkoihin, kuten norjalaiseen Narvikiin tutustuminen vaati valokuvausmatkoja, joilla alueeseen perehdyttiin esimerkiksi drone-kameroilla. Berlin on myös kertonut, että pelin äänisuunnittelutiimi suoritti kehityksen aikana ”kenttämatkoja”, joiden aikana ääniä suunniteltiin oikeiden aseiden ja räjähteiden avulla sekä nauhoitettiin useilta eri pituisilta välimatkoilta.
Peli julkistettiin ensimmäisen teaserin myötä 23. toukokuuta 2018. Video sai kritiikkiä selvästä anakronismista: teaserissa nähdään esimerkiksi useita ajanjaksoon kuulumattomia aseita, brittiläinen sotilas varusteenaan japanilainen katana sekä yksikätinen naissotilas, jolla on metallinen proteesi. Myös värikkäiden univormujen ja vahvojen kasvomaalien koettiin vähentävän immersiota toisen maailmansodan aikaisesta maailmasta. Naissotilaiden suuri määrä aiheutti kohun, ja DICE:n sanottiin menneen liian pitkälle pyrkimisessä yhteiskunnalliseen oikeudenmukaisuuteen.DICE:n vastaus kritiikkiin oli, että kehittäjät halusivat laittaa hauskan pelattavuuden historiallisen autenttisuuden edelle. Electronic Artsin Patrick Söderlund totesi, että pelaajat voivat joko hyväksyä hahmojen moninaisuuden tai jättää pelin ostamatta. Pelin suunnittelutiimiin kuuluva Lars Gustavsson kertoi, että DICE:lle oli aikaisemmin valitettu juuri naissotilaiden puutteesta peleissä ja näin ollen Battlefield V:n saama kritiikki tuli yllätyksenä.Elokuussa EA myönsi, että pelin ennakkotilausmäärät olivat heikot ja 85 % pienemmät kuin Activisionin Call of Duty: Black Ops IIII:llä. Ennakkotilausmääriä kutsuttiin suureksi pettymykseksi, sillä kaksi vuotta aikaisemmin Battlefield 1 oli tilattu ennakkoon Call of Duty -sarjaa enemmän. Heikkoja tilauslukuja on esitetty syyksi sille, että syksyllä DICE ilmoitti muuttavansa pelin hahmomuokkausta autenttisemmaksi saamansa palautteen vuoksi. Eurogamer kuvaili, että peli oli teaserin ja lopullisen version välillä muuttunut hilpeästä synkäksi.Electronic Arts on linjannut, ettei Battlefield V sisällä minkäänlaisia poliittisia kannanottoja eikä pelissä esimerkiksi nähdä hakaristilippua. Kesäkuussa 2019 Electronic Artsin julkaisema uusi moninpelihahmo Wilhelm Franke aiheutti kohun, sillä samanniminen henkilö toimi vastarintataistelijana Saksassa toisen maailmansodan aikana. Sen lisäksi uudella konnamaisella pelihahmolla todettiin olevan samankaltaisuuksia kansallissosialismia edustaviin henkilöihin ja elokuvahahmoihin. EA lupasi vaihtaa hahmon nimen, mutta korosti, ettei hahmo ole kansallissosialisti eikä pelissä esiinny natsisymboliikkaa.
Maaliskuussa 2019 peliin lisätyn battle royale -aiheisen Firestorm-pelimuodon kehitti DICE:n sijaan Criterion Games. Kehittäjät kertoivat pääperiaatteikseen löytää tasapaino ”huvipuistomaisuuden” ja ”liian pelimäisyyden” väliltä sekä kehittää Firestorm-kartasta monipuolinen, sen sijaan, että se olisi täynnä yhdenlaista maastoa.
Näyttelijä Mark Strong toimii pelin kertojaäänenä, ja häntä kuullaan jo prologissa pelin alussa. Strong selostaa myös epilogin. Saman ääninäyttelijän käytön on koettu ikään kuin ”sitovan tarinat yhteen”. Under No Flag -yksinpelitehtävän ryhmäjohtaja George Masonin ääni- ja liikenäyttelijänä toimii englantilainen näyttelijä Craig Fairbrass. Norjaan sijoittuvan Nordlys-tehtävän Astrid-vastarintataistelijalle on antanut kasvonsa ja äänensä norjalaisnäyttelijä Synnøve Macody Lund, ja hahmon tytärtä Solveigia esittää Susanne Boucher. Tirailleur-tehtävän pääosaa, ranskankielistä senegalilaissotilasta Deme Cisseä esittää ranskalainen Daniel Bilong. Moninpelin sotilaiden ääniä on nauhoittanut muun muassa brittiläinen ääninäyttelijä Amelia Tyler.Brittiläisestä sabotaasitehtävästä kertova Under No Flag -tarina on ainoa yksinpelitehtävä, jossa hahmot puhuvat englantia. Muissa sotatarinoissa hahmot puhuvat omia kieliään, ja niissä kuullaan norjaa, ranskaa ja saksaa. Suunnittelija Eric Holmes on kertonut, että loittoneminen pelkästä englannin käytöstä on tänä päivänä tarpeen, sillä Game of Thronesin ja Narcosin kaltaisten sarjojen myötä yleisö on tullut vaativammaksi alkuperäiskielien suhteen.
Pelin alkuperäiseksi julkaisupäiväksi ilmoitettiin 19. lokakuuta 2018, mutta elokuussa Electronic Arts kertoi pelin lykkääntyvän ja ilmoitti uudeksi julkaisupäiväksi 20. marraskuuta. Syyksi ilmoitettiin merkittävien parannuksien tekeminen ydinpelattavuuteen. EA toivoi saavansa pelaajilta palautetta syyskuussa käynnistyvän beetatestauksen myötä, jotta kehittäjät voisivat hyödyntää pelin potentiaalin parhaalla mahdollisella tavalla.Pelin ennakkotilanneet saivat pääsyn betaan 3. syyskuuta 2019, ja avoin beetatestaus oli käynnissä 6.–11. syyskuuta. Pelattavia otteluita olivat Rotterdam-karttaan sijoittuva Conquest sekä Narvik-karttaan sijoittuva Grand Operations -kampanja, josta oli pelattavana kaksi ensimmäistä pelinsisäistä vuorokautta pelimuotoinaan Airborne (maahanlaskuhyökkäys) ja Breakthrough (sektorinvaltaus). Betassa kehittäjät kertoivat tutkineensa osumapisteiden tunnistusta, aseiden toimivuutta sekä hahmojen erottuvuutta ja liikkumista. Tasapainotutkimuksessa seurattiin, kuinka nopeasti hahmoluokat keräävät kokemusta ja kuinka kauan pelaajalla menee vastustajan kaatamiseen. Electronic Arts ilmoitti, että betaa pelattiin kymmeniä miljoonia tunteja. Testauksen perusteella DICE muun muassa teki vihollishahmoista erottuvampia, tasapainotti aseita, helpotti kaatuneiden joukkuetoverien havaitsemista ja lyhensi kuolemanjälkeistä peliinpaluuaikaa.Lopullinen peli julkaistiin Microsoft Windowsille, PlayStation 4:lle ja Xbox Onelle 20. marraskuuta 2019. Ennen varsinaista julkaisupäivää Electronic Artsin PC-pelien tilauspalvelu Origin Access kuitenkin mahdollisti ennakkopelaamisen 9. marraskuuta 2019 alkaen. Perustilaajilla oli käytössään kymmenen tunnin rajoitettu esikokeilu, kun taas palvelun Premier-tason jäsenet pystyivät pelata rajattomasti. Pelin kalliimman Deluxe Edition -version ennakkotilanneet pääsivät pelaamaan 15. marraskuuta alkaen. Erikoisversioon kuuluu esteettisiä elementtejä, kuten pelihahmojen vaatekokokonaisuuksia ja asusteita, sekä yksin pelattavia Britannian SAS-erikoisjoukkojen ja Saksan laskuvarjojääkärijoukkojen erikoistehtäviä. Origin-palvelun Premier-jäsenet saivat käyttöönsä myös Deluxe Edition -erikoisominaisuudet.
Pelin alkuperäisen musiikin ovat säveltäneet Johan Söderqvist ja Patrik Andrén, jotka loivat ääniraidan myös edelliseen peliin, Battlefield 1:een. Soundtrackin viides kappale ”Battlefield V Legacy Theme” pohjautuu Joel Erikssonin säveltämään alkuperäiseen tunnusmusiikkiin pelistä Battlefield 1942. Tunnuskappaletta on kuultu erilaisina sovituksina useissa pelisarjan osissa.
Battlefield V ja erityisesti sen moninpeli ovat saaneet kehuja. Metacriticissä pelin Windows-versio on saanut arvosanan 81/100, ja Gamereactorin sekä GameSpotin arvosteluissa peli sai arvosanan 8/10. Peliä ”mekaniikoiltaan vahvaksi ja tarinankerronnaltaan erinomaiseksi” kuvannut PcGamesN antoi pelille arvosanaksi 9/10 ja kuvasi sitä parhaimmaksi Battlefieldiksi. V2:n Miikka Lehtonen antoi pelille neljä tähteä viidestä ja kuvasi pelikokemusta kaaottiseksi mutta riemukkaaksi. Muropaketin Ilari Hauhia kutsui Battlefield V:tä tutuksi räiskinnäksi, ”joka ei ehkä yllätä, muttei myöskään petä odotuksia”. Pelin grafiikka ja äänimaailma ovat saaneet kehuja. Arvostelijat ovat toistuvasti kiinnittäneet huomiota siihen, kuinka vahvasti moninpeli pyrkii kannustamaan pelaajien väliseen yhteistyöhön.Sotatarinat-yksinpelitilan on todettu kärsivän sen liiasta painottumisesta hiiviskelyyn, jota selvästi heikentää vihollissotilaiden huono tekoäly. GameSpot kehui sotatarinoiden keskittyvän ainutlaatuisiin kertomuksiin, kuten senegalilaisten sotilaiden osallistumiseen länsirintaman taisteluihin Ranskan joukoissa, mutta totesi yksinpelikampanjan olevan kokonaisuutena sekava ja vailla yhtenäistä tyyliä. Myös päivityksien myötä lisätty Combined Arms -yhteistyöpelitila keräsi kritiikkiä, ja sen sanottiin olevan itseään toistava ja kokonaisuutena pettymys.
Peli osoittautui taloudellisesti hyvin tappiolliseksi, ja se floppasi pahasti vuoden 2018 joulumarkkinoilla. Sen kanssa samoilla markkinoilla kilpailuvat Call of Duty: Black Ops IIII sekä lokakuussa julkaistut suositut pelit Assassin’s Creed Odyssey ja Red Dead Redemption 2, jotka loivat ”ahtaan joulusesongin”. Viikon kuluessa pelin julkaisusta sitä myytiin jo 50 prosentin alennuksella. Electronic Artsin osake putosi helmikuussa 19 %, kun vuosineljänneksen tulos julkistettiin.Helmikuuhun 2019 mennessä peliä oli myyty 7,3 miljoonaa kappaletta, mikä oli miljoonan verran odotettua vähemmän. EA:n toimitusjohtaja Andrew Wilson uskoo, että pelin julkaisupäivän lykkääminen kuukaudella lokakuusta marraskuuhun heikensi myyntiä. Toiseksi ongelmaksi Wilson nimesi Firestorm-pelimuodon myöhäisen julkaisun ja täsmensi, että koska yksinpelikampanja priorisoitiin aikataulullisesti Firestormin edelle, ei peliä voitu markkinoida battle royale -pelimuodolla joulumarkkinoiden aikaan.
 Kuvia tai muita tiedostoja aiheesta Battlefield V Wikimedia CommonsissaPelin virallinen sivusto

Bay City Rollers eli BCR (myöhemmin The Rollers) on skotlantilainen popyhtye. Vuonna 1969 perustettu yhtye hajosi vuonna 1981, mutta se teki vielä 1980- ja 1990-luvuilla lyhyitä paluukiertueita. Huippusuosionsa aikana yhtye esitti sekä coverversioita, ammattisäveltäjien yhtyeelle kirjoittamia lauluja että omaa materiaalia, jota sävelsivät pääasiassa Eric Faulkner ja Stuart Wood.
Yhtye esiintyy nykyisin kahdella eri kokoonpanolla. Toisen kokoonpanon keulakuva on Les McKeown ja toisen Ian Mitchell. Kumpikin heistä on kokoonpanojen ainoa jäsen yhtyeen huippuvuosilta. Muut muusikot on palkattu yhtyeeseen myöhemmin, eivätkä ole aiemmin soittaneet yhtyeessä. 
Bay City Rollers esitti teinipoppia ja oli erityisesti tyttöjen suosiossa. Tytöt ilmaisivat faniuttaan skottiruutuisilla kaulaliinoilla, joihin usein kirjailtiin suosikkiesiintyjän nimi: Eric, Woody, Alan, Les tai Derek. Bay City Rollersia voidaan pitää myöhempien poikabändien, kuten New Kids on the Blockin tai Take Thatin, esiasteena.
Yhtyeen löysi Edinburghista Skotlannista perunamyyjän poika Tom Paton, josta tuli heidän ajoittain kiistanalainen managerinsa. Alun perin Saxons-niminen yhtye valitsi nimensä heittämällä tikan Yhdysvaltain kartalle. Se osui Michiganiin lähelle Bay Cityä.
Yhtyeen kokoonpano vaihteli useaan otteeseen vuosina 1971–1974, jolloin sen kappaleista nousi 17 myyntilistoille Euroopassa ja Pohjois-Amerikassa. Niistä ensimmäinen oli "Keep On Dancing", joka sijoittui Britanniassa yhdeksänneksi.
Alkaen vuoden 1974 kappaleesta "Remember (Sha La La La)" yhtye julkaisi monta hyvin suosittua singleä Britanniassa ja sai siellä myös oman televisiosarjan Shang-a-Lang, josta myöhemmin yritettiin tehdä amerikkalaista versiota. Keväällä 1975 yhtye oli yksi Britannian eniten myyvistä yhtyeistä. Cover-versio The Four Seasonsin kappaleesta "Bye, Bye, Baby" pysyi ykkösenä kuusi viikkoa ja myi miljoona kappaletta keväällä 1975. Seuraava julkaisu "Give A Little Love" nousi listan kärkeen kesällä.
Vuonna 1976 yhtye pääsi Billboardin Hot 100 -listan kärkeen kappaleella "Saturday Night", jota ei koskaan julkaistu Britanniassa. Pian sen jälkeen kappale "Money Honey" sijoittui yhdeksänneksi. Yhtye nousi myyntiloistoille samana vuonna sekä Britanniassa että Yhdysvalloissa Dusty Springfield -coverilla "I Only Want To Be With You", joka jäi heidän viimeiseksi top 10 -kappaleekseen Britanniassa.
1970-luvun loppua kohden yhtyeen suosio alkoi hiipua. Paton erotettiin vuonna 1979, ja päälaulaja vaihtui. Leslie McKeownin tilalle tuli Duncan Faure. Yhtyeen nimeksi otettiin The Rollers. Uudella nimellä julkaistiin kolme albumia, joista yksi oli Ricochet (1981), mutta pian yhtye hajosi.
1980- ja 1990-luvulla yhtyettä yritettiin useaan otteeseen elvyttää muutamien alkuperäisten jäsenten avulla, esimerkiksi uudenvuoden konsertilla vuonna 1999. Kiinnostus heräsi Britanniassa televisiossa näytettyjen dokumenttien sekä samalla mainostetun Greatest Hits -kokoelman myötä. Se nousi julkaisuvuotenaan 2004 korkeimmillaan sijalle 11.
Yhtyeestä on sittemmin syntynyt kaksi versiota, jotka molemmat tekevät kiertueita: Les McKeown's Legendary Bay City Rollers ja Ian Mitchell's Bay City Rollers. Nämä kaksi nimeltä mainittua ovat ainoat alkuperäiset jäsenet yhtyeen huippuvuosilta.
Stuart Wood (komppikitara)McKeown otettiin Gordon Clarkin tilalle, joka lauloi "Keep On Dancing" -kappaleella. Alan Longmuirin tilalla oli vähän aikaa irlantilais-amerikkalainen kitaristi Ian Mitchell, jonka tilalle tuli kitaristi Pat McGlynn. Mitchellin liittyessä Stuart Wood siirtyi basistiksi. Albumin It's A Game äänitysten alkaessa McGlynn erotettiin ja albumi tehtiin kokoonpanolla
Alan Longmuir palasi yhtyeeseen vuonna 1978. 1979 McKeownin tilalle tuli eteläafrikkalainen laulaja Duncan Faure.
1970-luvulla Bay City Rollers vieraili Suomessa klassisella kokoonpanolla 5. heinäkuuta 1975 Tulivuorirockissa Lappajärvellä, 22. lokakuuta 1975 UKK-hallin vihkiäisissä Helsingissä, 12. toukokuuta 1976 Helsingin jäähallissa sekä 8. helmikuuta 1978 Helsingin työväentalolla. Myöhemmällä kokoonpanolla yhtye on esiintynyt Suomessa vuonna 1991.
Bay City Rollerssin skottilaisuus oli merkittävä tekijä yhtyeen markkinoinnissa, ja BCR olikin yksi harvoista yhtyeistä, joiden faneilla oli hyvin erottuva pukeutumistyyli. Siihen kuuluivat suurimmalta osalta nilkkoihin ylettyvät tartaani-kuvioiset housut ja samanlaiset huivit. 
Yhtyeellä oli Yhdysvalloissa kuusi top 40 -listalle päässyttä kappaletta. 2000-luvulla tehty televisiodokumentti tutki epäilyjä, joiden mukaan yhtyeen managerit ja levy-yhtiö veivät suurimman osan yhtyeen tuloista. On epäilty, että Bay City Rollers myi 100–300 miljoonaa levyä, joiden tuotto olisi ollut viisi miljardia puntaa, josta yhtye on saanut hyvin vähän. BBC:n mukaan yhtye myi 70 miljoonaa levyä, mutta useat tahot, kuten levy-yhtiö, ovat kiistäneet tästäkin luvusta.Basisti ja perustajajäsen Alan Longmuir kuoli kesäkuussa 2018 70-vuotiaana.

Bayer AG on saksalainen lääketeollisuusyhtiö, joka on perustettu Barmenissa Saksassa vuonna 1863. Bayerin pääkonttori sijaitsee Leverkusenissa, Nordrhein-Westfalenissa, Saksassa. Yritys on tunnettu aspiriinista. Tällä hetkellä Bayer on maailman kolmanneksi suurin lääkealan yritys. Suomessa Bayerilla on tutkimusta ja tuotantoa erityisesti Turussa (entinen Leiras Oy).
Vuonna 1904 Bayer perusti jalkapalloseuran Bayer 04 Leverkusen.Vuonna 1898 Bayer toi markkinoille "diasetyylimorfiinin" eli heroiinin, jota se myi tavaramerkillä Heroin. Yhtiö markkinoi Heroinia muun muassa lääkkeeksi morfiiniriippuvuuteen. Bayer lopetti heroiinin valmistuksen kansainvälisen lääketieteellisen painostuksen takia vuonna 1913.Vuonna 2001 Bayer lopetti Baycol cerivastatiini-kolesterolilääkkeen myynnin 52 ihmisen kuoleman jälkeen. Lääke aiheutti kymmenkertaisesti enemmän munuaisten vajaatoimintaa kuin muut statiinit.Marraskuussa 2018 Bayer tiedotti irtisanovansa 12 000 työntekijää.
Bayer AG:n suomalainen tytäryhtiö Bayer Oy on menestyvä lääkevalmistaja, jonka päätuote on lähes miljardin euron vuosimyyntiin yltävä ehkäisykierukka Mirena.  Kauppalehti luokitteli yrityksen vuonna 2012 Suomen kymmenen menestyneimmän ja kymmenen parasta tulosta tehneen yrityksen joukkoon. Yritys maksoi hyvästä tuloksestaan myös runsaasti veroa: yhtiö oli Suomen suurin yritysveron maksaja vuonna 2012 finanssikonserni Nordean jälkeen. Vuonna 2014 Bayer maksoi Suomessa eniten veroja Supercellin jälkeen. Vuonna 2014 Bayer Oy:n liikevaihto oli 708 miljoonaa euroa, tilikauden tulos 410 miljoonaa euroa ja yhtiön palveluksessa työskenteli 743 henkeä.Bayer ilmoitti toukokuussa 2016 ostavansa amerikkalaisen kilpailijansa Monsanton. Kauppahinnaksi on sovittu 62 miljardia dollaria. Kilpailuviranomaisen hyväksyntä tältä kaupalta puuttuu vielä. Se tekisi yhtiöstä maailman suurimman maatalousalan yrityksen.

Be Here Now on brittiläisen rock-yhtye Oasiksen kolmas studioalbumi, joka julkaistiin elokuussa 1997. Sen tuottivat yhtyeen edellisen albumin (What’s the Story) Morning Glory? tavoin tuottaja Owen Morris ja yhtyeen kitaristi Noel Gallagher. Albumia äänitettiin vuoden 1996 lokakuusta vuoden 1997 maaliskuuhun neljällä eri studiolla. Be Here Now on Oasiksen viimeinen studioalbumi, jolla yhtyeessä sen perustamisesta lähtien mukana olleet rytmikitaristi Paul ”Bonehead” Arthurs ja basisti Paul ”Guigsy” McGuigan soittavat.Be Here Now sijoittui ensimmäiseksi muun muassa sekä Suomen albumilistalla että yhtyeen kotimaassa. Listaykköseksi se nousi yhteensä 14 eri maassa. Yhdysvalloissa albumi ylsi Billboard 200 -listan toiseksi, joka on Oasiksen paras sijoitus Yhdysvalloissa. Britanniassa Be Here Now myi julkaisupäivänään 423 000 kappaletta, ensimmäisellä viikollaan 695 761 ja kahdessa viikossa yli miljoona kappaletta, joten siitä tuli Britannian kaikkien aikojen nopeimmin miljoona kappaletta myynyt albumi. Julkaisuaikanaan Be Here Now sai sekä yhtyeen fanien että lehdistön keskuudessa positiivisen vastaanoton, mutta myöhemmin albumia on kritisoitu muun muassa sen massiivisesta äänimaailmasta ja pitkistä kappaleista.Be Here Now’lta julkaistiin neljä singleä, joista ensimmäinen, ”D’You Know What I Mean?” nousi listaykköseksi viidessä maassa. Albumilta julkaistiin singlenä myös kappaleet ”Stand by Me”, Britanniassa listaykköseksi noussut ”All Around the World” ja ainoastaan Japanissa julkaistu ”Don’t Go Away”, joka nousi myös Yhdysvalloissa Billboardin Hot Modern Rock Tracks -listan viidenneksi. Albumin julkaisua seurasi Be Here Now Tour -kiertue.
Be Here Now’n äänittäminen aloitettiin 7. lokakuuta 1996 levy-yhtiö EMI:n tunnetulla Abbey Road -studiolla, Lontoossa. Albumin tuottaja Owen Morris on kuvaillut ensimmäisen Abbey Roadilla vietetyn viikon olleen kamala kokemus. Yhtyeen jäsenet ja tuottaja Morris käyttivät tuona aikana hyvin paljon kokaiinia, ja lopulta heidät pakotettiin siirtymään studiolta pois useiden melusta johtuvien valitusten takia. Abbey Roadilla vietettynä aikana loka–marraskuussa 1996 yhtye ei saanut levytettyä yhtään kappaletta lopulliseen muotoonsa, ja äänittäjä Nick Brinnen mukaan Abbey Roadin sessioissa äänitettiin ainoastaan kappaleiden pohjaraitoja. Marraskuussa 1996 laulaja Liam Gallagher pidätettiin kokaiinin hallussapidosta, ja yhtye siirtyi toiselle studiolle.Albumin äänittäminen jatkui marras–joulukuussa Ridge Farm -studiolla Surreyssa. Ridge Farmin äänityssessioita kuitenkin värittivät edellisen tavoin yhtyeen jäsenten ja tuottajan päihteiden käyttö sekä Gallagherin veljesten väliset erimielisyydet. Ridge Farmin äänitysten päätyttyä yhtye piti noin kuukauden mittaisen tauon ja palasi studioon vuoden 1997 tammikuussa. Tällöin albumin äänittäminen jatkui Hampsteadissa Air Studiosin tiloissa, jossa muun muassa äänitettiin albumin sinfoniaorkesteriosuudet. Albumi viimeisteltiin saman vuoden huhti–maaliskuussa Master Rock -studiolla, Lontoon Kilburnissa. Sen jälkeen tuottaja Owen Morris miksasi albumin kappaleet Orinoco-studiolla Bermondseyssa ja Mike Marsh masteroi albumin toukokuussa The Exchange -studiolla.
Albumin ensimmäinen kappale ”D’You Know What I Mean?” alkaa helikopterin ja morsetuskoodin ääniefekteillä, kitarariffin muistuttaessa Oasiksen aiempaa singleä ”Wonderwall”. Yli seitsemän minuutin pituinen kappale sisältää myös samplen rumpukomppia rap-yhtyeen N.W.A kappaleesta ”Straight Outta Compton”. Kappaleessa on kuultavissa myös niin sanottu amen break. Toinen kappale, ”My Big Mouth” edustaa Oasiksen raskaampaa tyyliä, ja siinä on väitetysti jopa 30 samanaikaista kitaradubbausta. Albumin ainoa kappale, jonka on laulanut Liam Gallagherin sijaan hänen veljensä Noel, on yli seitsemänminuuttinen ”Magic Pie”. Se edustaa avauskappaleen tavoin psykedeelisempää suuntaa, ja sen osana on Britannian entisen pääministerin Tony Blairin puheesta otettu siteeraus ”There are but a thousand days preparing for a thousand years”. Kappaleen lopun jazz-vaikutteinen osuus on soitettu mellotronilla.”I Hope, I Think, I Know” on albumin varsinaisista kappaleista lyhyin, ja Noel Gallagher on kertonut sen olleen albumilla vain tasapainottamisen vuoksi, sillä se on muita kappaleita hieman nopeatempoisempi. Kappaleen ”The Girl in the Dirty Shirt” sanoitukset kertovat Noel Gallagherin silloisesta naisystävästä, Meg Mathewsista. Kappaleen sointukulku tulee suoraan The Beatlesin kappaleesta ”Cry Baby Cry”. Kappaleessa ”Fade In-Out” slide-kitaraa on soittamassa näyttelijänä tunnettu Johnny Depp. Noel Gallagher on sanonut sen olevan hänen ensimmäinen blues-kappaleensa, ja hän on kehunut Liamin laulua kappaleessa.”Don’t Go Away” on albumin neljäs singlenä julkaistu kappale. Noel Gallagher on kuvaillut sitä surulliseksi kappaleeksi. Albumin pisin kappale, yli yhdeksänminuuttinen ja hyvin mahtipontinen ”All Around the World” oli ensimmäisiä kappaleita, jonka Noel kirjoitti Oasikselle. Kappale on alun perin 1990-luvun alkupuolelta, mutta he eivät julkaisseet sitä aiemmin, sillä heillä ei ollut silloin varaa suureen orkesteriin. Be Here Now’lla julkaistu versio sisältää 36-osaisen orkesterin, ja sen ”na-na-na”-osuuden on sanottu saaneen vaikutteita The Beatlesin kappaleesta ”Hey Jude”. ”All Around the Worldissa” on albumin muiden kappaleiden tapaan kuultavissa useita kitaradubbauksia ja taustalaulua, jonka esittävät Noelin ja Liamin silloiset vaimot Meg Mathews ja Patsy Kensit.Albumin on usein sanottu ”tappaneen” brittipop-ilmiön. Soundi-lehden haastattelussa vuonna 2012 Liam Gallagher kommentoi väitettä sanoen ”Oasis ei koskaan ollut mitään vitun brittipoppia. Oasis on aina ollut rockbändi. Olen ylpeä, jos tapoimme brittipopin.”
Albumin kannen valokuvan on ottanut Michael Spencer Jones. Se otettiin huhtikuussa 1997 Stocks House -kartanolla Englannin Hertfordshiressa. Siinä yhtyeen jäsenet seisovat kartanon ulkopuolella erilaisten tavaroiden kanssa, ja keskellä on Rolls-Royce-merkkinen auto uima-altaassa. Rolls-Roycen upottaminen oli alun perin kitaristi Arthursin idea, ja valokuvaaja Jones on kertonut sen olleen kunnianosoitus The Who -yhtyeen rumpali Keith Moonille, mutta Noel Gallagher on myöhemmin kiistänyt väitteen. Valokuvassa on myös kalenteri, jossa lukee albumin julkaisupäivä. Aluksi kansikuvan ideana oli kuvata yhtyeen jäseniä eri puolilla maailmaa, mutta kustannussyiden vuoksi siitä luovuttiin. Albumin kansikuvan tuottamisen on kerrottu maksaneen noin 99 000 puntaa.Albumin nimi Be Here Now (suom. ole täällä nyt) on viittaus The Beatles -yhtyeen jäsenen George Harrisonin soolokappaleeseen ”Be Here Now” vuodelta 1973.
Be Here Now’n julkaisseen levy-yhtiö Creationin perustaja Alan McGee kutsui sitä ”täysin nerokkaaksi” ja sanoi sen myyvän 20 miljoonaa kappaletta. Oasiksen hallintayhtiö Ignition kuitenkin halusi pitää albumin julkaisun ympärillä pyörivän innostuksen mahdollisimman korkealla, ja he valvoivat materiaalin salassapitoa hyvin tarkasti. Radiosoitto oli hyvin rajattua, ennen elokuun 21. päivää 1997, jolloin tuhannet ihmiset jonottivat levykauppojen ulkopuolella albumin julkaisua. CD-levyjä oli ennakkotilattu kauppoihin ennätysmäärä, ja se myi ensimmäisenä päivänään Britanniassa yli 420 000 kappaletta. Be Here Now myi Britanniassa yli miljoona kappaletta vain 17 päivässä, ja siitä tuli Britannian historian nopeiten myynyt albumi, jonka lisäksi se sai kuusinkertaisen platinalevy-sertifikaation. Yhdysvalloissakin se myi yli miljoona kappaletta, joka oikeutti platinalevyyn. Suomessa Be Here Now on myynyt kultaa yli 26 000 kappaleen myynnillä, ja maailmanlaajuisesti sitä on myyty arviolta noin kahdeksan miljoonaa kappaletta, joka ei yltänyt kahden edellisen albumin tasolle, mutta se on Oasiksen uran kolmanneksi myydyin albumi.
Ilmestymisensä aikoihin Be Here Now sai hyviä arvosteluja, ja jotkut kriitikot jopa kutsuivat albumia ”mestariteokseksi”. Tunnetun Rolling Stone -lehden kriitikko David Fricke antoi sille neljä tähteä viidestä kehuen muun muassa kappaletta ”D’You Know What I Mean?” ja yleisesti Noel Gallagherin sanoituksia. Hän kuitenkin kritisoi liian monia The Beatles -viittauksia ja yhtäläisyyksiä edelliseen albumiin. Suomalaisen Desibeli.netin arvostelija Heikki Väliniemen mukaan albumi on ”turpea, pöhöttynyt ja suuruudenhullu projekti”.  AllMusicin Stephen Thomas Erlewine antoi albumille kolme ja puoli tähteä viidestä, kutsui sitä ”voitonriemuiseksi” ja kehui Liam Gallagherin laulusuorituksia. Pitchforkin kriitikko Ryan Schreiber puolestaan antoi albumille 7,9/10 pistettä sanoen ”D’You Know What I Meanin?” olevan vuoden tarttuvin kappale. Hän myös sanoi Be Here Now’n olevan hyvin samanlainen kuin edelliset albumit, mutta mahtipontisempi. Brittiläinen NME antoi sille arvostelussaan 8/10 pistettä.Vuoden 2016 uudelleenjulkaisun vastaanotto oli vaihtelevampi. Brittiläinen Clash-lehti antoi sille 8/10 kehuen albumin singlekappaleita ja julkaisun lisämateriaaleja. Suomalainen Soundi puolestaan oli penseämpi antaen sille kaksi tähteä viidestä ja otsikoiden arvostelunsa ”Käännekohdassa suuntana alamäki – Aika ei ole parantanut Oasis-albumia”. Brittiläisen Drowned in Soundin Andrzej Lukowski antoi julkaisulle 5/10 pistettä.
Muun muassa rock-yhtyeet Kasabian ja Marilyn Manson ovat kertoneet albumin tehneen merkittävän vaikutuksen heihin. Kasabianin jäsenet Tom Meighan ja Sergio Pizzorno ovat sanoneet, ettei heidän yhtyettä olisi ilman Be Here Now’ta.
Kaikki kappaleet on sanoittanut Noel Gallagher ja tuottanut Noel Gallagher sekä Owen Morris.
Osana Manchesterissa pidettyä Oasiksen 1990-luvun tuotantoon perustuvaa ”Chasing the Sun” -nimistä näyttelyä ja siihen liittyvää uudelleenjulkaisukampanjaa, albumi julkaistiin uudelleen kolmen levyn deluxe-versiona 14. lokakuuta 2016. Julkaisu sisältää remasteroidut versiot albumista ja seitsemän b-puolta kolmelta Britanniassa julkaistulta singleltä. Julkaisu sisältää myös Karibialla Mustiquen saarella vuonna 1996 äänitettyjen The Mustique -sessioiden demokappaleita, liveversioita kappaleista ja uuden remixin kappaleesta ”D’You Know What I Mean?”
Kaikille singleille kuvattiin myös musiikkivideot, jotka ovat sittemmin julkaistu muun muassa videopalvelu YouTubessa. Kappaleen ”D’You Know What I Mean?” musiikkivideo julkaistiin uudelleen vuonna 2016 remasteroituna HD-versiona.
Noel Gallagher - soolokitara, akustinen kitara, taustalaulu, urut, päälaulu  (”Magic Pie”)

Beachwood Sparks on yhdysvaltalainen vaihtoehto-country-yhtye, joka perustettiin vuonna 1997 Los Angelesissa. Yhtyeen perustivat basisti Brent Rademaker ja kitaristi Christopher Gunst. Myöhemmin mukaan liittyivät kitaristi Dave Scher ja rumpali Jimi Hey.

Beatles for Sale on joulukuussa 1964 julkaistu The Beatles -yhtyeen neljäs albumi. Se levytettiin beatlemanian ollessa kuumimmillaan, eikä yhtye saanut kiireessä tehdyksi tarpeeksi materiaalia kokonaiselle albumille. Siksi Beatles for Sale sisältää vain kahdeksan John Lennonin ja Paul McCartneyn kirjoittamaa laulua, joiden lisäksi siinä on kuusi lainakappaletta. Yksi niistä on Chuck Berryn ”Rock and Roll Music”.
Beatles for Sale nousi Britannian listaykköseksi yhdentoista viikon ajaksi, ja albumia myytiin siellä yli miljoona kappaletta. Yhdysvalloissa albumia ei julkaistu, vaan siellä ilmestyi Beatles ’65, jonka kappaleista kahdeksan oli samoja kuin Beatles for Sale -albumilla. Muut Beatles for Salen kappaleet julkaistiin Yhdysvalloissa vuonna 1965 albumilla Beatles VI.
Musiikillisesti Beatles for Salea on pidetty yhtyeen edellisen albumin A Hard Day’s Nightin vastakohtana, sillä monet kappaleet ovat sävyltään pessimistisiä. John Lennon sanoi sitä yhtyeen ”country & western -albumiksi”. Levyllä kuuluu myös Bob Dylanin musiikin vaikutus.
Vuosi 1964 oli The Beatlesille kiireinen. Yhtye aloitti 7. helmikuuta ensimmäisen Yhdysvaltain-vierailunsa, jonka aikana se piti konsertteja ja esiintyi kolme kertaa Ed Sullivanin televisio-ohjelmassa. Ohjelmaa seurasi parhaimmillaan yli 73 miljoonaa katsojaa, mikä näkyi myös levynmyynnissä, sillä Billboard-listan kärjessä oli huhtikuun ensimmäisellä viikolla viisi Beatles-kappaletta.
Vuonna 1964 Beatles esiintyi myös elokuvassa Yeah, yeah, tässä me tulemme (engl. A Hard Day’s Night), jota kuvattiin maaliskuusta huhtikuuhun ja jonka maailman-ensi-ilta oli 6. heinäkuuta. Elokuvan lauluja sisältänyt albumi A Hard Day’s Night oli Britanniassa suuri menestys, ja sitä oli vuoden loppuun mennessä myyty 600 000 kappaletta. Yhdysvalloissa albumia, jonka kappalelista oli hieman erilainen, myytiin jo ennakkoon yli miljoona kappaletta. Levystä tuli molemmissa maissa pitkäaikainen listaykkönen.
The Beatles aloitti Beatles for Salen äänitykset vain kaksi kuukautta A Hard Day’s Nightin ilmestymisen jälkeen. Albumi nauhoitettiin kahden ja puolen kuukauden aikana, elokuun 1964 puolivälistä lokakuun loppuun. Samaan aikaan yhtye esiintyi kiertueilla Britanniassa, Kanadassa ja Yhdysvalloissa ja lisäksi vielä radiossa ja televisiossa. Äänityksiin käytettiinkin aikaa yhteensä vain seitsemän päivää. Kiireessä yhtye ei saanut aikaan tarpeeksi omaa materiaalia, joten albumin 14 kappaleesta vain kahdeksan on John Lennonin ja Paul McCartneyn kirjoittamia. Muut ovat lainakappaleita, joita yhtye oli aikoinaan esittänyt Liverpoolin The Cavern Clubilla sekä Hampurissa.Paul McCartney on todennut, ettei albumin äänitys vienyt paljon aikaa, koska siinä on vain muutama uusi kappale ja loput olivat samoja kuin yhtyeen konserttiohjelmistossa. George Harrison on kertonut nauhoituksista:
»Harjoittelimme tätä albumia varten vain niitä kappaleita, jotka olivat uusia. Sellaisia lauluja kuin ”Honey Don’t” ja ”Everybody’s Trying to Be My Baby” olimme esittäneet niin usein, että meidän piti vain saada niiden soundi kuntoon ja nauhoittaa ne. Mutta esimerkiksi ”Baby’s in Black” meidän piti opetella ja harjoitella.» (George Harrison, soolokitaristi.)
Beatles for Sale oli yhtyeen toinen neliraitatekniikalla äänitetty albumi. Jo edellisellä albumilla A Hard Day’s Night esimerkiksi päällekkäisäänitykset oli voitu tehdä huomattavasti kätevämmin kuin kahdella ensimmäisellä albumilla Please Please Me ja With The Beatles. Beatles for Salen nauhoituksissa Beatles ja George Martin ottivat käyttöön uuden menettelytavan, jossa kappaleita toistettiin ja sovituksia hiottiin äänittämisen lomassa. Kappaleen nauhoituksia kuunneltiin ja sitä muutettiin, kunnes lopputulokseen oltiin tyytyväisiä. Uudesta toimintatavasta käy esimerkkinä 6. lokakuuta äänitetty ”Eight Days a Week”. Yhtye äänitti kappaleen iltapäivällä monta kertaa ja kokeili erilaisia ideoita, ja lopulta kuudetta nauhoitusta pidettiin parhaana. Äänitykset jatkuivat illalla, jolloin pyrittiin tekemään mahdollisimman hyvä soitintausta, ja lisäksi lauluraidat nauhoitettiin ensimmäiselle ja toiselle raidalle. Parhaaksi valittiin 13:s otto. Sen kolmannelle raidalle lisättiin vielä kättentaputukset, patarummut ja kitara, ja lisäksi viimeiselle raidalle äänitettiin tuplattu lauluraita. Lopun kitarakooda lisättiin eräänä toisena päivänä, ja alun häivytysefekti luotiin kappaletta miksatessa.Suurin osa levyn kappaleista äänitettiin toiseksi viimeisenä studiopäivänä, 18. lokakuuta 1964, jolloin yhtyeellä oli vapaapäivä Britannian-kiertueelta. Beatles äänitti tuolloin yhdeksässä tunnissa seitsemän kappaletta. Viittä niistä yhtye oli soittanut konserteissa, kuten lainakappaletta ”Mr. Moonlight”. Lisäksi nauhoitettiin itse tehdyt kappaleet ”I’ll Follow the Sun” ja ”I Feel Fine”, joista jälkimmäinen jäi albumin ulkopuolelle ja julkaistiin singlenä.Vaikka Lontoossa sijaitsevien Abbey Roadin studioiden nauhoitustekniikka oli kehittynyt ja neliraitatekniikka otettu käyttöön, kolme kappaletta (”Rock and Roll Music”, ”Kansas City/Hey Hey Hey Hey!” ja ”Everybody’s Trying to Be My Baby”) äänitettiin yhdellä otolla. Yhtye äänitti myös 14. elokuuta viidellä otolla kappaleen ”Leave My Kitten Alone”, jota ei kuitenkaan julkaistu eikä edes miksattu.Äänityksissä käytettiin muutamia soittimia, jotka olivat silloin yhtyeelle epätavallisia. Esimerkiksi kappaleessa ”Mr. Moonlight” Paul McCartney soittaa Hammond-urkuja ja George Harrison vanhaa afrikkalaista rumpua, koska varsinainen rumpali Ringo Starr soitti samanaikaisesti bongoja. Starrin bongot poistettiin lopullisesta versiosta, mutta Harrisonin osuus jäi paikalleen. Kappaleessa ”Every Little Thing” Starr soittaa patarumpuja ja ”Words of Lovessa” laatikkoa. Tuottaja George Martin puolestaan soittaa pianoa kappaleessa ”Rock and Roll Music”.Beatles for Sale oli ensimmäinen Beatles-albumi, jonka miksaamisessa yhtye oli läsnä, ja sen jälkeen yhtyeen rooli miksauksessa kasvoi. Aikaisemmin miksauksesta olivat vastanneet George Martin ja muutama äänittäjä. Beatles for Sale miksattiin kuitenkin nopeasti: esimerkiksi lokakuun 27. päivänä viisi kappaletta muutettiin stereoäänisiksi puolessa tunnissa.
Levyn tekemisen aikoihin yhtye alkoi kärsiä suosion aiheuttamasta väsymyksestä, minkä saattaa huomata myös albumin kansikuvasta, jossa The Beatlesin jäsenien on sanottu näyttävän loppuun ajetuilta ja väsyneiltä. Tuottaja George Martin on todennut saman, eikä hän ole erityisesti arvostanut albumia:
»Sotaväsymys alkoi näkyä Beatles for Salen aikaan. Täytyy muistaa minkälaisessa hullunmyllyssä he olivat olleet koko vuoden 1964, ja suurimman osan vuodesta 1963. Suosio on ihana asia mutta se on todella, todella väsyttävää. He olivat aina menossa. Beatles for Sale ei vetoa minuun erityisen paljon nykyään, se ei ole yksi heidän ikimuistoisimmista levyistään. Sen jälkeen he piristyivät taas uudelleen.» (George Martin, tuottaja.)
Albumia on pidetty musiikillisesti A Hard Day’s Nightin vastakohtana. Edellinen levy oli esitellyt Beatlesin röyhkeän ja hurmaavan puolen, mutta monet uuden albumin kappaleet olivat sävyltään pessimistisiä. Beatles for Salea pidetään myös pienenä käännekohtana yhtyeen kehityksessä, sillä John Lennon alkoi kiinnostua entistä omakohtaisemmista sanoituksista. Lisäksi yhtyeen jäsenet olivat ihailleet vuoden 1964 puolivälistä lähtien Bob Dylanin folk-musiikkia, mikä kuuluu niin albumin sävellyksissä, sanoituksissa kuin sovituksissakin. John Lennon kutsui Beatles for Salea yhtyeen country & western -albumiksi. The Beatles in Mono -boksin esittelyteksteissä Andrew Hickey mainitsee Beatles for Salen olevan Beatlesin folkrock-albumi.A Hard Day’s Nightia olivat hallinneet John Lennonin sävellykset, mutta Beatles for Salella Lennonin ja McCartneyn sävellysten suhde tasaantui. Kahdeksasta itse tehdystä kappaleesta Lennonin kirjoittamia ovat ”No Reply”, ”I’m a Loser” ja ”I Don’t Want to Spoil the Party”. McCartney on tehnyt kokonaan kappaleen ”I’ll Follow the Sun” ja suurimmaksi osaksi kappaleet ”Eight Days a Week”, ”Every Little Thing” ja ”What You’re Doing”. ”Baby’s in Black” on puoliksi Lennonin ja puoliksi McCartneyn tekemä.
Beatles for Sale alkaa kolmella melankolisella kappaleella, jotka käsittelevät romanttista tai henkilökohtaista menetystä. John Lennonin kirjoittama ”No Reply” oli tekijänsä mukaan eräänlainen oma versio The Rays -yhtyeen vuoden 1957 hitistä ”Silhouettes”. Kappaleissa on samantyyppinen tarina, jossa poika epäilee tyttöystävän pettävän häntä. Levyn toinen kappale, ”I’m a Loser”, oli ensimmäinen Lennonin tekemä laulu, jossa kuuluu Bob Dylanin vaikutus. Lennonin niin sanottu Dylan-kausi oli alkanut, kun hän oli saanut The Freewheelin' Bob Dylan -albumin ja siitä innostuneena hankkinut myös Dylanin esikoisalbumin. Omien sanojensa mukaan hän soitti Paul McCartneyn kanssa näitä albumeja tauotta seuraavat kolme viikkoa. Lennonin teksteihin vaikutti myös toimittaja Kenneth Allsop, jonka mielestä Lennon ei ollut näyttänyt lauluissaan kunnolla todellisia tunteitaan. Niinpä ”I’m a Loser” käsittelee surullisuutta ja yksinäisyyttä enemmän kuin Lennonin aikaisemmat tekstit. ”Baby’s in Black” oli Lennonin ja McCartneyn ensimmäinen täysin yhteistyössä kirjoitettu kappale lähes vuoteen; edellinen oli ollut ”I Want to Hold Your Hand”. Yleensä heistä toinen teki ensin kappaleen yksin, ja sitten toinen kirjoitti väliosan tai korjasi mielestään kömpelön säkeen.Chuck Berryn ”Rock and Roll Music” on ensimmäinen Beatles for Salen kuudesta lainakappaleesta. Se oli ollut yksi yhtyeen keikkasuosikeista aina vuodesta 1959. ”I’ll Follow the Sun” on Paul McCartneyn sävellys, jonka hän oli kirjoittanut Hampurissa jo vuonna 1960. Se otettiin uudelleen käyttöön, kun albumia varten tarvittiin kiireesti uutta materiaalia. Kappaleessa on vahvoja vaikutteita Buddy Hollyn musiikista. ”Mr. Moonlight” on Roy Lee Johnsonin sävellys, jonka julkaisi ensimmäisenä Dr. Feelgood and the Interns vuonna 1962. Kappale kuului Beatlesin konserttiohjelmistoon vuosina 1962–1963. A-puolen päättää sikermä ”Kansas City / Hey Hey Hey Hey!”, jonka alkuosan tekijät olivat Jerry Leiber ja Mike Stoller ja jälkiosan Little Richard. Beatles otti versiossaan mallia Little Richardista, joka oli julkaissut sikermän vuonna 1959 ja myös esittänyt sitä 1960-luvun alussa samoilla keikoilla, joilla myös The Beatles esiintyi. Beatles itse esitti kappaleita vuosina 1961–1962 sekä vielä 1964 yhdessä konsertissa Kansasissa.B-puolen aloittavan ”Eight Days a Week” -kappaleen alku on häivytetty (engl. fade-in), mitä on pidetty esimerkkinä yhtyeen varhaisista studiokokeiluista. Tämä pääosin McCartneyn kirjoittama kappale oli myös tarkoitus julkaista Britanniassa singlenä, mutta sen syrjäytti Lennonin ”I Feel Fine”. ”Words of Love” on alkujaan Buddy Hollyn kappale, jonka tämä oli julkaissut singlenä vuonna 1957, ja Beatles esitti sitä keikoillaan 1950-luvun lopusta vuoteen 1962. Hollyn merkitys yhtyeelle oli muutenkin suuri – jo nimi The Beatles on eräänlainen mukaelma hänen taustayhtyeensä nimestä The Crickets. Rumpali Ringo Starr laulaa alkujaan Carl Perkinsin tuotantoa olevan kappaleen ”Honey Don’t”. Se kuului Beatlesin ohjelmistoon vuosina 1962–1965, mutta solistina ei ollut Starr vaan Lennon. Kappaleen ”Every Little Thing” McCartney sävelsi tarkoituksenaan tehdä uusi singlen A-puoli, mutta laulu päätyi vain albumin täytekappaleeksi. Se on yksi monista McCartneyn lauluista, joka kertoo hänen ja Jane Asherin suhteesta.John Lennonin mukaan ”I Don’t Want to Spoil the Party” on hyvin henkilökohtainen kappale. Siinä poika teeskentelee olevansa onnellinen, vaikka on todellisuudessa synkkä. Tämä viittaa siihen, miten Beatlesin jäsenten piti näytellä iloista ja ”hullunkurista” ihmisten edessä. ”What You’re Doing” on yksinkertainen tarina tytöstä ja pojasta, mutta sanoituksessa on myös kekseliäiksi kehuttuja loppusointuja. Pianon soittamista vain kitarasoolon aikana on pidetty esimerkkinä ”yksityiskohtien taiteesta”, jota yhtye kehitti myöhemmin pidemmälle. Albumin viimeinen kappale ja toinen Carl Perkins -cover on ”Everybody’s Trying to Be My Baby. Sen laulaa George Harrison. Yhtye soitti kappaletta konserteissa vuodesta 1961 vuoteen 1965, jolloin Harrisonin soolonumeroksi vaihtui Rubber Soul -albumilla julkaistu ”If I Needed Someone”.
Beatles for Salen etu- ja takakannen kuvat on otettu Lontoon Hyde Parkissa lähellä Albert Memorial -muistomerkkiä. Valokuvaajana oli Robert Freeman. Kuvauksien alkaessa kello oli jo seitsemän illalla, ja ne kestivät vain puolitoista tuntia, koska kuvat piti ottaa ennen pimeän tuloa. Etukannen kuvaa otettaessa kameran eteen asetettiin oksa, jonka lehdistä kuvaan saatiin väriläiskiä. Takakannen kuvaa varten Freeman kiipesi puuhun ja kuvasi yhtyeen yläviistosta. Beatlesin jäsenien on sanottu näyttävän kuvissa uupuneilta ja kalpeilta. Heidän ilmeensä ja syksyisen värimaiseman on sanottu kuvaavan hyvin heidän silloista elämäntilannettaan, joka oli kiireinen ja uuvuttava.Beatles for Sale oli ensimmäinen Beatlesin albumi, jossa oli avattavat eli gatefold-kannet. Sisäkannessa on kaksi kuvaa yhtyeestä: toisessa Beatlesin jäsenet seisovat Twickenham Filmin studioilla, ja toisessa he esiintyvät Washingtonissa 11. helmikuuta 1964. Sisäkannessa on myös Derek Taylorin kirjoittama esittely. Taylor oli työskennellyt Beatlesin kanssa lyhyen aikaa vuonna 1964 ja auttanut yhtyeen manageria Brian Epsteinia tämän A Cellarful of Noise -elämäkerran kirjoittamisessa. Sen jälkeen hän työskenteli vuosia Yhdysvalloissa, kunnes vuonna 1968 siirtyi Beatles-jäsenten perustaman Apple Recordsin toimistotyöntekijäksi.Levyn Australian-painoksen kansi oli alun perin erilainen kuin Britanniassa, mutta vuodesta 1988 Australiassa on käytetty samaa kantta kuin muuallakin.
Britanniassa levyltä ei julkaistu yhtään singleä. Yhtye tosin harkitsi kappaleiden ”No Reply”, ”I’m a Loser” ja ”Eight Days a Week” julkaisemista, mutta lopulta singlenä ilmestyi 27. marraskuuta 1964 ”I Feel Fine”, jota ei ole millään yhtyeen Britanniassa julkaistulla studioalbumilla. Sen sijaan Yhdysvalloissa singlenä ilmestyi ”Eight Days a Week” B-puolenaan ”I Don’t Want to Spoil the Party”. ”Eight Days a Week” nousi Billboard-listan kärkeen ja ”I Don’t Want to Spoil the Party” sijalle 39. Molemmat kappaleet julkaistiin Yhdysvalloissa kesäkuussa 1965 albumilla Beatles VI.Lisäksi joitakin singlejä julkaistiin Britannian ja Yhdysvaltojen ulkopuolella. ”Rock and Roll Music” ilmestyi lukuisissa Euroopan maissa sekä ainakin Japanissa, Etelä-Afrikassa, Meksikossa, Australiassa, Argentiinassa ja Hongkongissa, missä se nousi listan kärkeen. Se nousi listaykköseksi myös ainakin Norjassa, Ruotsissa sekä Suomessa, missä sitä pidetään ensimmäisenä selkeästi rock and roll -genreä edustavana listaykkösenä. ”Everybody’s Trying to Be My Baby” ilmestyi ainakin Kreikassa ja ”Kansas City” Japanissa, Länsi-Saksassa ja Yhdysvalloissa.
Beatles for Salen ennakkotilauksien määrä Britanniassa oli 750 000 kappaletta, mikä oli aikansa ennätys. Kun levy julkaistiin 4. joulukuuta 1964, se nousi Britanniassa listaykköseksi yhtyeen edellisen albumin A Hard Day’s Nightin tilalle. Levy oli kärjessä kolmesti 19. joulukuuta 1964 ja 1. toukokuuta 1965 välisenä aikana. Se oli listaykkösenä yhteensä yksitoista viikkoa ja kaikkiaan listalla 46 viikkoa. Albumi oli vähän aikaa myös singlelistan sijalla 22, sillä tuohon aikaan Britanniassa levyn formaatilla ei ollut listan suhteen merkitystä. Länsi-Saksassa albumi oli kärjessä kolme viikkoa.Levyä ei julkaistu lainkaan Yhdysvalloissa, mutta siellä ilmestyi Beatles ’65 -niminen albumi, jota pidetään Beatles for Sale -albumin amerikkalaisena vastineena. Levyllä oli kahdeksan Beatles for Sale -levyllä julkaistua kappaletta. Lisäksi mukana oli kappale ”I’ll Be Back”, joka oli julkaistu A Hard Day’s Night -albumin brittiversiolla, sekä joulun aikoihin singlenä Britanniassa ja Yhdysvalloissa listaykköseksi noussut ”I Feel Fine” ja sen B-puolella julkaistu ”She’s a Woman”. Beatles ’65 oli Yhdysvaltain listaykkönen yhdeksän viikkoa, ja se säilyi listalla 71 viikkoa. Kuusi Beatles for Salen kappaletta, joita ei ollut julkaistu Beatles ’65 -levyllä, julkaistiin Yhdysvalloissa  kesäkuussa 1965 albumilla Beatles VI. Se oli listaykkösenä kuusi viikkoa.Beatles for Salea myytiin Britanniassa yli miljoona kappaletta. Sitä ja Beatles ’65 -albumia on arvioitu myydyn kaikkiaan noin neljä miljoonaa kappaletta. Jos huomioon otetaan myös Beatles VI -albumi, on myyntimäärä yli viisi miljoonaa kappaletta.Beatles for Salen julkaisi Parlophone sekä stereo- että monoversiona. Kahden kappaleen miksauksessa on pieniä eroja painosten välillä: ”No Replyn” stereomiksaus on erilainen ja ”Words of Loven” stereoversio on yhdeksän sekuntia monoversiota lyhyempi. Ensimmäinen uusintapainos levystä otettiin heti vuonna 1965, mutta ainoastaan stereoversiona. Vuonna 1973 albumi julkaistiin C-kasettina ja 8-raitana. Ensimmäinen CD-versio ilmestyi monona 26. helmikuuta 1987, jolloin albumi palasi kahden viikon ajaksi Britannian listalle ja nousi korkeimmillaan sijalle 45. Samana vuonna levy ilmestyi ensimmäisen kerran Yhdysvalloissa.Syyskuussa 2009 Beatles for Sale julkaistiin muiden Beatles-studioalbumien kanssa The Beatles in Stereo -sarjassa. Levy nousi silloin uudelleen listoille ja oli muun muassa Britanniassa korkeimmillaan sijalla 56.
New Musical Express käsitteli Beatles for Salea lyhyesti 13. marraskuuta 1964 ilmestyneessä numerossaan, kun levyä ei ollut vielä julkaistu. Arvostelun mukaan albumi on ”tupaten täynnä kiintoisia ja omaperäisiä Beatles-tavaramerkkejä”.Tuoreemmista arvostelijoista AllMusicin Stephen Thomas Erlewine on sitä mieltä, että Beatles kuulostaa Beatles for Salella lyödyltä ja kuluneelta – ja John Lennon katkeralta ja itseään inhoavalta. Erlewinen mielestä kuusi lainakappaletta tuntuu tappion myöntämiseltä, kun levyä vertaa täysin omista kappaleista koostuneeseen A Hard Day’s Night -albumiin, ja covereista ”Mr. Moonlight” on luultavasti huonoin Beatlesin koskaan levyttämä kappale. Hän myöntää kuitenkin, että albumilla oli tapahtunut merkittäviä musiikillisia muutoksia, joista huomattavimpana Bob Dylanin vaikutus. Yksittäisistä kappaleista parhaita ovat ”I’ll Follow the Sun”, ”Rock and Roll Music”, ”Honey Don’t” ja ”Kansas City/Hey Hey Hey Hey!”, mutta kappaleista ”Every Little Thing”, ”What You’re Doing” ja ”Everybody’s Trying to Be My Baby” huokuu väsymys. Lopuksi Erlewine toteaa Beatles for Salen olevan yhtyeen epätasaisin albumi, jonka parhaat kohdat osoittavat yhtyeen siirtyneen alkuperäisestä merseybeat-tyylistä uransa keskivaiheelle tyypilliseen poprockiin. Paikoin kovastakin kritiikistä huolimatta hän antaa albumille parhaan mahdollisen arvosanan, viisi tähteä.Pitchfork Mediassa Beatles for Salen arvioi syyskuussa 2009 Tom Ewing. Hän pitää ”Rock and Roll Musicia” yhtyeen parhaana rock and roll -kappaleena sitten esikoisalbumilla ilmestyneen ”Twist and Shoutin”. Lennonin kappaleet ja yhtyeen uudelleen löytämä rock and roll aiheuttavat sen, että Beatles for Sale on yhtyeen vaatimattomin albumi, mutta se on myös Beatlesin antoisimpia levyjä. Ewing antaa levylle arvosanaksi 9,3 pistettä kymmenestä mahdollisesta.Syyskuussa 2009 albumia arvosteli myös The Daily Telegraph -sanomalehden Neil McCormick. Vaikka hän toteaa yhtyeen kuulostavan levyllä fantastiselta, hän antaa sille vain kolme tähteä viidestä. Albumin kohokohtiin hän laskee kappaleet ”Eight Days a Week”, ”I’ll Follow the Sun” ja ”Baby’s in Black”.Niin ikään vuoden 2009 syyskuussa Beatles for Salen arvosteli Consequence of Sound -sivuston Anthony Balderrama. Hänen mielestään albumi kuuluu Beatlesin mielenkiintoisimpiin, ja sillä on hyvät ja huonot puolensa. Paras hetki on kappale ”I Don’t Want to Spoil the Party”. Balderrama antaa albumin arvosanaksi neljä ja puoli tähteä viidestä mahdollisesta.Arvostelut
Medley: a) Kansas City b) Hey Hey Hey Hey! – 2.33 (säv. Jerry Leiber/Mike Stoller, Richard Penniman)B-puoli
The Beatles: Beatles for Sale -albumin CD-version kansilehti (Apple 0946 3 82414 2 3), kirjoittajina Derek Taylor 3–13, Kevin Howlett ja Mike Heatley 16–17, Allan Rouse ja Kevin Howlett 18–19
Immonen, Tenho: The Beatles. Suuri historia.   Tampere: Pop-lehti, 2005.  ISBN 952-5546-08-X.   

Behrouz Boochani (kurdiksi بەھرۆز بوچانی) (s. 23. heinäkuuta 1983 Ilam, Iran) on kurditoimittaja, ihmisoikeuksien puolustaja, runoilija ja elokuvatuottaja. Hän on ohjannut yhdessä Arash Kamali Sarvestanin kanssa dokumenttielokuvan Chauka, Please Tell Us the Time, julkaissut runsaasti artikkeleita eri maiden johtavissa lehdissä Australian Manussaarella olevien pakolaisten kärsimyksistä ja julkaissut kirjan No Friend But the Mountains: Writing from Manus Prison (2018). Häntä on pidetty vuodesta 2013 saarella olevalla Manuksen vankileirillä.
Boochani on suorittanut Tarbiat Modaresin yliopistossa poliittisen maantieteen ja geopolitiikan maisterintutkinnon. Hän työskenteli freelancetoimittajana iranilaisille sanomalehdille Kasbokar Weekly, Qanoon, ja Etemaad, joissa hän julkaisi artikkeleita, jotka käsittelivät Lähi-idän politiikkaa, vähemmistöoikeuksia ja kurdikulttuurin kriisiä. Hän on perustanut yhdessä muiden kanssa ja toiminut tuottajana kurdinkielisessä aikakauslehdessä Weryassa. Weryan toimitukseen hyökkäsi helmikuussa 2013 islamilainen vallankumouskaarti Pasdaran. Boochani piiloutui kolmeksi kuukaudeksi ja 23. toukokuuta 2013 hän pakeni Iranista. Hänen yrittäessään toisen kerran päästä meren yli Indonesiasta Australiaan hänet otettiin kiinni, vangittiin Joulusaarelle ja kuukauden kuluttua elokuussa 2013 hänet siirrettiin Manuksen vankileirille.Manussaarella olleessaan Boochani on julkaissut useissa sanomalehdissä artikkeleita, esimerkiksi "The Day My Friend Hamid Kehazaei Died" The Guardianissa ja "Life on Manus: Island of the Damned" The Saturday Paperissa. Hän on julkaissut myös runoja, ja hän kertoo tarinansa palkitussa dokumenttielokuvassa Nowhere Lines: Voices of Manus Island. Boochani on myös aiheena näytelmässä Manus, jonka on kirjoittanut näytelmäkirjailija Nazanin Sahamizadeh.Elokuvan Chauka, Please Tell Us the Time Boochani kuvasi puhelimella Manuksen vankileirillä. Esittelyn elokuvasta Chauka, Please Tell Us the Time on kirjoittanut palkittu kirjailija Arnold Zable. Parlamenttiedustaja Adam Bandt nosti maaliskuussa 2017 Boochanin vaikeudet esille Australian parlamentissa.Boochanin muistelmateos No Friend But the Mountains: Writing from Manus Prison (alkuteos farsiksi, kääntäjä Omid Tofighian) ilmestyi englanniksi heinäkuussa 2018, julkaisijana Pan Macmillan Australia. Hän kuvaa kirjassa venematkaansa Indonesiasta ja eritystä Manussaarella. Hän limittää tekstiin runomuotoisia muistikuviaan ja rakentaa analyyttisen kehyksen, josta hän käyttää nimitystä Manuksen vankilan "kyriarkaalinen järjestelmä" (termin hän on lainannut Elisabeth Schüssler Fiorenzalta). Hän analysoi tarkasti sitä, kuinka vankila toteuttaa järjestelmällisesti kidutusta, jolla vangeilta riistetään inhimillisyys ja ajetaan heidät epätoivoon.
Boochani on Index on Censorshipin ilmaisuvapauden palkintoehdokkaana journalismin sarjassa. Hän sai vuonna 2017 Amnesty Internationalin palkinnon Manus-päiväkirjoistaan. Vuonna 2018 hän sai poissaolevana Anna Politkovskajan journalismipalkinnon.Boochanille myönnettiin vuonna 2019 kaksi Australian merkittävintä kirjallisuuspalkintoa teoksesta No Friends but the Mountains. Palkinnot ovat The Victorian Premier's -tietokirjapalkinto ja Victorian kirjallisuuspalkinto. Hän ei päässyt vastaanottamaan palkintoja, sillä hän on turvasäilössä odottamassa turvapaikkaa Australiaan.
"How Texts From a 'Hell Prison' in the Pacific Led to a Powerful Video Diary", New York Times, written by Megan Specia, February 13 2017.
Bejan piiri on yksi Portugalin piireistä. Se sijaitsee Portugalin eteläosassa Alentejon alueella ja sen pääkaupunki on Beja. Piirin pinta-ala on 10 263,4 km² ja väkiluku 147 290 (vuonna 2014).Bejan piirissä on neljätoista kuntaa:

Belgian Grand Prix 1973 oli Formula 1 -sarjan osakilpailu, joka ajettiin 20. toukokuuta 1973 Zolderin radalla. Kilpailun voitti Jackie Stewart, jolle voitto oli kauden toinen.

Belgian Grand Prix 1998 oli Formula 1 -sarjan osakilpailu, joka ajettiin 30. elokuuta 1998 Circuit de Spa-Francorchamps'n radalla Belgiassa. Kilpailun voitti Damon Hill ja toiseksi sijoittui hänen tallikaverinsa Ralf Schumacher. Sää oli kilpailun aikana sateinen, minkä vuoksi vain kahdeksan kilpailijaa ajoi maaliin saakka.Kilpailussa sattui kaksi merkittävää kolaria. Ensimmäisellä kierroksella sattuneeseen joukkokolariin joutui 13 autoa ja se onkin F1-historian suurin kolari. Hieman kilpailun puolenvälin jälkeen Michael Schumacher törmäsi johtopaikalta David Coulthardin perään kierroksella ohituksen yhteydessä.
Kauden neljänneksi viimeisen kilpailun lähestyessä oli tilanne MM-pisteissä vielä avoin. Mika Häkkinen johti 77 pisteellä ja seitsemän pistettä jäljessä oli hänen kovin vastustajansa Michael Schumacher. Häkkisen tallikaveri David Coulthard oli kolmantena, mutta hänen mestaruusmahdollisuutensa olivat melko pienet; hänen tulisi voittaa vähintään kolme kilpailua neljästä jäljellä olevasta. Schumacherin tallikaveri Eddie Irvine sen sijaan oli jo pudonnut mestaruustaistelusta. Hänellä oli pisteitä 32. Koska jäljellä olevista kilpailuista voisi saada maksimissaan 40 pistettä, ei hänellä olisi mahdollisuutta ohittaa Häkkistä pisteissä.Valmistajien puolella oli tiukempaa. McLaren johti 125 pistettä keränneenä ja Ferrari oli toisena 102 pisteellä. Kolmannesta sijasta taistelleet Williams ja Benetton olivat kaukana kärjestä: Benetton oli kerännyt 32 ja Williams 30 pistettä.
Belgian GP-viikonloppu käynnistyi perjantaina 28. elokuuta ajetuilla vapailla harjoituksilla. Harjoitussessioita ajettiin kaksi, klo 11.00–12.00 ja 13.00–14.00. Tuloksissa on molemmat harjoitusjaksot yhdistettynä.
Sää harjoitusten aikana oli kylmä ja poutainen. Myöhemmän harjoitusosion lopussa alkoi aurinko kuitenkin paistaa.Nopeinta vauhtia piti Ferrarin Michael Schumacher, joka oli vain runsaan sekunnin sadasosan McLarenin Mika Häkkistä nopeampi. Jordanin Damon Hill onnistui, positiivisesti yllättäen, ajamaan neljänneksi nopeimman ajan. Hän jäi kuitenkin yli sekunnin Schumacherin kärkiajasta.
Williams-tallin Jacques Villeneuve kolaroi Eau Rouge -mutkan jälkeisessä ylämäessä. Hän menetti autonsa hallinnan ja törmäsi rengasvalliin. Kolarin takia harjoitukset keskeytettiin 20 minuutiksi. Villeneuve selvisi kuitenkin loukkaantumatta ja sanoi kolarin olleen hänen siihenastisen F1-uransa "paras".
Lauantain harjoitukset ajettiin 29. elokuuta kylmässä ja kuivassa kelissä.Harjoitusten kärjessä olivat McLaren-kuljettajat Häkkinen ja Coulthard, vaikka molemmat pyörähtivät radalla. Coulthard kuitenkin vältti seinään törmäämisen, koska hän pyörähteli niin kutsutun bussipysäkin kohdalla. Häkkinen taas pyörähti La Source -mutkassa harjoitusten lopussa eikä päässyt enää jatkamaan, joten ratavirkailijat veivät hänen autonsa pois.Jordanin Damon Hillin vauhti oli taas kohdallaan, sillä tällä kertaa hän ylsi kolmanneksi. Hän käytti Goodyearin renkaista kovempaa seosta. Hänen tallikaverinsa Ralf Schumacher sen sijaan valitti auton aliohjautuvuudesta tietyillä osilla rataa.Villeneuve ajoi vara-autolla, koska hän oli romuttanut alun perin kisa-autoksi tarkoitetun Williams FW20 -autonsa perjantaina. Villeneuven mukaan kolari ei ollut jättänyt huonoja tuntemuksia eikä se häirinnyt hänen ajamistaan ollenkaan. Hän sijoittui harjoituksissa neljänneksi. Hänen tallikaverinsa Frentzen oli kahdeksas. Frentzenin ajat kuluivat pääosin auton tasapainon löytämiseen.Ferrari-kaksikko Schumacher ja Irvine olivat viides ja kuudes. He keskittyivät kilpailusäätöjen löytämiseen ja sisäänajoivat moottorit, joilla osallistuisivat aika-ajoihin. Lisäksi molemmat kokeilivat uusia renkaita harjoitusten loppuvaiheilla.Prostin Jarno Trullin Prost AP01 -autoon oli onnistuttu löytämään hyvät säädöt, joiden ansiosta auto oli ajettavuudeltaan hyvä. Autoon tuli kuitenkin odotettuja voimansiirto-ongelmia juuri ennen harjoitusten jälkipuoliskon alkamista. Tallikaveri Olivier Panis tuli varikolle harjoitusten lopussa, sillä myös hän kärsi voimansiirto-ongelmista.Arrowsin Mika Salo kolaroi rajusti Eau Rougessa. Hän menetti autonsa hallinnan ja törmäsi kovalla vauhdilla rengasvalliin aivan kuten Villeneuve perjantaina. Salo selvisi tilanteesta päänsäryllä, mutta hän joutui vaihtamaan romuttuneen autonsa vara-autoon.
McLaren-kuljettajat Mika Häkkinen ja David Coulthard valtasivat eturivin, mikä oli McLarenille jo kauden yhdeksäs kerta. Damon Hill saavutti aika-ajoissa parhaan lähtöpaikkansa Jordan-urallaan. Hän jäi kuitenkin yli sekunnin Häkkisestä. Hill kertoi olleensa iloinen, sillä hän oli koko viikonlopun työskennellyt insinööriensä kanssa, jotta auto saataisiin hyväksi.Michael Schumacher ajoi neljänneksi nopeimman ajan, mutta hänen nopein aikansa 1.49,797 hylättiin, koska hän jätti keltaiset liput huomioimatta. Schumacher ei ollut niinkään pettynyt sijoitukseensa vaan suureen eroon kärkeen nähden. Hän luotti silti siihen, että pystyisi kilpailemaan McLareneja vastaan itse kilpailussa. Lisäksi hän sanoi hidastaneensa vauhtia keltaisten lippujen aikana. Vaikka hänen paras aikansa hylättiin, hän ei kuitenkaan menettänyt yhtään sijoitusta.
Sunnuntaiaamun lämmittelyt ajettiin 30. elokuuta ennen kilpailua. Lämmittelyjen aikana satoi kaatamalla, minkä takia kierrosajat venyivät runsaasti yli kahden minuutin.Molempien Ferrarien vauhti oli hyvä, sillä Schumacher oli harjoitusten kärjessä ja Irvine toisena. Häkkinen oli kolmas, hän valitti auton huonoa tasapainoa märällä kelillä. Giancarlo Fisichella oli neljäs, mutta lämmittelyjen lopussa hänen autonsa takasiipi irtosi ja takarengas meni rikki.
Itse kilpailu ajettiin 30. elokuuta 1998. Ennen kilpailun alkua sade oli lähes lakannut, mutta rata oli märkä ja ilma kostea. Ilman lämpötila oli vain 10 °C ja radan lämpötila 11 °C. Oikullisen sään takia kuljettajien rengasvalinnat vaihtelivat. Michael Schumacher valitsi välikelin renkaat, kun taas Mika Häkkinen ja David Coulthard päätyivät valinnoissaan sadekelin renkaisiin. Häkkisen ja Coulthardin valinta oli selvä, sillä he lähtivät kärjestä liikkeelle. Näin he ajaisivat ensimmäisinä radan isoihin lätäköihin.lähde?
Ferrari-kuljettajat Michael Schumacher ja Eddie Irvine saivat molemmat hyvän lähdön ja onnistuivat parantamaan sijoituksiaan. Heitä auttoi Damon Hillin vaisu lähtö. Coulthard pääsi kuitenkin peittämään Schumacherin ohitusyrityksen, ja Schumacher jäi ikään kuin pussiin hänen taakseen. Samalla Jacques Villeneuve onnistui nousemaan ensimmäisessä mutkassa ulkokautta toiseksi.Eau Rouge -mutkaa lähestyttäessä Villeneuve oli aivan Häkkisen takasiivessä kiinni. Samalla Coulthardin auto kuitenkin käväisi jonkin verran radan vasemmassa laidassa olleen nurmikon päällä. Hän menetti autonsa hallinnan, ja se sinkoutui radan oikeaa reunaa reunustaneeseen turva-aitaan. Tästä alkoi F1-historian suurin kolari. Kimmottuaan turva-aidasta Coulthardin auto osui moniin muihin autoihin, ja massiivinen joukkokolari oli valmis. Renkaita ja muita autojen osia lensi ympäriinsä, ja autot pyörähtelivät. Vaikka osia lenteli katsomoonkin, yksikään katsoja ei loukkaantunut. Kilpailu keskeytettiin välittömästi.Kolaria pahensi lisäksi huono näkyvyys. Kaikki takaa tulleet eivät edes nähneet kolaria, ennen kuin oli liian myöhäistä jarruttaa ja törmäys oli väistämätön. Muun muassa Mika Salo ajoi tilanteeseen nähden lujaa Eddie Irvinen auton kylkeen, koska ei nähnyt tapahtunutta.Rubens Barrichello vaikutti hieman loukkaantuneen kolarissa, sillä ratavirkailija tarkasti kauan hänen vointiaan. Lisäksi Barrichello piti vasemmasta kädestään kiinni aivan kuin siihen olisi sattunut. Barrichello jäi kolarissa pahaan puristukseen, ja lisäksi Ricardo Rosset ajoi lujaa häntä päin. Lisäksi Irvine loukkasi hieman oikeaa jalkaansa, ja hän käveli ontuen takaisin varikolle.Kuljettajat nousivat autoistaan ja lähtivät juoksemaan takaisin varikolle, jotta he ehtisivät vara-autoihinsa uusintalähtöön mennessä. Muutama auto onnistui kuitenkin selviämään tilanteesta ilman suurempia vahinkoja. Ainakin Häkkinen, Villeneuve, Schumacherin veljekset, Hill ja Esteban Tuero selvisivät tilanteesta.Tilannetta sekoitti vielä se, että jos jonkin tallin molemmat autot kolaroivat eikä tallissa ollut kuin yksi vara-auto, jäisi toinen kuljettaja pois uusintalähdöstä. Näin kävi Tyrrellille, Arrowsille ja Prostille. Salo oli romuttanut jo aikaisemmin varsinaisen kilpa-autonsa. Kun hän nyt romutti vara-autonsa, ei hän päässyt enää kilpailuun mukaan. Salon lisäksi Rosset, Olivier Panis ja Barrichello eivät osallistuneet uusintalähtöön.
Uusintalähdössä Hill sai kärkiautoista parhaan lähdön. Toisin kuin viimeksi, hän onnistui pitämään molemmat Ferrarit takanaan. Lisäksi Hill onnistui nousemaan molempien McLarenien ohi kärkeen. Schumacher onnistui pääsemään Häkkisen rinnalle ensimmäiseen mutkaan tultaessa. He kuitenkin osuivat toisiinsa, minkä seurauksena Häkkinen pyörähti. Paikalle tullut Johnny Herbert yritti väistää Häkkisen autoa oikealle, mutta heidän autonsa osuivat toisiinsa. Kolarin seurauksena sekä Häkkinen että Herbert joutuivat keskeyttämään. Entiset tallikaverukset eivät mahtaneet kolarille mitään, vaikka Herbert väisti niin nopeasti kuin pystyi.Kärjessä ajoi Hill. Seuraavina olivat Irvine, Michael Schumacher, Jean Alesi, Villeneuve ja Heinz-Harald Frentzen. Schumacher onnistui kuitenkin heti ensimmäisellä kierroksella ohittamaan Irvinen Les Combes -mutkaan tultaessa.Seuraavaksi Coulthard kolaroi Alexander Wurzin kanssa Malmedy-mutkassa, ja molemmat ajautuivat hiekalle. Coulthard pääsi jatkamaan ja ajoi varikolle, mutta Wurz joutui keskeyttämään. Hetken kuluttua turva-auto kutsuttiin radalle, jotta radalla olleet romut saataisiin turvallisesti korjattua pois. Turva-auto viipyi radalla vain yhden kierroksen ajan, ja sen jälkeen kilpailua päästiin taas jatkamaan normaalisti.Turva-auton poistuttua Villeneuve onnistui ohittamaan Alesin. Hill jatkoi kärjessä. Oli ensimmäinen kerta sitten kauden 1997 ja Unkarin GP:n, kun kauden 1996 maailmanmestari johti kilpailua. Muutaman kierroksen jälkeen Hillin vanha kilpakumppani Michael Schumacher onnistui ohittamaan hänet bussipysäkille tultaessa. Ero kolmantena ajaneeseen Irvineen pääsi kasvamaan yllättävän suureksi, lähes seitsemään sekuntiin. Schumacherin siirryttyä kärkeen kasvoi ero Hilliin yhden kierroksen aikana runsaalla kolmella sekunnilla.lähde?Irvine menetti autonsa etusiiven radan kuudennessa mutkassa, minkä jälkeen hän ajautui seuraavassa mutkassa nurmikolle ja pyörähti. Hän kuitenkin onnistui pääsemään takaisin varikolle vaihdattamaan etusiipensä. Koska ajo-olosuhteet eivät olleet parhaat mahdolliset, monet muutkin kuljettajat ajoivat ulos radalta. Toranosuke Takagi joutui keskeyttämään, kun hän törmäsi seinään radan ensimmäisen mutkan jälkeen kierroksen 11 alussa.Schumacher kasvatti johtoaan nopeasti. Kierroksen 11 alkaessa Hill oli jäänyt jo yli yhdeksän sekuntia. Vaikka Schumacherilla oli välikelin renkaat, pystyi hän ajamaan märällä radalla kovia kierrosaikoja. Lähes kaikki muut ajoivat sadekelin renkailla. Kun 16 kierrosta oli ajettu, Schumacher ajoi kuitenkin varikolle vaihdattamaan autoonsa sadekelin renkaat. Samalla kierroksella myös Hill teki oman pysähdyksensa. Schumacherin pysähdys kesti 8,3 ja Hillin 11,3 sekuntia. Samalla kierroksella moni muukin tuli renkaidenvaihtoon.Kierroksella 17 hallitseva maailmanmestari Villeneuve ajoi ulos ja joutui keskeyttämään. Villeneuve ajoi vesilätäkköön, menetti autonsa hallinnan ja törmäsi kaiteeseen. Hänen keskeytyksensä jälkeen kilpailussa oli jäljellä enää kaksitoista kuljettajaa.Schumacher johti melko ylivoimaisesti: ero Hilliin oli jo yli 24 sekuntia. Sekavassa tilanteessa Hillin tallikaveri Ralf Schumacher onnistui nousemaan jo kolmanneksi, joten Jordanilla oli hyvät mahdollisuudet sijoittua pisteille. Vähitellen ero kärkikaksikon välillä kasvoi jopa 40 sekuntiin.
Kilpailun alkuvaiheilla kolaroinut ja varikolla käynyt Coulthard nousi jo kahdeksanneksi. Ero kärkeen oli kuitenkin runsaasti yli kaksi minuuttia, joten pian Schumacher ohittaisi hänet jo kierroksella. Schumacher yritti muutamaan otteeseen päästä skotista ohi, mutta paikkaa ohitukseen ei tuntunut löytyvän. Schumacher heilutti jopa nyrkkiään merkiksi, jotta pääsisi ohi.Vihdoin radan yhdeksännen mutkan jälkeen Coulthard hidasti vauhtiaan päästääkseen Schumacherin edelleen. Hidastuminen tuli Schumacherille yllätyksenä, ja hänen autonsa törmäsi Coulthardin auton vasempaan takareunaan. Schumacherin auton oikea eturengas lensi kauas ja ripustukset hajosivat täysin. Samalla Coulthard menetti autonsa takasiiven. Schumacher joutui keskeyttämään, mutta Coulthard pystyi jatkamaan ja pääsi maaliin asti, vaikka jäikin pisteittä, kuten Nakanokin.
Schumacher nilkutti kolmella pyörällä takaisin varikolle. Myös Coulthard oli menossa varikolle, sillä hänenkin autonsa oli vahingoittunut. Schumacher ajoi autonsa suoraan varikkopilttuuseensa, kuten Coulthardkin. Sitten Schumacher nousi välittömästi autosta ja lähti kävelemään kohti McLarenin varikkotiloja. Ferrarin henkilökunta yritti estää Schumacheria, mutta turhaan, sillä hän raivasi tiensä McLarenin tiloihin varsin vihaisen näköisenä. Myös McLarenin miehet tulivat estämään ja rauhoittamaan Schumacheria. Lopulta hänet saatiin rauhoitettua ja hänet ohjattiin takaisin Ferrarin tiloihin.
Schumacherin keskeytyksen myötä Hill nousi kärkeen. Jordan-tallin riemua lisäsi se, että Ralf Schumacher ajoi toisena. Kolmanneksi oli noussut Sauberin Jean Alesi.Ferrarin epäonnea lisäsi Irvinen keskeytys kierroksella 26. Hän yksinkertaisesti menetti autonsa hallinnan, ajautui hiekalle ja törmäsi seinään.lähde?Kilpailussa sattui vielä raju kolari, kun Giancarlo Fisichella törmäsi Shinji Nakanon perään bussipysäkin kohdalla. Fisichella yritti ohittaa Nakanoa kierroksella, joten tilanne oli samankaltainen kuin hetki sitten Schumacherin ja Coulthardin kohdalla. Fisichella menetti aluksi vasemman eturenkaan, mutta pian toinenkin eturengas irtosi. Oli lähellä, ettei hän törmännyt suoraan turvakaiteeseen. Onneksi Fisichellan auto pysähtyi, eikä hänelle käynyt kuinkaan. Fisichella joutui keskeyttämään, kuten Nakanokin.Kärkiautot tulivat välittömästi kolarin jälkeen varikolle, ja turva-auto kutsuttiin taas radalle, jotta romut saataisiin korjattua turvallisesti pois. Turva-auto oli radalla varsin kauan, sillä romua oli aika paljon.lähde?Sijoitukset kärjen osalta eivät enää juurikaan muuttuneet kilpailun loppupuolella. Niinpä Damon Hill ajoi kilpailun voittoon, ja toiseksi sijoittui tallikaveri Ralf Schumacher. Kolmanneksi ajoi Jean Alesi. Hillin voitto oli Jordan-tallin ensimmäinen. Lisäksi voitto jäi Hillin uran viimeiseksi. Toinen sija oli Ralf Schumacherille siihen mennessä uran paras.lähde?Autojen ajaessa sattui vielä vaaratilanne, kun entinen Formula 1 -kuljettaja saksalainen Jochen Mass ja eräs toinen mies juoksivat radan poikki varikkomuurille. Tilanteesta selvittiin kuitenkin säikähdyksellä.lähde?
Kilpailun jälkeen tilanne oli yhtä riemua Jordanille, mutta ei Michael Schumacherille. Hänen mukaansa David Coulthard yritti tahallaan tappaa hänet kilpailussa. Schumacher mukaan Coulthard ajoi viidestä kuuteen sekuntia hitaampia kierrosaikoja kuin normaalisti, kun hän oli ohittamassa skottikuskia kierroksella. Schumacherin mukaan kokeneen Coulthardin olisi tullut varoittaa etukäteen näin merkittävästi hidastelusta. Schumacher epäili hidastelun johtuneen maailmanmestaruustaistosta. Mika Häkkinen säilytti kilpailun jälkeen seitsemän pisteen johtoaseman Michael Schumacheriin.David Coulthard kiisti Michael Schumacherin syytökset. Coulthardin mukaan syyttely asiasta oli turhaa, sillä omasta mielestään hän ajoi reilusti radan oikeaan laitaan ja antoi Schumacherille mahdollisuuden ohittaa reilusti. Hänen mukaansa Schumacher ei joko katsonut eteensä, tai hän ei sitten yksinkertaisesti nähnyt mitään huonon näkyvyyden takia.Tuomaristo päätti olla antamasta kolarista kenellekään rangaistuksia, sillä se näki, että kolari oli huonojen olosuhteiden aiheuttama. Lisäksi Coulthard ei ollut jarruttanut tai tehnyt muuta yhtäkkistä liikettä.Vuonna 2003 Coulthard kuitenkin myönsi syyllisyytensä kolariin. Hän kertoi nostaneensa kaasua ajolinjalla ja vielä sateessa. Coulthard otti syyt kolarista niskoilleen ja kertoi ettei koskaan tulisi tekemään mitään vastaavaa. Hän kertoi tulleensa kokemuksen myötä paljon tietoisemmaksi autourheilun vaaroista.

Belgian kansallinen orkesteri (holl. Nationaal Orkest van België, ransk. Orchestre National de Belgique) on Belgiassa toimiva sinfoniaorkesteri. Se perustettiin vuonna 1936.

Flavius Belisarius (kreik. Βελισάριος; noin 500 – maaliskuu 565) oli itäroomalainen sotapäällikkö. Hän oli tärkeässä osassa keisari Justinianus I:n kunnianhimoisessa suunnitelmassa vallata takaisin Länsi-Euroopasta alueet, jotka Rooman valtakunta oli menettänyt sata vuotta aikaisemmin. Uransa aikana Belisarius taisteli persialaisia vastaan, esti Justinianuksen syöksemisen vallasta, valtasi osia Pohjois-Afrikasta ja Italian, ja kukisti Konstantinopolia uhkaavat hunnit.Belisarius mainitaan ensimmäisen kerran upseerina magister militum Justinianuksen henkivartiokaartissa. Justinianuksen noustua keisariksi Belisarius nimitettiin Mesopotamian sotilaskomentajaksi. Itä-Rooman ja sassanidien Persian välisen sodan aikana Belisarius taisteli persialaisia vastaan Armeniassa ja Mesopotamiassa. Vuonna 529 hänet nimitettiin itäisten joukkojen komentajaksi, ja seuraavana vuonna hän kukisti persialaiset Daran taistelussa. Belisarius kärsi kuitenkin 531 tappion Callinicumin taistelussa, ja hänet kutsuttiin takaisin Konstantinopoliin. Konstantinopolissa Belisarius kukisti vuonna 532 yhdessä Narseksen ja Munduksen kanssa Nika-kapinan.
Justinianus lähetti vuonna 533 Belisariuksen valtaamaan African provinssia eli nykyisen Tunisian aluetta, jonka vandaalit olivat 400-luvulla vallanneet Roomalta. Sotaretki oli menestyksekäs, ja vandaalit kukistettiin. Vuonna 535 Belisarius lähetettiin Italiaan sotimaan ostrogootteja vastaan. Hän kukisti gootit ja valtasi niemimaan Itä-Roomalle. Sen jälkeen Belisariuksen ja Justinianuksen välit viilenivät. Belisarius johti kuitenkin vielä joukkoja persialaisia vastaan vuosina 541–542 ja gootteja vastaan 540-luvun lopulla.
Belisarius palasi Konstantinopoliin 549, mutta sai 559 kutsun takaisin komentajantehtäviin, sillä hunnit uhkasivat kaupunkia. Vuonna 562 häntä syytettiin maanpetoksesta, ja hän menetti omaisuutensa ja kunnianosoituksensa. Seuraavana vuonna hänet kuitenkin vapautettiin syytöksistä. Belisarius kuoli 565.
Keskiajalla syntyi legenda, jonka mukaan Justinianus olisi sokaissut Belisariuksen, joka joutui viettämään loppuelämänsä kerjäläisenä. Belisariuksen elämä on ollut monien romaanien, näytelmien ja maalausten aiheena. Monet nykyajan historioitsijat kutsuvat häntä yhdeksi "viimeisistä roomalaisista".
Belisarius syntyi Germania- tai Germana-nimisessä kylässä, joka sijaitsi Traakian ja Illyrian rajalla nykyisen Bulgarian länsiosassa. Paikalla on nykyään Sapareva Banjan kylä. Belisarius syntyi vuoden 500 tienoilla, mutta täsmällisempää ajankohtaa ei tiedetä. Hän syntyi todennäköisesti paikalliseen aristokraattiseen perheeseen ja saattoi olla traakialaista tai kreikkalaista syntyperää. Äidinkielenään hän puhui latinaa. Belisarius mainitaan ensimmäisen kerran upseerina magister militum Justinianuksen henkivartiokaartissa.
Justinianus lähetti vuonna 527 Belisariuksen ja Sittaan johtamaan armeijaa, joka teki kaksi sotaretkeä Persarmeniaan. Ensimmäinen sotaretki onnistui hyvin, joukot ryöstelivät aluetta ja ottivat paljon vankeja. Toinen sotaretki päättyi kuitenkin tappioon, mutta Justinianus oli kuitenkin tyytyväinen Belisariuksen saavutuksiin, sillä hänen tarkoituksenaan arvellaan olleen pelkkä voimannäyttö persialaisia vastaan. Keisari Justinus I kuoli 1. elokuuta 527, jonka jälkeen Justinianus nousi yksinvaltiaaksi. Belisariuksen ja Sittaan sotaretket ajoittuivat sitä edeltävään aikaan. Justinianus nimitti Belisariuksen Mesopotamian duxiksi ja tämä sai lainopilliseksi avustajakseen ja sihteerikseen Prokopioksen.Roomalaiset yrittivät linnoittaa Tanurinin aluetta, joka sijaitsi aavikolla Nisibiksen eteläpuolella, mutta persialaiset toivat armeijansa paikalle ja estivät aikeet. Justinianus käski koota armeijan, johon tuli sotilaita monelta suunnalta, ja mukana olivat Belisarius ja osa hänen joukoistaan. Roomalaiset kärsivät kuitenkin raskaan tappion Tanurinin luona. Belisarius pakeni ratsuväen kanssa Daraan, mutta suurin osa jalkaväestä joutui joko vangiksi tai kaatui. Belisariusta ei kuitenkaan syytetty tappiosta, ja on mahdollista, että syytökset kohdistuivat muihin roomalaisiin komentajiin, jotka hyökkäsivät liian innokkaasti persialaisten asemiin. Prokopios on ilmeisesti sekoittanut Tanurinin taistelun roomalaisten myöhemmin kärsimään tappioon Mindouoksen luona, sillä aikalaishistorioitsijoiden Zakharias Mytileneläisen ja Johannes Malalaksen mukaan taisteluja käytiin itse asiassa kaksi: Tanurinissa ja Minduoksessa. Zakharias antaa myös ensimmäisen kuvauksen Belisariuksen persoonallisuudesta. Hänen mukaansa Belisarius ei ottanut vastaan lahjuksia, oli lempeä siviileille eikä antanut sotilaidensa vahingoittaa heitä.Tämän epäonnistumisen jälkeen Justinianus määräsi Belisariuksen rakennuttamaan linnoituksen Mindouokseen, joka sijaitsi Nisibiksen pohjoispuolella. Persialaiset saapuivat kuitenkin paikalle, ja Melebasonvuorella käytiin taistelu, jonka roomalaiset hävisivät. Tanurinin taistelu käytiin luultavasti joskus vuoden 528 alkupuolella ja Melebasonin taistelu myöhemmin samana vuonna. Seuraavaksi Belisarius mainitaan Lazicaan suuntautuneen sotaretken komentajana. Tieto lienee kuitenkin väärä, sillä esimerkiksi Johannes Malalas mainitsee retken komentajaksi eri henkilön.
Epäonnistumisista huolimatta Justinianus luotti Belisariukseen, jota hän piti kyvykkäänä ja uskollisena komentajana. Huhtikuussa 529 Justinianus nimitti Belisariuksen itäisten joukkojen komentajaksi, magister militum per Orientemiksi. Belisariuksesta tuli ylipäällikkö persialaisia vastaan käydyssä sodassa, ja hän sai tehtäväkseen valmistella sotaretkeä Persiaan.Belisarius eteni Daraan suuren armeijan kanssa ja sai seurakseen magister officiorum Hermogeneen, jonka tuli auttaa Belisariusta joukkojen organisoimisessa. Osapuolet alkoivat nyt neuvotella rauhasta. Sotatoimissa syntyi tauko, jonka Belisarius luultavasti hyödynsi joukkojen kouluttamiseen. Neuvottelut kuitenkin epäonnistuivat, sillä persialaiset halusivat Daran kaupungin, joka oli aiheuttanut närkästystä persialaisten parissa siitä lähtien, kun se oli rakennettu keisari Anastasioksen ajalla. Kesäkuussa 530 persialaiset käynnistivät suurhyökkäyksen, jonka painopiste oli Daran alueella. Perozin johtama persialaisten noin 30 000– 40 000 miehen armeija leiriytyi Daran lähellä sijaitsevaan Ammodiukseen. Belisarius ja Hermogenes saivat kuulla persialaisten aikomuksesta vallata Dara ja määräsivät tehtäväksi kaivantoja armeijan suojaksi. Ensimmäinen taistelupäivä kului joukkojen kahakoidessa ilman suuria ratkaisuja. Seuraavana päivänä Belisarius ja Hermogenes kävivät vilkasta kirjeenvaihtoa persialaisten komentajan kanssa. Kolmantena päivänä persialaiset saivat vahvistukseksi 10 000 miestä ja päättivät valmistautua taisteluun. Nähdessään persialaisten etenevän Daraa kohti Belisarius järjesti armeijansa puolustukseen .Taistelu alkoi iltapäivällä, kun osapuolet alkoivat ampua nuolia toisiaan kohti. Kun ampumatarvikkeet loppuivat, persialaisten ratsuväki hyökkäsi ja murtautui roomalaisten vasemman siiven läpi. Belisarius oli kuitenkin piilottanut heruliratsuväkensä vasemmalla siivellä olevan mäen taakse, ja ne iskivät nyt persialaisten kimppuun takaa päin. Samaan aikaan roomalaisten hunniratsuväki iski toiselta puolelta persialaisten sivustaan. Persialaisten ratsuväki joutui pakokauhun valtaan ja pakeni jalkaväkensä suojiin. Peroz vahvisti nyt vasemman siiven ratsuväkeään ja lähetti sen roomalaisten oikeaa siipeä vastaan. Belisarius ja Hermogenes kuitenkin huomasivat sen ja vahvistivat oikeaa siipeään. Persialaiset hyökkäsivät roomalaisten oikeaa siipeä vastaan, mutta Belisariuksen hunnit tekivät vastahyökkäyksen, joka jakoi persialaiset kahteen osaan. Prokopioksen mukaan surmansa sai 5 000 persialaista, ja loppu armeija pakeni. Belisarius ja Hermogenes ryhtyivät nopeasti estämään miehiään ajamasta persialaisia takaa liian pitkälle, sillä nämä olivat tunnettuja kyvystään toipua paostaan ja iskeä takaa-ajajiensa kimppuun. Belisarius ei halunnut hävitä taistelua, jonka hän oli jo voittanut.
Keväällä 531 persialaisten komentaja Azarethes teki arabiliittolaistensa lakhmidien neuvoa noudattaen yllätyshyökkäyksen Eufratin eteläpuolella, kaukana niiltä alueilta, joihin taistelut olivat ennen keskittyneet. Prokopioksen mukaan kyseessä oli ensimmäinen kerta, kun persialaiset olivat hyökänneet tältä suunnalta. Persialaisten armeijaan kuului 15 000 ratsumiestä, mukaan lukien heidän lakhmidiliittolaisensa Al-Mundhirin 5 000 miestä. Hyökkäys yllätti Belisariuksen, eikä hän aluksi ollut varma, oliko kyseessä vain harhautus vai täysimittainen invaasio. Emmittyään hetken Belisarius jätti varuskuntia Mesopotamian kaupunkeihin ja lähti marssimaan Eufratin yli persialaisia vastaan. Hänellä oli komennossaan jalka- ja ratsuväestä koostuva 25 000 miehen armeija, johon kuului 5 000 ghassanidia komentajanaan Al-Harith (Arethas).Huomattuaan Belisariuksen armeijan persialaiset lähtivät heti vetäytymään omille alueilleen, sillä he eivät halunneet taistella roomalaisten suuremman armeijan kanssa. Roomalaiset seurasivat perässä ja tavoittivat persialaisten armeijan viimein pitkänäperjantaina 18. huhtikuuta Callinicumin kaupungin lähettyvillä. Prokopioksen mukaan Belisarius ei olisi halunnut taistella, sillä hänen mukaansa se olisi ollut pääsiäisenä epäkunnioittavaa Jumalaa kohtaan. Lisäksi miesten olisi täytynyt paastota seuraavana päivänä pääsiäissunnuntaita varten, eivätkä voimat olisi riittäneet raskaaseen taisteluun. Belisarius sanoi myös, että taistelulla ei saavutettaisi mitään, sillä vihollista oltiin jo nyt karkottamassa omalta maalta. Joukot kuitenkin halusivat taistella, ja lopulta Belisarius taipui vaatimuksiin. Belisarius järjesti joukkonsa ja kävi taisteluun. Hän ei kuitenkaan ehtinyt laatia yhtä huolellisesti valmisteltuja asemia kuin Darassa, eikä hän maastonmuotojen takia pystynyt näkemään persialaisten liikkeitä. Pääsiäispäivänä 19. huhtikuuta 531 käyty Callinicumin taistelu päättyi tappioon, mutta joukko jalkaväkeä onnistui pidättelemään persialaisia niin kauan, että loppu armeija ehti paeta Eufratin yli.Taistelun jälkeen Justinianus nimitti Contantioluksen tutkimaan Belisariuksen toimintaa, ja tätä syytettiin Tanurinin ja Callinicumin tappioista. Prokopios väittää, että Belisarius jalkautui Callinicumissa ja taisteli jalkaväen kanssa persialaisten perääntymiseen asti. Luultavasti Prokopios yrittää vain suojella Belisariusta, sillä Johannes Malalas kertoo, että Belisarius ylitti joen jo aiemmin ja jalkaväki jäi taistelemaan yksin. Lisäksi Prokopios ei kerro mitään Constantioluksen tutkinnasta, vaikka Malalaksen ja Zakhariaan ansiosta tiedetään, että se järjestettiin. Belisarius syytti Callinicumin tappiosta joukkojen kurin puutetta ja liikaa innokkuutta, ja tätä tuki myös Hermogeneen keisarille antama lausunto. Lopulta Belisarius vapautettiin syytteistä, ja hänet kutsuttiin takaisin Konstantinopoliin. Hän joutui kuitenkin luopumaan magister militum per Orientemin virastaan, ja hänen seuraajakseen tuli Mundus. Prokopioksen mukaan todellinen syy Belisariuksen kutsumiselle takaisin oli se, että Justinianus oli suunnitellut sotaretkeä vandaaleja vastaan ja aikoi nimittää Belisariuksen sen komentoon. Sitä ennen Konstantinopolissa puhkesi vakava kapina, joka oli syöstä Justinianuksen vallasta.
Jokaisessa tarpeeksi suuressa Rooman valtakunnan kaupungissa oli niin sanottuja circuspuolueita (factiones), jotka huolehtivat kilpa-ajojen järjestelyistä, kuten hevosten hankinnasta ja kilpailijoiden valmennuksesta. Ryhmittymiä oli neljä: punaiset, valkoiset, vihreät ja siniset, joista kaksi viimeistä olivat Justinianuksen ajalla tärkeimpiä. Circuspuolueilla oli, etenkin Konstantinopolissa, myös poliittisia merkityksiä.Sinisten ja vihreiden erimielisyydet yltyivät joskus rajuihin katumellakoihin. Justinianus itse oli sinisten kannattaja, mutta hänen uudistuksensa olivat saaneet molemmat circuspuolueet tyytymättömiksi. Monet olivat myös tyytymättömiä korkeisiin veroihin. Lauantaina 10. tammikuuta 532 Konstantinopolin kaupunginprefekti Eudaimon pidätti seitsemän molempiin puolueisiin kuulunutta miestä ja tuomitsi heidät kuolemaan murhasta. Munkit onnistuivat pelastamaan kaksi heistä, sinisen ja vihreän, ja veivät heidät kirkkoonsa. Tiistaina 13. päivänä käytyjen kilpa-ajojen aikana siniset ja vihreät vaativat Justinianusta armahtamaan tuomitut, mutta eivät saaneet vastausta. Lopulta molemmat puolueet liittoutuivat keskenään ja aloittivat yleisen mellakan. Justinianus pakeni palatsiinsa, ja mellakoitsijat polttivat kaupunginprefektin päämajan ja lukuisia muita rakennuksia, mukaan lukien Hagia Sofian kirkon.Seuraavana päivänä Justinianus yritti rauhoitella mellakoitsijoita määräämällä kisat uudestaan pidettäväksi, mutta tämä ei saanut heitä rauhoittumaan. Mellakoitsijat vaativat Justinianusta erottamaan epäsuosittuja virkamiehiä, kuten Johannes Kappadokialaisen, Tribonianuksen ja kaupunginprefekti Eudaimonin. Justinianus suostui vaatimuksiin, mutta seuraavana päivänä mellakoitsijat vaativat hänen eroaan. Kapinaan liittyi myös monia senaattoreita, jotka vihasivat Justinianusta ja Theodoraa ja olivat päättäneet syrjäyttää heidät. Lauantaihin 17. päivään mennessä Justinianus oli menettänyt tilanteen hallinnan kokonaan, ja seuraavana päivänä mellakoitsijat julistivat uudeksi keisariksi Anastasioksen sukulaisen Hypatiuksen. Prokopioksen mukaan Justinianus oli jo valmis pakenemaan pääkaupungista, mutta keisarinna Theodora sai hänet pysymään kaupungissa.Justinianuksen onneksi palatsissa oli läsnä kaksi luotettavaa sotapäällikköä: Mundus, joka johti joukkoa heruleita, ja Belisarius, jolla oli mukanaan osasto veteraaneja idästä. Mundus ja Belisarius poistuivat nyt palatsista ja suuntasivat kohti hippodromia, minne Hypatiuksen tukijat olivat kokoontuneet. Belisarius yritti ensin päästä hippodromin keisarilliselle aitiolle (kathisma) keisarien käyttämän yksityisen kulkureitin läpi, mutta hippodromiin johtavalla portilla olevat vartijat kieltäytyivät avaamasta hänelle ovea, sillä he olivat päättäneet pysyä neutraaleina.Belisarius palasi Justinianuksen luokse ja ilmoitti, että joukot olivat kapinoimassa. Justinianus käski Belisariuksen poistua palatsin pääportin eli Khalke-portin kautta Augustaionin aukiolle. Belisariuksen joukot kiipesivät savuavien raunioiden yli ja pääsivät lopulta hippodromin länsipuolen portin eteen lähelle keisarin aitiota. Ovi aitioon oli kuitenkin kiinni ja sitä vartioi joukko Hypatiukselle uskollisia miehiä. Belisarius ei halunnut hyökätä heidän kimppuunsa, sillä tämä olisi altistanut hänen joukkonsa mellakoitsijoiden hyökkäyksille. Sen sijaan Belisarius komensi joukkonsa hyökkäämään mellakoitsijoiden kimppuun, sillä nämä olivat pääasiassa aseettomia siviilejä.Nähdessään tämän Mundus komensi omat joukkonsa hyökkäykseen nekraksi kutsutun portin läpi. Sen tarkkaa sijaintia ei tiedetä, mutta J. B. Buryn mukaan se saattoi sijaita samalla puolella, mutta etelämpänä kuin Belisariuksen joukkojen käyttämä portti. Samaan aikaan Narses, joka oli jo aiemmin heikentänyt puolueiden liittoa lahjomalla sinisiä, asetti miehensä vartioimaan hippodromin uloskäyntejä.Kapina kukistettiin verisesti ja yli 30 000 ihmistä sai surmansa. Hypatius ja hänen veljensä Pompeius pidätettiin, teloitettiin ja heidän omaisuutensa takavarikoitiin.
Tammikuussa 532 Mundus nimitettiin Illyricumin magister militumiksi. Mahdollisesti näihin aikoihin Belisarius nimitettiin hänen seuraajakseen magister militum per Orientemiksi, mutta nimityksen tarkka ajankohta on epäselvä. Belisarius oli virassa ainakin helmikuusta 533 lähtien, ja Prokopios antaa ymmärtää, että hän toimi tässä virassa vuoteen 542 asti.Vuonna 533 Justinianus lähetti Belisariuksen kukistamaan vandaalien kuningaskuntaa Pohjois-Afrikassa, nykyisen Tunisian alueella. Areiolainen Gelimer oli syrjäyttänyt roomalaismielisen kuninkaan Hilderikin vuonna 530, ja siitä oli aiheutunut kitkaa vandaalien ja Itä-Rooman välille. Hilderik oli pyytänyt apua Justinianukselta, joka vaati hänen vapauttamistaan ja uhkasi sodalla, jos vaatimuksiin ei suostuttaisi. Gelimer kieltäytyi eikä uskonut, että roomalaiset onnistuisivat hyökkäämään kuningaskuntaan. Gelimer oli menettänyt suosiotaan joidenkin alamaistensa keskuudessa, jotka sitten ryhtyivät suunnittelemaan kapinaa, ja Justinianus tarjosi sille tukensa. Nika-kapina ja sota Persiaa vastaan kuitenkin viivästyttivät Justinianuksen sotilaallista vastausta, joten hän pääsi käynnistämään sotaretken vasta vuonna 533. Justinianus sai Hilderikin vangitsemisesta tekosyyn aloittaa sodan vandaaleja vastaan. Areiolaiset vandaalit olivat myös vainonneet kuningaskuntansa katolista väestöä, jotka olivat pyytäneet apua Itä-Roomalta. Tätäkin pidettiin sodan perusteena.Belisariuksen joukot lähtivät matkaan kesäpäivänseisauksena 533. Vandaalien laivasto oli Sardiniassa taistelemassa kapinoitsijoita vastaan, joten Belisarius sai rauhassa laskea joukkonsa maihin Tunisiassa. Hän kohtasi vandaalien kuninkaan Gelimerin Ad Decimumin taistelussa 13. syyskuuta. Taistelu päättyi roomalaisten voittoon, ja Karthago antautui Belisariuksen joukoille 15. syyskuuta. Gelimer kutsui joukkonsa kotiin Sardiniasta ja marssi uudestaan Belisariusta vastaan. Armeijat kohtasivat joulukuussa 533 Trikamaronissa, 30 kilometriä Karthagosta. Belisarius kukisti Gelimerin joukot ja valtasi Hippo Regiuksen. Gelimer pakeni Numidian rajalle ja antautui maaliskuussa 534 Belisariukselle, joka palasi Konstantinopoliin voittajana.Justinianus myönsi Belisariukselle triumfin – kunnian, jonka keisari Augustuksen jälkeen vain keisarit olivat saaneet osakseen. Belisarius ei kuitenkaan ajanut vaunuilla, vaan käveli triumfikulkueen kärjessä kotoaan Konstantinopolin läpi hippodromille, missä Belisarius ja vangittu Gelimer heittäytyivät maahan Justinianuksen ja Theodoran eteen. Belisarius nimitettiin myös vuoden 535 konsuliksi. Sen kunniaksi vandaalisoturit kantoivat Belisariusta kaupungin halki konsulin kantotuolissa, ja matkalla hän jakoi kansalle sodasta saatuja voittoja.Valloituksen nopeus yllätti monet, mutta Justinianuksella oli jo muita tehtäviä Belisariukselle. Afrikan sotaretken aikana ostrogoottien ja Itä-Rooman välit olivat nopeasti huonontuneet, ja seuraavaksi Justinianus aikoi lähettää Belisariuksen Italiaan.
Goottien kuningas Theodahad oli antanut käskyn teloittaa roomalaismielisen kuningatar Amalasuntan vuonna 535, minkä jälkeen Italiaan oli syntynyt Itä-Roomalle vihamielinen ryhmittymä. Justinianus havitteli Italiaa valtakuntaansa, ja Amalasuntan kuolema antoi hänelle tekosyyn julistaa sota gooteille. Belisarius nousi 7 500 miehen kanssa maihin Sisiliaan 535, ja valtasi saaren vuoden loppuun mennessä. Belisariuksen joukot pääsivät Syrakusaan 31. joulukuuta. Hän luopui siellä konsulinvirastaan ja vietti talven 535–536 kaupungissa.Pääsiäisenä 536 Pohjois-Afrikassa Itä-Rooman armeijassa puhkesi kapina. Prokopios ja afrikkalaisten joukkojen komentaja Solomon pyysivät Belisariusta palaamaan Afrikkaan kukistamaan kapina. Belisarius otti mukaansa Solomonin ja sata luotettua bucellariustaan ja matkusti Karthagoon, joka oli Stotzas-nimisen kapinallisen hallussa. Hänellä oli komennossaan 8 000 miestä. Belisariuksen saavuttua kapinalliset pakenivat, mutta Belisarius kokosi 2 000 miehen joukon ja lähti Stotzasin perään. Hän sai kapinalliset kiinni Membressassa (nykyinen Majaz al Bab) noin 64 kilometriä Karthagosta ja pystytti leirin Medjerdajoen varrelle. Seuraavana päivänä osapuolet kävivät taistelun, jonka Belisarius voitti. Stotzasin joukkoja päin puhalsi kova vastatuuli, ja he yrittivät siirtyä parempiin asemiin. Belisariuksen joukot hyökkäsivät, kun kapinalliset olivat epäjärjestyksessä, ja ajoivat heidät pakoon. Belisarius päätti olla jahtaamatta vihollista mutta salli joukkojensa ryöstää kapinallisten leirin. Sitten hän palasi Karthagoon, missä hän sai tietää armeijansa vaikeuksista Sisiliassa. Belisariusta tarvittiin siellä. Hän jätti Afrikan joukkojen komennon Ildigerille ja Theodorukselle ja palasi Sisiliaan. Sotaretki Stotzasta vastaan mainitaan Prokopioksen lisäksi Jordaneksen kirjoituksissa.Theodahad ja Justinianuksen lähettiläät neuvottelivat Italian luovuttamisesta roomalaisille ja Belisariuksen käskettiin olla valmiina marssimaan Italiaan. Theodahad kuitenkin rikkoi sopimuksen ja Belisarius sai käskyn hyökätä Italiaan. Napoli vallattiin 536 ja Rooma 9. joulukuuta samana vuonna. Gootit syrjäyttivät Theodahadin ja valitsivat uudeksi kuninkaakseen Vitigesin. Hän piiritti Rooman ja saartoi Belisariuksen kaupunkiin 5 000 miehen kanssa. Piiritys kesti yli vuoden, ja sen aikana Belisarius syrjäytti paavi Silveriuksen petturuuden vuoksi. Gootit vetäytyivät, kun roomalaiset olivat vallanneet Ariminumin (Rimini), ja uhkasivat Ravennaa. Belisarius ja hänen rinnalleen lähetetty Narses torjuivat goottien hyökkäyksen Ariminumiin, mutta heidän erimielisyytensä haittasivat sotatoimia. Gootit valtasivat Milanon ja tappoivat kaupungin miespuoliset asukkaat vuonna 539, eivätkä Belisarius ja Narses pystyneet riitojensa vuoksi estämään sitä. Narses kutsuttiin Belisariuksen pyynnöstä takaisin Konstantinopoliin, mutta Justinianuksen epäluottamus Belisariukseen hidasti tätä saavuttamasta lopullista voittoa gooteista.Belisarius piiritti Ravennan joko vuoden 539 lopulla tai 540 alussa. Justinianus ehdotti nyt gooteille rauhaa ja olisi antanut heidän säilyttää oman valtakuntansa Pohjois-Italiassa, sillä hän olisi halunnut Itä-Rooman ja frankkien välille puskurivaltion, koska persialaiset olivat taas alkaneet vaivata itärajalla. Belisarius kuitenkin vastusti ehdotusta, sillä hän oli erittäin lähellä totaalista voittoa. Hän ei halunnut antaa kenellekään mahdollisuutta väittää, että olisi voinut helposti valloittaa koko goottivaltakunnan, jollei olisi ollut joko haluton tai kyvytön siihen.Vitigesiin tyytymättömät gootit tarjosivat tässä vaiheessa Belisariukselle Länsi-Rooman keisarin titteliä. Belisarius ei halunnut virkaa, mutta uskoi voivansa manipuloida tilanteen edukseen. Hän teeskenteli ottavansa kruunun vastaan, mutta päästyään Ravennaan toukokuussa 540 hän vangitsi Vitigesin ja otti haltuunsa goottien valtion rahavarat. Persialaiset olivat saman vuoden maaliskuussa hyökänneet roomalaisten hallitsemaan Syyriaan, joten Justinianus kutsui Belisariuksen takaisin Konstantinopoliin. Tosin Justinianuksen motiivina saattoi olla myös epäluottamus Belisariukseen. Kesällä 540 Belisarius nousi laivaan ja matkasi Konstantinopoliin, valmiina ottamaan osaa Persian sotaan.
Belisarius palasi Konstantinopoliin vangitun Vitigesin ja goottien rikkauksien kanssa, mutta sai tylyn vastaanoton. Justinianus oli alkanut epäillä Belisariuksen uskollisuutta. Belisariukselle ei myönnetty triumfia, ja hän vietti talven 540–541 Konstantinopolissa yksityishenkilönä.Varhain keväällä 541 Belisarius lähetettiin uudestaan itään persialaisia vastaan, jotka olivat vuonna 540 hyökänneet kuninkaansa Khosraun johdolla Syyriaan ja ryöstäneet Antiokian. Mesopotamiassa Belisarius huomasi, että monet hänen sotilaistaan olivat ilman aseita tai rintapanssareita, joten ensi töikseen hän järjesti, että joukot olivat asianmukaisesti varustettuja. Hän lähetti myös vakoojia persialaisten luokse. He saivat selville, että persialaisten armeija oli Lazicassa ja Belisarius päätteli, että oli oikea aika hyökätä Persiaa vastaan. Hän sai pian vahvistukseksi ghassanidien arabijoukkoja, joita johti ghassanidien kuningas Harith. Belisarius kutsui ylimmät upseerinsa koolle Daraan ja kysyi heidän mielipidettään. Suurin osa kannatti hyökkäystä, mutta Phoenice Libanensiksen provinssin duxit Theoctistus ja Rhecithangus olivat huolissaan siitä, että heidän provinssinsa altistuisi persialaisten lakhmidiliittolaisten hyökkäyksille. Belisarius sanoi kuitenkin, että nyt oli kesäpäivänseisaus, eivätkä lakhmidit uskonnollisista syistä voineet aloittaa sotaa kahteen kuukauteen.Belisarius eteni Darasta kahdeksan kilometrin päähän persialaisten hallitsemasta Nisibisistä ja pystytti leirin. Upseerien mielestä he jäivät liian kauaksi kaupungista, mutta Belisariuksen mukaan persialaiset olivat vahvoissa asemissa kaupungissa. Hän oli sitä mieltä, että roomalaisilla oli paremmat mahdollisuudet kukistaa heidät, jos heidät saisi houkuteltua taistelemaan kaupungin ulkopuolelle. Belisariuksen upseerit Petrus ja Johannes Troglita siirtyivät kuitenkin joukkoineen viisi kilometriä lähemmäs kaupunkia, mutta persialaisten yllätyshyökkäys ajoi heidät pakoon. Belisarius eteni nopeasti suojaamaan niskuroivia alaisiaan ja esti Petruksen ja Johanneksen joukkojen täydellisen tuhon. Persialaiset perääntyivät takaisin Nisibisiin, ja roomalaiset palasivat leiriinsä.Belisarius päätteli, että kaupunkia ei pystyttäisi valtaamaan, ja hän eteni kaupungin ohi Sisauronin linnoituksen luo. Belisarius pysytti leirin ja aloitti linnoituksen piirityksen. Roomalaiset hyökkäsivät muureja vastaan, mutta he joutuivat vetäytymään kärsittyään raskaita tappioita. Belisarius päätti kuitenkin jatkaa piiritystä, mutta lähetti Harithin arabit erään Johanneksen ja Trajanuksen komentamien 1 200 bucellariuksen kanssa ryöstelemään persialaisten alueita. Belisarius sai sitten kuulla vangiksi saaduilta persialaisilta, että Sisauronin tarvikkeet olivat pahasti lopussa. Hän lähetti yhden alaisistaan neuvottelemaan linnoitukseen jääneiden kanssa, jotka suostuivat antautumaan. Belisarius päästi kristityt asukkaat menemään, mutta persialaiset sotilaat ja heidän päällikkönsä vangittiin ja lähetettiin Konstantinopoliin. Linnoituksen muurit hajotettiin maan tasalle.Harith oli sillä välin koonnut valtavan ryöstösaaliin, mutta hän ei Prokopioksen mukaan halunnut jakaa sitä koko Belisariuksen armeijan kanssa. Harith käski joidenkin miestensä ratsastaa hevosillaan ulos leiristä ja takaisin ja väittää, että suuri persialaisten armeija oli lähestymässä. Harith kehotti sitten Johannesta ja Trajanusta ottamaan osansa saaliista ja palaamaan takaisin omille alueille. Harith puolestaan palaisi joukkoineen ja ryöstösaaliineen kuningaskuntaansa. Johannes ja Trajanus hyväksyivät ja, ilmoittamatta Belisariukselle, palasivat kotiin. Belisarius ei koskaan enää tavannut Harithia.Belisarius oli huolissaan siitä, ettei Harithista oltu kuultu mitään, ja lisäksi monet olivat sairastuneet kovassa helteessä. Theoctistus ja Rhecithangus muistuttivat Belisariusta, että kaksi kuukautta oli jo melkein kulunut ja heidän täytyi palata kotiin suojelemaan kaupunkejaan. Belisarius järjesti kokouksen, jossa päätettiin perääntymisen puolesta. Belisarius lähetti sairaat ja haavoittuneet edeltä ja palasi Itä-Rooman alueelle. Justinianus kutsui Belisariuksen takaisin Konstantinopoliin, jossa hän vietti talven 541–542.Prokopios antaa eri syyn Belisariuksen perääntymiselle teoksessaan Salattu historia. Siinä Belisarius sai tietää vaimonsa Antoninan ja tämän rakastajan Theodosiuksen suhteesta ja siitä, että Antonina oli matkalla Belisariuksen luo. Hän joudutti perääntymistä Sisauranonista päästäkseen nopeasti Antoninan luo. Prokopioksen mukaan Belisariuksen sotilaat syyttivät häntä henkilökohtaisten ongelmiensa asettamisesta valtion etujen edelle. Prokopios väittää, että perääntymällä hän menetti tilaisuuden persialaisiin kohdistuvaan ratkaisevaan iskuun, mikä taas antoi näille mahdollisuuden vastahyökkäykseen seuraavana vuonna. Prokopioksen kuvauksessa saattaa olla hiven tottakin, mutta siihen on syytä suhtautua varauksella.
Keväällä 542 Khosrau ylitti Eufratin ja hyökkäsi Palestiinaan. Kun tieto siitä saapui Konstantinopoliin, Belisarius lähetettiin kiireellä uudestaan itään. Roomalaiset komentajat olivat paenneet Hierapolikseen, ja he yrittivät saada Belisariusta liittymään heihin. Belisarius päätti kuitenkin matkata Europumiin, missä hän kokosi armeijan ja kutsui Hierapoliksen komentajat luokseen. Persialaiset lähettivät lähetystön roomalaisten luokse ja Belisarius otti heidät vastaan loisteliaasti esitellen sotilasmahtiaan. Prokopioksen mukaan se teki persialaisiin niin suuren vaikutuksen, että he kehottivat Khosrauta perääntymään. Khosrau päättikin palata Persiaan ja luultavasti hänen päätökseensä vaikutti myös juuri puhjennut kulkutauti. Persialaiset ylittivät Eufratin ja perääntyivät alueilleen roomalaisten seuratessa sivusta. Belisarius seurasi pian perässä ja jatkoi neuvotteluja Khosraun kanssa. Persialaiset suostuivat aselepoon, ja Belisarius lähetti Khosraulle panttivangiksi yhden Edessan merkittävimmistä asukkaista.Samoihin aikoihin persialaiset olivat kuitenkin vallanneet ja ryöstäneet Callinicumin, mistä Belisarius sai syyt niskoilleen. Heti saatuaan panttivangin persialaiset kuitenkin perääntyivät sopimuksen mukaisesti. Prokopios sanoo, että Belisariuksen saavutus saada persialaisten paljon suurempi armeija perääntymään ilman taistelua teki häneen suuren vaikutuksen. Prokopioksen mukaan Belisariusta syytettiin kuitenkin pelkuruudesta ja velvollisuuksiensa laiminlyönnistä, kun hän ei seurannut ja rankaissut persialaisia Callinicumin ryöstämisestä.Tämän jälkeen Belisarius kutsuttiin takaisin Konstantinopoliin. Prokopioksen mukaan syynä oli se, että Justinianus oli sairastunut kulkutautiin, ja useat korkea-arvoiset upseerit alkoivat keskustella mahdollisesta seuraajasta ja sanoivat, etteivät he hyväksyisi ketään Theodoran valitsemaa keisaria. Theodora sai kuitenkin tietää tästä. Avioliitto Justinianuksen kanssa oli Theodoran suuren vaikutusvallan ainoa lähde, ja jos Justinianus olisi kuollut, Theodoran olisi täytynyt nopeasti etsiä korvaaja Justinianukselle pysyäkseen vallassa. Olisi kuitenkin ollut epätodennäköistä, että sotapäälliköt olisivat hyväksyneet Theodoran ehdokasta. Sen sijaan joku sotapäälliköistä, kuten Belisarius, olisi todennäköisesti valittu uudeksi keisariksi.Kun Theodora kuuli upseereiden keskustelusta, hän piti sitä henkilökohtaisena hyökkäyksenä itseään vastaan. Justinianuksen parannuttua Theodora kutsui Konstantinopoliin kaksi sotapäällikköa, Bouzesin ja Belisariuksen, joiden oletettiin osallistuneen tapaamiseen. Bouzes joutui 28 kuukaudeksi vankilaan petoksesta syytettynä, kunnes Theodora armahti hänet. Belisarius ei onnekseen sattumalta ollut paikalla tapaamisessa, joten oli vaikeaa syyttää häntä petoksesta. Sen sijaan häntä syytettiin Afrikan ja Italian sotaretkien aikana saatujen rahojen pitämisestä itsellään, sen sijaan että olisi luovuttanut ne keisarille. Belisarius erotettiin magister militum per Orientemin virasta, ja Theodora takavarikoi hänen omaisuutensa. Monia Belisariuksen läheisiä upseereita siirrettiin muihin tehtäviin, hänen henkivartiostonsa hajotettiin, ja hänen ystäviään kiellettiin olemasta tekemisissä hänen kanssaan.
Belisarius jäi asumaan yksityishenkilönä Konstantinopoliin. Hänelle sallittiin pääsy keisarilliseen palatsiin, mutta hän ei päässyt Justinianuksen ja Theodoran lähelle. Belisariuksella oli ennen ollut suuret bucellarius-joukot ja laaja palveluskunta, mutta nyt hänellä oli Prokopioksen mukaan vain muutama palvelija. Prokopios sanoo myös, että Justinianus ja Theodora antoivat lakeijoidensa kohdella häntä huonosti, ja että hän eli jatkuvasti salamurhan pelossa.Theodora halusi näin rangaista Belisariusta siitä, että tämän kerrottiin osallistuneen upseerien suunnitelmaan valita uusi keisari omista riveistään Justinianuksen kuoltua. Toinen syy saattoi olla myös se, että Belisarius ja Antonina olivat riidelleet, ja Theodora halusi näyttää, miten tärkeä Antonina oli Belisariuksen suosiolle hovissa. Lopulta vuonna 544 Theodora päätti palauttaa Belisariuksen kunnian ja omaisuuden. Prokopioksen mukaan tämä tapahtui Antoninan väliintulon ansiosta. Koko tapahtuma järjestettiin luultavasti Belisariuksen vahvan aseman heikentämiseksi ja hänen muistuttamisekseen, että hän oli Justinianuksen ja Theodoran alainen. Lisäksi osittain myös sen varmistamiseksi, että Belisarius pysyisi uskollisena Theodoran luotetulle ystävälle ja apulaiselle Antoninalle, jonka kautta Theodora pystyi tarkkailemaan Belisariusta tämän mahdollisten kapina-aikeiden varalta.Belisariuksen uskollisuuden varmistamiseksi keisarillista perhettä kohtaan hänen tyttärensä Joannina järjestettiin naimisiin Theodoran lapsenlapsen Anastasiuksen kanssa. Prokopioksen mukaan tämä oli myös Theodoralle keino saada Belisariuksen suuri omaisuus itselleen tämän kuoltua. Belisarius pyysi, että hänet nimitettäisiin uudestaan magister militumiksi ja lähetettäisiin takaisin persialaisia vastaan, mutta Prokopioksen mukaan Antonina vastusti tätä, koska Belisarius oli loukannut häntä. Lisäksi Italiassa tarvittiin uutta komentajaa, ja Justinianus aikoi ehkä lähettää Belisariuksen sinne. Magister militum per Orientemin virka oli lisäksi yhä Belisariuksen seuraajan Martinuksen hallussa, ja olisi ollut ehkä harkitsematonta korvata tämä niin lyhyen ajan jälkeen.
Vuoden 544 lopulla Belisarius lähetettiin sotimaan gootteja vastaan Italiaan, missä goottien uusi kuningas Totila oli vallannut lähes koko niemimaan. Hänen arvonimensä oli magister militumia alempi comes sacri stabuli eli armeijan hevosista ja kuormajuhdista vastaava virkamies. Vaikka virka oli yhä korkea-arvoinen, se osoittaa, ettei Belisarius ollut vielä täysin hovin suosiossa. Belisarius oli virassa vuoteen 549 asti.Belisariukselle ei annettu tätä uutta sotaretkeä varten hänen vanhoja joukkojaan, jotka olivat juuri palvelleet häntä. Sen sijaan ne oli jätetty itään, sillä niitä tarvittiin sodassa persialaisia vastaan. Lisäksi Belisariuksen henkilökohtainen armeija eli comitatus oli jaettu muille sotapäälliköille eikä Belisarius pystynyt värväämään tarpeeksi bucellariuksia. Belisarius värväsi vapaaehtoisia armeijaansa kotiprovinssistaan Traakiasta ja joutui käyttämään sotilaiden värväämisessä omia rahojaan. Magister militum per Illyricumin Vitaliuksen kanssa hän sai kerätyksi 4 000 miestä. Belisarius itse piti näitä joukkoja vähälukuisina, surkeina ja kokemattomina.Belisarius päätti matkata Salonaan ja sieltä maitse Ravennaan, Pohjois-Italiaan. Gootit hallitsivat suurta osaa Italiasta, joten Belisarius ei marssinut suoraan Roomaan, sillä hänellä ei ollut tarpeeksi joukkoja goottien voittamiseksi avoimessa taistelussa. Belisarius yritti vuonna 545 Ravennasta käsin johtaa sotatoimia Pohjois-Italiassa, mutta hän ei pystynyt tekemään paljonkaan, sillä hänen joukkonsa olivat liian pienet, niiden moraali oli heikko ja sotilaskarkuruus yleistä. Belisarius ei myöskään ollut keisarillisen hovin suosiossa. Kun Totila piiritti Firmumin (nykyinen Fermo) ja Asculumin (nykyinen Ascoli Piceno), Belisarius lähetti sotapäällikkö Johanneksen pyytämään Justinianukselta rahaa ja lisäjoukkoja. Justinianuksella ei kuitenkaan ollut paljonkaan joukkoja saatavilla.
Apu ei ehtinyt ajoissa, sillä Firmum ja Asculum antautuivat pian, minkä jälkeen Totila piiritti Spoletiumin (nykyinen Spoleto) ja Assisin. Nämäkin kaupungit antautuivat nopeasti, ja Totila yritti vielä vallata Perusian (nykyinen Perugia), mutta goottien hyökkäykset kaupunkiin torjuttiin. Totila marssi nyt Roomaa vastaan ja piiritti kaupungin joulukuussa 545. Belisarius tajusi, ettei hänellä ollut tarpeeksi joukkoja piirityksen murtamiseksi, joten hän matkasi Adrianmeren yli Epidamnokseen (nykyinen Durrës). Justinianus oli tähän mennessä saanut koottua sekalaisen joukon tavallisia sotilaita ja foederateja, joita Johannes ja eräs armenialainen komentaja Isaak lähtivät viemään Belisariuksen luo.Belisarius ja Johannes eivät kuitenkaan päässeet yksimielisyyteen sopivasta strategiasta. Belisarius halusi matkata laivoilla Rooman lähelle Portuksen satamaan ja käyttää sitä tukikohtana piirityksen murtamiseksi. Johannes sen sijaan halusi nousta maihin Calabriassa ja edetä sieltä Roomaan. Lopulta joukot jakaantuivat: Isaak ja Belisarius matkasivat Portukseen, ja Johannes nousi maihin Calabriassa. Totilan lähettämät 300 ratsumiestä estivät kuitenkin Johanneksen etenemisen Capuassa. Portuksessa Belisarius odotti Johannesta turhaan samaan aikaan kuin Rooman varuskunta ja asukkaat näkivät nälkää.Lopulta Belisarius yritti saada 200 kevyellä laivalla ruokatarvikkeita kuljetetuksi jokea pitkin kaupunkiin. Samaan aikaan uloshyökkäys kaupungissa kiinnittäisi goottien huomion, mutta Rooman varuskunnan komentaja Bessas ei kuitenkaan käynnistänyt hyökkäystä. Prokopioksen mukaan hän myi jäljelle jääneitä ruokatarvikkeita asukkaille kohtuuttomaan ylihintaan. Kaiken lisäksi Isaak, joka oli jätetty Portukseen, ei totellut käskyjä, vaan hyökkäsi lähellä olevien goottien asemien kimppuun. Gootit ajettiin pakoon, ja heidän komentajansa haavoittui, mutta roomalaiset hajaantuivat ryöstelemään. Gootit tekivät vastahyökkäyksen ja kukistivat roomalaiset. Isaak vangittiin ja myöhemmin teloitettiin. Kun Belisarius sai tietää Isaakin jääneen vangiksi, hän kauhistui ja luuli, että gootit olivat vallanneet Portuksen. Hän palasi nopeasti Portukseen mutta huomasi, että tieto olikin ollut väärä. Belisarius olisi luultavasti voinut vielä korjata tilanteen palaamalla johtamaan hyökkäystä, mutta hänen hermonsa pettivät. Belisarius sairastui, hänelle nousi kuume, ja hän oli lähellä kuolemaa.Rooma antautui gooteille joulukuussa 546. Neljä isaurialaista sotilasta olivat pettäneet puolensa ja avanneet portit gooteille. Bessas oli kuullut siitä huhuja, mutta ei ottanut niitä vakavasti. Hän ja suurin osa sotilaista ja senaattoreista pakenivat. Totilalla ei ollut joukkoja Rooman varuskunnaksi, joten hän aikoi tuhota kaupungin, mutta Belisarius vastusti sitä kirjeessään, ja Totila päätti evakuoida Rooman. Hän otti senaattorit mukaansa ja lähetti muut asukkaat Campaniaan. Gootit perääntyivät, ja Belisariuksen onnistui saada Rooma takaisin haltuunsa keväällä 547. Hän rakennutti väliaikaiset puolustusmuurit, täytti kaupungin varastot ja kutsui asukkaat takaisin kaupunkiin. Totila siirtyi Etelä-Italiaan taistelemaan Johannesta vastaan, mutta kuullessaan, että Belisarius oli ottanut Rooman hallintaansa, hän päätti hyökätä kaupunkia vastaan. Goottien hyökkäykset Roomaan kuitenkin torjuttiin. Sota jatkui, mutta kummatkaan osapuolet eivät pystyneet saamaan ratkaisevaa voittoa toisesta.
Belisarius lähetti Antoninan kesäkuussa 548 Konstantinopoliin pyytämään vahvistuksia. Theodora oli kuitenkin kuollut 28. kesäkuuta, ja Antonina uskoi, ettei Belisariuksella olisi enää juuri mahdollisuuksia Italiassa. Tukijansa Theodoran kuoltua Antonina pystyi vain Belisariuksen avulla pysymään arvovaltaisena. Theodoran läheisenä ystävänä Antonina oli saanut paljon vihollisia, ja hänen mahdollisuutensa olisivat menetetyt, jos Belisarius kuolisi. Luultavasti tämän takia Antonina pyysi miehensä kutsumista takaisin kotiin Justinianukselta.Prokopioksen mukaan Belisarius pyysi vapautusta tehtävistään, mikä on myös mahdollista. Hän oli ehkä turhautunut Italian tilanteeseen ja kokenut sen niin huonoksi, että halusi vain päästä pois rintamalta. Belisarius oli käynyt sotaa Italiassa viisi vuotta, mutta ei ollut onnistunut turvaamaan niemimaata, ja monet hänen suunnitelmistaan olivat epäonnistuneet. Prokopios syyttää vaisusta menestyksestä keisari Justinianusta, joka ei ehkä luottanut Belisariukseen eikä siksi antanut tälle riittävästi resursseja, mutta todennäköisemmin hänellä vain ei ollut joukkoja annettavaksi Belisariukselle. Valtakunnan voimavarat olivat Persian sodan, African kapinoiden ja hunnien, slaavien sekä muiden kansojen invaasioiden takia venyneet äärimmilleen. Lisäksi valtakunnassa riehui kulkutauti, joka pahensi tilannetta entisestään. Kuitenkin Belisariuksen ansiosta roomalaiset säilyttivät jalansijan Italiassa.
Belisarius lähti Italiasta vuoden 549 alussa ja saapui Konstantinopoliin viimeistään huhtikuussa. Tällä välin oli paljastunut Justinianuksen ja Belisariuksen murhaamiseksi suunniteltu salaliitto, joka pystyttiin estämään. Belisarius päätti asettua kaupunkiin pysyvästi. Hän oli tässä vaiheessa varakas ja arvostettu mies, ja hän pääsi pian takaisin hovin suosioon. Justinianus ei kuitenkaan enää lähettänyt Belisariusta johtamaan sotatoimia, vaan piti hänet Konstantinopolissa. Keisari nimitti Belisariuksen jälleen kerran magister militum per Orientemiksi ja, ehkä vain nimellisesti, keisarillisen henkivartioston päälliköksi. Belisarius ilmeisesti luopui viroista vuoteen 552 mennessä. Belisariusta ei kuitenkaan nimitetty Italiaan suuntautuneen sotaretken komentajaksi vuonna 550. Justinianus oli ehkä yhä kateellinen Belisariukselle eikä halunnut tämän saavan menestystä rintamalla, tai sitten hän tarvitsi Belisariusta luotettavana neuvonantajana, kun Theodora oli kuollut.Belisarius ja Antonina olivat vastustaneet tyttärensä Joanninan ja Theodoran lapsenlapsen Anastasiuksen kihlausta. Theodoran kuoleman jälkeen Antonina perui kihlauksen. Palattuaan Italiasta Belisarius puolusti vaimoaan. Belisarius oli Konstantinopolissa vuosina 551–553 ja toimi korkeissa valtion tehtävissä. Uskonnollinen keskustelu niin sanotusta "kolmesta luvusta" (kreik. tria kefálaia) oli tuolloin kuumimmillaan. "Kolmella luvulla" viitataan kolmen piispan, Theodoros Mopsuestialaisen, Ibas Edessalaisen ja Theodoretos Kyrroslaisen kirjoituksiin, joita monofysiitit eli Egyptin ja Armenian kirkot pitivät hengeltään nestoriolaisina. Houkutellakseen monofysiittejä palaaman takaisin kirkon piirin Justinianus antoi vuonna 544 ediktin, joka tuomitsi "kolme lukua". Useat asiakirjat osoittavat Belisariuksen olleen aktiivinen esimerkiksi Konstantinopolin toisen ekumeenisen kirkolliskokouksen aikana vuonna 553, jolloin "kolme lukua" tuomittiin uudestaan. Justinianus oli kutsunut paavi Vigiliuksen Konstantinopoliin ottamaan osaa keskusteluun, mutta tämä oli paennut Pyhän Pietarin ja Paavalin kirkkoon koettuaan itsensä uhatuksi.Elo- tai syyskuussa 551 Justinianus lähetti Belisariuksen yhdessä muutaman muun henkilön kanssa suostuttelemaan Vigiliusta palaamaan Placidian palatsiin Konstantinopoliin. Belisarius ei enää toiminut sotilastehtävissä, mutta Justinianus oli valmis lähettämään hänet näin arkaluontoiseen tehtävään ja Vigilius oli valmis kuuntelemaan delegaatiota. Nämä osoittavat Belisariuksen olleen yhä suosiossa ja että häntä pidettiin arvovaltaisena miehenä. Vigilius palasi palatsiin mutta pakeni myöhemmin Pyhän Eufemian kirkkoon Khalkedoniin. Belisarius lähetettiin ryhmänsä kanssa tammikuussa 552 uudestaan Vigiliuksen luokse, mutta heidän ei onnistunut taivutella Vigiliusta lähtemään Konstantinopoliin. Toukokuussa 553 Belisarius sai yhdessä seitsemän muun tärkeän henkilön kanssa tehtäväkseen suostutella paavia osallistumaan kirkolliskokoukseen, mutta siinä he epäonnistuivat. Vigilius kutsui samassa kuussa Belisariuksen, kolme maallikkoa ja kolme piispaa luokseen ja yritti saada heidät viemään tuomionsa "kolmen luvun" ediktistä Justinianukselle, mutta he kieltäytyivät.
Kutrigurien hunnien (joissakin lähteissä bulgaareja) armeija ylitti vuonna 559 jäätyneen Tonavan ja hyökkäsi Balkanille. Hunnien armeija jakaantui kolmeen osaan. Ensimmäinen eteni Kreikkaan, mutta pysähtyi Thermopylaissa. Toinen suuntasi Gallipoliin, ja kolmas, jota johti hunnien kaani Zabergan, suuntasi 7 000 miehen joukkona kohti Konstantinopolia. Aikalaishistorioitsija Agathiaan mukaan Zabergan halusi päästä Vähään-Aasiaan, joka oli erittäin rikas alue ja säästynyt ryöstöretkiltä. Justinianuksella ei ollut joukkoja saatavilla, ja kaikki hänen sotapäällikkönsä olivat kiinni toisaalla eivätkä pystyneet palaamaan niin lyhyellä varoitusajalla. Agathias antaa värikkään kuvauksen hunnien hyökkäyksen herättämästä kauhusta. Palatsien vartijat, jotka oli tarkoitettu ennemmin paraateihin kuin sotimiseen, kutsuttiin aseisiin, eikä Justinianuksella ollut muuta vaihtoehtoa kuin asettaa iäkäs Belisarius johtamaan puolustusta hunneja vastaan. Hunnit olivat pystyttäneet leirin Melantias-nimiselle paikalle Athyrasjoen varrelle noin 30 kilometriä Konstantinopolista.Belisariuksen joukkojen laatu ja määrä oli kehno. Hänen armeijansa paras osa koostui 300 veteraanista. Loppujen kerrotaan olleen huonosti varustettuja ja koulutettuja siviilejä maaseudulta ja kaupungista. Belisarius otti käyttöönsä jokaisen löytämänsä hevosen ja aseisti joukkonsa. Sitten hän johti joukkonsa vähän matkan päähän Konstantinopolista ja käski perustaa leirin Chettus-nimisen kylän lähistölle. Belisariuksen käskystä leirin ympärille tehtiin kaivanto. Hän lähetti myös tiedustelijoita urkkimaan tietoja vihollisen joukkojen koosta ja liikkeistä. Belisariuksen joukot onnistuivat vangitsemaan ja tappamaan hunneja jonkin verran. Yöllä Belisarius käski sytyttää soihtuja ympäri tasankoa antaakseen kuvan siitä, että paikalla oli paljon suurempi armeija kuin todellisuudessa. Agathiaan mukaan Belisariuksen joukkojen itsevarmuus alkoi olla liioiteltua, ja komentaja varoitteli heitä sen vaaroista.Hunnit lähettivät 2 000 ratsumiestä hyökkäämään Belisariuksen leiriin. Belisarius sai siitä kuitenkin tiedustelijoiltaan tiedon ja päätteli, että hunnit joutuisivat kulkemaan läheisen metsän peittämän notkon kautta. Belisarius jakoi veteraaninsa kolmeen sadan miehen osastoon. Kaksi niistä sai käskyn siirtyä notkon vastakkaisille puolille odottamaan Belisariuksen merkkiä ja hyökätä sitten hunnien sivustaan ja selustaan. Näin Belisarius suunnitteli ajavansa hunnien armeijan ahtaalle, jolloin heidän lukumääräisestä ylivoimastaan ei olisi mitään hyötyä. Belisarius itse asettui keskustaan kolmannen osaston kanssa ja asetti kouluttamattomat siviilit taakseen, ja nämä saivat käskyn pitää mahdollisimman paljon meteliä.Kun hunnit huomasivat roomalaiset, he etenivät notkoon. Belisarius komensi joukkonsa hyökkäykseen, mutta piti siviilit paikoillaan. Metsikköön piilotetut kaksi osastoa hyökkäsivät hunnien sivustaan ja selustaan. Agathias kertoo, että talonpoikien nostattaman pölypilven aiheuttama meteli ja kaaos olivat taistelun kokoon nähden suhteettomia. Hunneille kävi nyt niin kuin Belisarius oli odottanutkin: heidän joukkonsa pakkautui yhteen suureksi massaksi, jolloin hunnit eivät pystyneet puolustautumaan, käyttämään jousiaan eivätkä käsittelemään hevosiaan. Lopulta hunnit ajettiin sekasortoisena joukkona pakoon. Agathiaan mukaan hunnit menettivät nelisensataa miestä, kun taas roomalaiset eivät kärsineet tappioita ollenkaan. Belisarius piti joukkonsa tiukasti ohjissa eikä antanut viholliselle tilaisuutta vastahyökkäykseen. Hunnien hyökkäykset Kreikkaan ja Gallipoliin epäonnistuivat myös, ja Justinianus solmi sopimuksen loppujen hunnien kanssa, jotka rahallista korvausta vastaan suostuivat palaamaan Tonavan pohjoispuolelle.Voiton ansiosta Belisariuksesta tuli suosittu, mutta Agathiaan mukaan moni oli hänelle myös kateellinen. Huhuttiin, että Belisarius aikoi syrjäyttää Justinianuksen ja nousta uudeksi keisariksi. Belisariusta ei palkittu hunnien kukistamisesta mitenkään. Vuonna 562 toinen hunnijoukko hyökkäsi uudestaan Balkanille, mutta Belisariusta ei nimitetty heitä vastaan suunnatun armeijan komentoon. Mahdollisesti Belisariusta pidettiin liian vanhana sotilaskomentajaksi, sillä hän oli jo noin 60-vuotias.
Marraskuussa 562 paljastui salaliitto keisari Justinianusta vastaan. Salaliittolaiset olivat suunnitelleet keisarin murhaa, ja heihin kuului myös kaksi Belisariuksen palvelijaa. Heidät vangittiin, ja kuulusteluissa yksi heistä kertoi kidutettuna Belisariuksen olleen myös juonessa mukana. Belisarius vietiin Konstantinopolin kaupunginprefektin eteen, ja hän joutui vastaamaan syytteisiin keisarillisessa palatsissa joulukuussa 562. Belisarius joutui luopumaan palvelijoistaan, omaisuudestaan ja kunnianosoituksistaan, ja hänet asetettiin kotiarestiin. Belisarius alistui tuomioon eikä vastustellut. Tutkimusten jälkeen Belisarius todettiin syyttömäksi, ja heinäkuussa 563 hänen omaisuutensa ja kunniansa palautettiin. Belisarius vietti kuitenkin loppuelämänsä katkerana ja pettyneenä. Hän kuoli Konstantinopolissa maaliskuussa 565 vain muutama kuukausi ennen Justinianusta.
Belisarius avioitui keisarinna Theodoran hyvän ystävän Antoninan kanssa. Ajankohta ei ole tiedossa, mutta luultavasti Nika-kapinan jälkeen ja ennen vandaalisotaa, sillä Prokopios ei mainitse Antoninaa Justinianuksen ensimmäisen Persian sodan tai Nika-kapinan aikana. Mainitsemattomuus ei kuitenkaan tarkoita, ettei Antonina ollut Belisariuksen kanssa ennen vandaalisotaa. Todisteiden puutteessa asia jää kuitenkin epäselväksi. Syy avioliittoon oli todennäköisesti poliittinen: Theodora pystyi siten tarkkailemaan Belisariusta Antoninan kautta, ja tämä olisi voinut helposti raportoida Theodoralle Belisariuksen kapina-aikeista.Belisarius sai Antoninan kanssa yhden tyttären, Joanninan. Antoninalla oli aikaisemmasta avioliitosta ainakin yksi poika, Photius, ja myös tytär, joka avioitui Belisariusta palvelleen korkea-arvoisen sotilaskomentaja Ildigerin kanssa. Prokopioksen mukaan Antoninalla oli monta lasta ennen kuin hän meni naimisiin Belisariuksen kanssa. Vuonna 533 Belisarius adoptoi Theodosiuksen.Joannina avioitui Theodoran vaatimuksesta tämän lapsenlapsen Anastasiuksen kanssa vuonna 548, vaikka oli alaikäinen. Theodoran kuoltua Antonina purki liiton, vaikka pari vastusti purkamista, sillä he näyttävät olleen oikeasti rakastuneita.Belisariuksen palvelusväen johdossa oli jossain vaiheessa Paulus Kilikialainen. Vuonna 539 tässä asemassa oli Theodosius. Belisariusta palveli myös Konstantinopolin patriarkan Eutykhioksen isä Aleksanteri, joka arvosti Belisariusta suuresti.Belisarius oli myös varakas mies. Prokopioksen mukaan hänen vartiostonsa (bucellarius, miehet jotka kuuluivat komentajansa talouteen) oli 7 000 ratsumiehen suuruinen. Vaikka lukumäärä on varmasti liioiteltu, vartiosto lienee kuitenkin ollut erittäin suuri. Prokopioksen mukaan kaikki olivat ensiluokkaisia. Belisariuksen voittoja kuvattiin Konstantinopolin keisarilliseen palatsiin johtavan Khalke-portin eteisaulan katossa olevassa mosaiikissa. Belisarius omisti Panteikhionissa Bithyniassa maata, jonka hän sai perintönä ennen vuotta 533. Hän omisti myös vuodesta 541 lähtien huvilan Rufinianain esikaupunkialueella Bithyniassa. Myöhemmin hän sai haltuunsa Johannes Kappadokialaisen entisen talon. Belisariuksen kuoleman jälkeen hänen omaisuutensa meni valtiolle.
Prokopioksen mukaan Belisariuksen adoptoimasta Theodosiuksesta tuli Afrikan sotaretken aikana Antoninan rakastaja, eikä Belisarius aluksi tiennyt asiasta. Vaikka Belisarius sai heidät kiinni itse teossa, Antoninan onnistui Prokopioksen mukaan antaa miehelleen uskottava selitys. Antoninan ja Theodosiuksen suhde jatkui kuitenkin Afrikan ja Italian sotaretkien ajan. Suhde teki Belisariuksen naurunalaiseksi, kun hän ei voinut tilanteelle mitään.Goottisodan aikana Sisiliassa Macedonia-niminen orja kertoi Belisariukselle Antoninan ja Theodosiuksen suhteesta. Belisarius käski teloittaa Theodosiuksen, joka ehti paeta Efesokseen. Antonina sai kuitenkin Belisariuksen pyörtämään päätöksensä ja teloituttamaan Macedonian ja tämän avustajat. Antonina sai Belisariuksen vakuuttumaan Theodosiuksen syyttömyydestä ja taivutteli hänet kutsumaan Theodosiuksen takaisin. Tämä kuitenkin pelkäsi Antoninan poikaa Photiusta ja kieltäytyi. Antonina sai Photiuksen lähtemään Konstantinopoliin ja kutsui Theodosiuksen luokseen Italiaan. Kun Belisarius kutsuttiin vuonna 540 takaisin Konstantinopoliin, Antonina ja Theodosius lähtivät mukaan.Kun Belisarius lähti vuonna 541 sotaretkelle persialaisia vastaan, Antonina jäi Theodosiuksen kanssa Konstantinopoliin. Prokopioksen mukaan Theodosius alkoi kuitenkin jo ennen tätä katua tekemisiään ja tunsi olonsa epämukavaksi Antoninan kanssa. Hän pakeni uudestaan Efesokseen ja ryhtyi munkiksi. Antonina yritti turhaan taivutella Belisariusta kutsumaan Theodosiuksen takaisin. Kun Belisarius sitten lähti sotaretkelle itään, Theodosius palasi ja suhde jatkui. Myöhemmin Antonina lähti Belisariuksen luo itään ja Theodosius palasi Efesokseen. Photius kuitenkin kertoi heidän suhteestaan Belisariukselle, joka käski hänen matkustaa Efesokseen ja tappaa Theodosius.Belisarius vangitutti Antoninan ja harkitsi Prokopioksen mukaan hänen tappamistaan, mutta ei tehnyt sitä, koska välitti hänestä yhä. Tämä saattaa olla totta, mutta toisaalta on todennäköistä, että Belisarius pelkäsi Theodoran rankaisevan häntä, jos Antoninalle tapahtuisi jotain. Theodora kutsui Antoninan ja Belisariuksen Konstantinopoliin, minne saapui pian myös Photius, joka oli vanginnut Theodosiuksen ja jättänyt tämän Kilikiaan. Theodora pakotti Antoninan ja Belisariuksen sopimaan ja vangitsi Photiuksen seuralaisineen. Photiusta ja hänen alaisiaan kidutettiin, jotta Theodosiuksen olinpaikka paljastuisi. Lopulta Theodora sai tietää Theodosiuksen olinpaikan ja tuotatti hänet takaisin Konstantinopoliin. Theodosius kuitenkin sairastui punatautiin ja kuoli pian.
Myöhemmin Belisariuksesta alkoi syntyä tarinoita, joista kuuluisin oli, että Justinianus antoi sokaista hänet ja hän joutui viettämään loppuelämänsä kerjäläisenä Konstantinopolin kaduilla. Se on kuitenkin varmasti tarinaa. Sen mainitsi ensimmäisen kerran bysanttilainen munkki Johannes Tzetzes 1100-luvulla, ja sitä kehitti tuntematon runoilija 1300-luvun lopulla. Seuraavien vuosisatojen aikana kertomuksesta tuli kirjallisuudessa yleinen teema. Se on antanut aiheen moniin tarinoihin, romaaneihin, näytelmiin, ja innoittanut runoilijoita, oopperasäveltäjiä ja taidemaalareita.1700-luvun ranskalainen kirjailija Jean-François Marmontel käytti Belisariuksen tarinaa hyökkäyksessä kuningas Ludvig XV:tä vastaan romaanissaan Bélisaire (1767). Romaani oli erittäin onnistunut, ja sen ansiosta Belisariuksen tarinasta tuli suosittu aihe 1700-luvun lopun taidemaalareiden keskuudessa.Philip Stanhope kirjoitti Belisariuksen elämästä kertovan kirjan Life of Belisarius, joka julkaistiin vuonna 1829. Robert Graves julkaisi vuonna 1938 romaanin Valtamarski Belisarius (Count Belisarius), joka kertoo kuvitteellisen tarinan Belisariuksen elämästä Antoninan palvelijan Eugeniuksen näkökulmasta. Isaac Asimovin kirjoittamassa Säätiö-sarjan toisessa osassa Säätiö ja Imperiumi (1952) esiintyvä Bel Riose -niminen kenraali perustuu Belisariukseen.
Belisariuksen lainopillisena avustajana ja yksityisenä sihteerinä toimi 13 vuoden ajan Prokopios, joka nimitettiin tehtäväänsä vuonna 527. Hän seurasi Belisariusta Persian sotaretkelle, (527–531) vandaalisotaan (533–534) ja Italian sotaretkelle (535–540), ja hän saattoi olla myös läsnä Konstantinopolin keisarillisessa palatsissa Nika-kapinan aikana vuonna 532. Prokopios lähti Belisariuksen palveluksesta vuonna 540 kirjoittaakseen historiateoksen tämän sotaretkistä. Prokopios ihaili aluksi Belisariusta, mutta myöhemmin ihailu vaihtui pettymykseen ja jopa vihaan tätä kohtaan. Prokopios syytti Belisariusta siitä, että tämä ei rankaissut Antoninaa tämän uskottomuudesta. Hän piti Belisariusta vastuullisena myös tämän alaisen Constantinuksen teloitukseen vuonna 538 ja oli myös tyytymätön Belisariuksen päätökseen sallia Antoninan ja Theodosiuksen suhteen paljastaneiden orjien teloitus sekä Antoninan pojan ja Prokopioksen ystävän Photiuksen karkottaminen Italiasta, jotta Antonina olisi voinut tuoda rakastajansa Theodosiuksen takaisin luokseen. Myöhemmin hän syytti Belisariusta siitä, että tämä ei auttanut Photiusta, kun hänet vangittiin ja pettyi kun Belisarius ei noussut kapinaan Justinianusta ja Theodoraa vastaan. Prokopios myös pettyi syvästi, kun Belisarius ei onnistunut valtaamaan Italiaa takaisin toisella sotaretkellään siellä (544–549). Prokopios myös kirjoittaa, että Belisarius antoi avioliitto-ongelmiensa haitata sotilastoimia, mikä johti moniin strategisiin virheisiin.Tiedot Belisariuksen elämästä ja sotaretkistä ovat suurelta osin peräisin Prokopioksen kirjoituksista, jotka ovat perusteellisia ja yleisesti hyväksytty suhteellisen luotettavina. Prokopioksen pääteokset, joissa Belisarius mainitaan, ovat kahdeksanosainen Justinianuksen sotien historia ja Salattu historia. Kirjat ovat täysin erilaisia sävyltään. Justinianuksen sotien historia kuvaa Belisariuksen energisenä ja pätevänä sotapäällikkönä, ja se myös ylistää keisari Justinianusta. Salattu historia -teoksessa Prokopios purkaa vihaansa Belisariusta, Antoninaa, Theodoraa ja Justinianusta kohtaan. Justinianus kuvataan julmana, ahneena, holtittomana, ja epäröivänä juonittelijana, jota hänen vaimonsa Theodora manipuloi. Belisarius kuvataan heikkotahtoisena aisankannattajana, joka on ilkeän ja murhanhimoisen vaimonsa Antoninan vallan alla. Prokopioksen äärimmäisen vihamielinen asenne Salattu historia -teoksessa on saanut monet tutkijat uskomaan, että hän uskoi kokeneensa vääryyksiä Justinianuksen ja Belisariuksen alaisuudessa ja halusi näin kostaa heille. On kuitenkin Prokopioksen ansiota, että Belisariuksella on nykyään erinomainen maine sotahistorioitsijoiden parissa.
 Lähdeaineistoa aiheesta Prokopios: Justinianuksen sotien historia Wikiaineistossa  (englanniksi)
 Lähdeaineistoa aiheesta Prokopios: Salattu historia Wikiaineistossa  (englanniksi)Toinen tärkeä lähde Belisariuksen elämästä on Agathias, jonka historiateos on päälähde vuosista 552–559. Muita lähteitä ovat Jordaneksen, Zakharias Mytileneläisen, Vigiliuksen, Johannes Malalaksen, Johannes Nikialaisen ja Marcellinus Comeksen teokset.
Belisariuksen komentamat armeijat eivät koskaan olleet suuria, mutta historioitsija James Allan Evansin mukaan hän osasi johtaa niitä taitavasti. Englantilainen sotateoreetikko Basil Liddell Hart kuvasi Belisariusta 'taktisen puolustuksen' strategian isäksi.  Jotkut tutkijat kuitenkin arvostelevat Belisariusta siitä, ettei hän koordinoinut jalka- ja ratsuväen yhteistyötä paremmin, vaan laiminlöi jalkaväen. Belisariuksen luottamus ratsuväkeen olikin vahvaa koko hänen uransa ajan, ja jalkaväkeä hän käytti usein vain kaikkein suotuisimmissa olosuhteissa. Tämä oli kuitenkin yleistä Itä-Rooman sodankäynnissä. Huolimatta siitä, että Belisarius osallistui Nika-kapinan veriseen kukistamiseen, hänet tunnettiin sotaretkiensä aikana rehellisenä ja kunniallisena miehenä verrattuna Prokopioksen mainitsemiin muihin itäroomalaisiin sotapäälliköihin ja virkamiehiin. Myöhäisantiikin aikana elänyt itäroomalainen historioitsija Zakharias Mytileneläinen kertoo, että Belisarius ei ottanut vastaan lahjuksia, oli lempeä siviileille eikä antanut sotilaidensa vahingoittaa heitä. Sotaretkiensä aikana hän harvoin uhrasi miestensä henkiä ilman vahvoja strategisia tai taktisia syitä. Hänen huolenpitonsa omista joukoistaan teki hänestä suositun miestensä keskuudessa.Historioitsija Ian Hughes katsoo Belisariuksen menestysten johtuneen suurelta osin erittäin hyvästä onnesta, mutta tarpeen vaatiessa hänellä oli kuitenkin myös päättäväisyyttä ja taitoa. Hughes muistuttaa myös, että sodankäynnissä onni on aina ollut tärkeä osatekijä. Hughes on tullut siihen loppupäätelmään, että Belisariuksen sotilaalliset taidot olivat keskivertoa parempia ja hänen moraalintajunsa oli korkeampi kuin muiden. Hänen strateginen ajattelukykynsä oli vertaansa vailla ja hänen reaktionsa tapahtumiin lähes virheettömiä. Hughesin mukaan Belisarius oli ensisijaisesti erinomainen puolustava komentaja, mistä kertoo hänen voittonsa Darassa vuonna 530. Hyökkäyskannalla ollessaan, kuten Callinicumissa vuonna 531, hän kuitenkin osoitti puutteensa. Hän hävisi taisteluita joko huonon suunnittelun tai omien joukkojen painostuksen takia, joten hän ei ollut suurten sotapäälliköiden, kuten Julius Caesarin tai Aleksanteri Suuren tasoinen, mutta ei kuitenkaan kovin kaukana heistä.
Jacobsen, Torsten Cumberland: The Gothic War: Rome's final conflict in the West.    Westholme Publishing, 2009. ISBN 978-1-59416-084-4.    (englanniksi)
Stanhope, Philip: The life of Belisarius.    , 1829.   Google-kirjat.  (englanniksi)
Belzoni, Paolo A.: Belisarius: Book 1: The First Shall Be Last.    Arx Publishing, LLC, 2006. ISBN 9781889758787.  Teoksen esikatselu Google-kirjat -palvelussa.  (englanniksi)
Belzoni, Paolo A.: Belisarius: Book 2: Glory of the Romans.    Arx Publishing, LLC, 2010. ISBN 9781935228004.  Teoksen esikatselu Google-kirjat -palvelussa.  (englanniksi)
Graves, Robert: Count Belisarius. Uusintapainos.   Penguin, 2006. ISBN 9780141188133.  Google-kirjat.  (englanniksi)
Cameron, Averil & Ward-Perkins, Bryan: The Cambridge Ancient History XIV. Late antiquity: empire and successors, A.D. 425–600..    Cambridge University Press, 2000. ISBN 9780521325912.    (englanniksi)
Evans, James Allan: The age of Justinian: the circumstances of imperial power.    Routledge, 2000. ISBN 978-0-415-23726-0.    (englanniksi)
Evans, James Allan: The Empress Theodora: Partner of Justinian.    University of Texas Press, 2003. ISBN 9780292702707.    (englanniksi)
Evans, James Allan: The Emperor Justinian and the Byzantine Empire.    Greenwood Publishing Group, 2005. ISBN 9780313325823.    (englanniksi)
Evans, James Allan: Justinian (527–565 A.D.).  25.7.1998. De Imperatoribus Romanis: An Online Encyclopedia of Roman Emperors.    (englanniksi)
Goldsworthy, Adrian: Rooman puolesta – sotilaat, jotka loivat Rooman valtakunnan.    Ajatus Kirjat, 2009. ISBN 978-951-20-8232-2.    
Hughes, Ian: Belisarius: The last Roman general.    Westholme Publishing, 2009. ISBN 978-1-59416-085-1.    (englanniksi)
Martindale, John Robert & Jones, Arnold Hugh Martin & Morris, John: The Prosopography of the Later Roman Empire: A. D. 527–641.    Cambridge University Press, 1992. ISBN 978-0-521-20160-5.    (englanniksi)
Norwich, John Julius: Byzantium: The early centuries.    Penguin Books, 1990. ISBN 978-0-140-11447-8.    (englanniksi)
Treadgold, Warren: A history of the Byzantine state and society.    Stanford University Press, 1997. ISBN 9780804726306.    (englanniksi)
Treadgold, Warren: The early Byzantine historians.    Palgrave Macmillan, 2010. ISBN 978-0-230-24367-5.    (englanniksi)

Bellevuen rautatieasema on rautatieliikennepaikka Saksan pääkaupungin Berliinin keskustassa Hansaviertelin kaupunginosassa. Asema sijaitsee lähellä Bellevuen linnaa, joka on Saksan liittopresidentin asunto.
Asemaa alettiin rakentaa vuonna 1875 ja se otettiin käyttöön 7. helmikuuta 1882. Se sijaitsee Berliinin Stadtbahnin (itä-länsi-suunnassa keskustan poikki kulkevan rataosuuden) varrella ja on Hackescher Marktin rinnalla toinen tämän radan alkuperäisessä asussa säilyneistä rautatieasemista.

Bellona on vuonna 1986 toimintansa aloittanut riippumaton norjalainen ympäristöjärjestö. Sen perustajia olivat Frederic Hauge and Rune Haaland. Bellona on keskittynyt toimimaan EU:n, Norjan, Venäjän sekä Yhdysvaltojen alueilla.
Järjestöllä on toimisto Oslon lisäksi Brysselissä, Pietarissa, Murmanskissa sekä Washingtonissa. Työntekijöitä Bellonan palveluksessa on noin 70, heidän joukossaan on useita eri alojen tiedemiehiä ja tutkijoita. Järjestö on ilmaston lämpenemisen lisäksi kiinnittänyt erityisesti huomiota Euroopassa tapahtuvaan oljyn- ja kaasuntuotantoon sekä Venäjän ydinturvallisuuteen ja Neuvostoliiton aikaisen ydinasemateriaalin käsittelyyn ja varastointiin.
Bellonan organisaation tavoitteet ovat keskittyneet käsitykseen, jonka mukaan yleinen tieto ympäristöoikeuksista ja ympäristöstä tulee olla kaikkien saatavailla. Bellonan tehtävä on puolustaa näitä oikeuksia.
Bellona – Pietari on osa Bellona-ympäristöjärjestöä. Se keskittyy radioaktiivisen jätteen varastoinnin tarkkailuun ja sen kehittämiseen Venäjällä.
1998 alussa ympäristöaktivistit Nikolai Shchur ja Alexander Nikitin kävivät oikeudenkäynnissä taistelua ympäristöoikeuksien puolesta. Kohteeksi joutuneet yritykset syyttivät heitä erilaisten tietojen levittämisestä. Tämä johti Bellona – Pietarin toimiston perustettamiseen huhtikuussa 1998. Kyseiset tapahtumat nostivat esille ympäristöoikeuksien tiedon tarpeen.
mahdollistaa kansalaisten ja muiden kuin valtion omistamien yhtiöiden osallistuminen ympäristöllisiin päätöstentekoprosesseihin.
Bellonan kolme tärkeintä tehtävää ovat: oikeudellinen, tiedollinen ja asiantuntija-avustukset. Oikeudellinen tuki käsittää oikeudellisen avustuksen laajentamisen venäjän kansalaisten keskuudessa. Tiedollinen tehtävä on valistaa ja mahdollistaa tiedon saanti kaikille tasapuolisesti. Bellona julkaisee ympäristöfaktoja omissa julkaisuissaan ja omilla internet-sivuillaan. Asiantuntijoiden avulla Bellona haluaa luoda omaa tietoa, asiantuntijamielipiteitä seuraavista aiheista: atomienergian turvallisuus, ydinjätteen käsittely, eri tavat kehittää uusiutuvaa energiaa ja öljyn sekä kaasun kuljetuksen ongelmat.Joka vuosi Bellona toteuttaa yli viisi hanketta, jotka julkaistaan myöhemmin vuosiraportissa. Bellonan suurimmat saavutukset viimeisten kymmenen vuoden aikanaselvennä ovat liittyneet ympäristöoikeuksien, ihmisoikeuksien ja ympäristön puolustamiseen. Bellonalla on oikeudellista ja asiantuntijatietoa, joiden avulla se voi auttaa valtion omistamia yrityksiä, kansalaisaktivisteja ja henkilöita, joiden oikeuksia valtio tai joku yritys on rikkonut.
Youtube video Bellona activists measure radioactivity, protest near barrels of uranium waste, in St Petersburg.
Ben Pon syntyjään Bernardus Marinus Pon (s. 9. joulukuuta 1936 Leiden, Alankomaat) on entinen hollantilainen Formula 1 -kuljettaja, viinintekijä ja olympia-ampuja. 
Pon osallistui Formula 1 -sarjaan vuoden 1962 Hollannin GP:hen Ecurie Maarsbergen -tallissa. Kilpailussa hän keskeytti ajovirheeseensä auton heittäytyessä ylösalaisin eikä saavuttanut pisteitä. Heittäytymisen aikana hän lensi ulos autosta ja selvisi lievillä naarmuilla, mutta vannoi jättävänsä yksipaikkaisilla ajamisen kokonaan.
Hän kilpaili myös Le Mansin 24 tunnin kilpailussa vuosina 1961–1965 ja 1967 ollen luokkansa paras vuosina 1961 ja 1967. Hän oli parhaimmillaan maalissa seitsemäs vuonna 1967.
Lopetettuaan kilpailemisen Pon keskittyi viinintuottamiseen ja omistaa nykyään Bernardus Winery -viinitilan Carmelissa Kaliforniassa.Ben Ponin isä Ben Pon Snr. oli ammatiltaan autovälittäjä Volkswagen -konsernissa.
