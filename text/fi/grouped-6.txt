
Aminata Touré (s. 12. lokakuuta 1962 Dakar, Senegal) on senegalilainen poliitikko, joka toimi maan pääministerinä 2013–2014. Sitä ennen hän oli ollut oikeusministerinä 2012–2013 ja työskennellyt YK:n väestörahasto UNFPA:n sukupuoli-, ihmisoikeus ja kulttuurijaoston johtajana.
Touré syntyi Dakarissa vuonna 1962. Hänen isänsä oli lääkäri ja äitinsä kätilö. Hän aloitti koulunsa Tambacoundassa. Lukioaikana hän opiskeli Kaolackissa ja Dakarissa. Touré muutti korkeakouluopintoja varten Ranskaan. Taloustieteen maisteriksi hän valmistui Burgundin yliopistosta. Hän suoritti ranskalaisen DESS-jatkokoulutustutkinnon Aix-Marseillen yliopistossa, ja väitöskirjansa hän kirjoitti pariisilaisessa International School of Management -koulussa.Touré oli jo peruskouluikäisenä aktiivinen poliittisesti. Ranskassa hän liikkui akateemisissa vasemmistopiireissä ja liittyi senegalilaiseen kommunistiseen työväenliittoon.
Touré aloitti vuonna 1988 työuransa Dakarin liikennelaitoksessa, jossa hän johti yrityksen markkinoinnin ja viestinnän osastoa. Poliittisen työnsä hän aloitti vuoden 1993 presidentinvaaleissa Landing Savanén kampanjapäällikkönä.Tourén ura Yhdistyneissä kansakunnissa alkoi vuonna 1995, jolloin hän sai paikan väestörahasto UNFPA:ssa. Hän toimi ensin Burkina Fason perhe- ja yhteiskuntasuunnitteluministerin neuvonantajana ja UNFPA:n Afrikan ranskaa puhuvien maiden alueellisena neuvonantajana. Touré johti vuosina 2003–2010 UNFPA:n sukupuoli-, ihmisoikeus ja kulttuurijaostoa.
Touré palasi vuonna 2010 Senegaliin, kun hän rupesi Macky Sallin kampanjapäälliköksi presidentinvaaleja varten. Touré toimi huhtikuussa 2012 syyskuulle 2013 Senegalin oikeusministerinä. Hän sai tuolloin mainetta tiukasta otteestaan korruptiota vastaan. Hänen kautenaan monia entisiä ministeritä ja yritysjohtajia vangittiin korruption takia. Hän sai aikaan myös Tšadin entisen diktaattorin Hissène Habrén pidätyksen. Habré oli asunut pakolaisena Dakarissa vuodesta 1990. Touré myös varmisti, että Habrén oikeudenkäynti venyi vuosien mittaiseksi. Touré sai lehdistöltä tiukan linjansa ansiosta lempinimen ”rautarouva”. Oikeusministerinä hän teki myös läheistä yhteistyötä UN Womenin Senegalin paikallisjärjestön kanssa ja pyrki edistämään sukupuolten välistä tasa-arvoa.Touré nousi syyskuussa 2013 oikeusministeristä Senegalin pääministeriksi. Hän oli toinen nainen tehtävässä. Ensimmäisenä virkaa oli hoitanut Mame Madior Boye vuosina 2001–2002. Touréa kritisoitiin heti ministerivalinnoistaan, sillä hän valitsi uudeksi oikeusministereksi Sidiki Kaban, joka kannattaa homoseksuaalisuuden laillistamista. Touré ei ehtinyt olla virassa vuottakaan, kun presidentti Macky Sall hajotti hallituksen heinäkuussa 2014. Tourén erottamisen syynä olivat paikallisvaalit, joissa heidän Alliance pour la république -puolueensa pärjäsi huonosti. Sall valitsi seuraavana vuonna Tourén erityisavustajakseen.

Amissit (tai amishit; saks. Amisch, engl. Amish) on noin 240 000 ihmisen kristitty ryhmä. Amisseja asuu etenkin Pennsylvaniassa, Ohiossa ja Indianassa Yhdysvalloissa. Amissit ovat anabaptisteja kuten mennoniitat ja hutteriitit. He puhuvat pennsylvaniansaksaa, mutta oppivat koulussa myös englantia.
Amissit noudattavat tiukkaa uskonnollista kuria. He ottavat kasteen 16–22-vuotiaana, jolloin yhteisön jäsen vasta valitsee, haluaako liittyä seurakuntaan. Koulua amissilapset käyvät kahdeksannelle luokalle asti ja jatkavat sen jälkeen oppipoikina omissa yhteisöissään. Amissiperheet ovat hyvin suuria, ja amissien määrä kasvaakin yhä nopeasti. Avioerot johtavat yleensä erottamiseen yhteisöstä. Amissit vastustavat väkivaltaa eivätkä suorita minkäänlaista asepalvelusta.
Amissit viettävät vanhanaikaista, yhteisökeskeistä elämää, ja he pyrkivät torjumaan useimmat ulkopuoliset vaikutteet. Tämän vuoksi heidän kulttuurinsa on edelleen hyvin omaleimainen. Amissit välttävät useimpien modernien laitteiden kuten autojen ja sähkölaitteiden käyttöä ja kulkevat usein hevosvaunuilla. He pukeutuvat vaatimattomasti ja perinteisesti. Naiset käyttävät päähinettä ja miehet hattua, ja miehet kasvattavat naimisiin mentyään parran.
Amissien perinteinen pääelinkeino on maatalous. Nykyisinkin vielä kolmasosa amisseista työskentelee pelloilla, mutta amisseja työllistävät myös kauppa, huonekalujen valmistus ja turismi. Monella heistä on myös oma pienyritys.
Vuonna 2010 Yhdysvalloissa asui väestönlaskennan mukaan 241 000 amissia. Noin 70 prosenttia heistä elää Pennsylvaniassa, Ohiossa ja Indianassa. Amissien asuinalue laajenee myös Keskilänteen, ja nopeimmin heidän määränsä kasvaa New Yorkin osavaltiossa. Vuonna 1992 amisseja oli vain 124 000. Heidän lukumääränsä on arvioitu kaksinkertaistuvan nykyisin noin 20 vuoden välein. Amissien nopea väestönkasvu perustuu lähes kokonaan korkeaan syntyvyyteen ja vähäiseen yhdyskunnista poistumiseen, sillä käännynnäisiä amisseihin on liittynyt koko maassa alle 100. Amissien lapsista yli 90 prosenttia liittyy amissikirkkoon aikuisina. Alaikäisten osuus väestöstä on suuri (52 %) ja yli 65-vuotiaiden osuus pieni (6 %).Amissit voidaan jakaa useisiin suuntauksiin. Näistä selvästi vanhoillisimpia ovat Ohion Swartzentruberit ja Nebraskan amissit. Muita pääsuuntauksia ovat, vanhoillisimmasta liberaaleimpaan, Andy Weaver, Alte Ordnung (”vanha järjestys”, Old Order) ja Neue Ordnung (”uusi järjestys”, New Order).Amisseilla oli vuonna 2001 noin 250 yhdyskuntaa ja 1 300 seurakuntaa Yhdysvalloissa 24 osavaltiossa ja Kanadassa Ontariossa. Ohion Holmesin piirikunnan amissiyhdyskunta on asukaskuvultaan Yhdysvaltain suurin. Pennsylvanian Lancasterin piirikunnan yhdyskunta on kaikkein tiheimmin asuttu ja yhtenäisin amissiyhdyskunta. Lancasterin yhdyskunnassa oli vuonna 2001 noin 22 000 asukasta, ja he edustavat melko vanhakantaista Old Order -suuntausta. Amissit ovat hyvin kotipaikkauskollisia eivätkä yleensä muuta koskaan pois omasta piirikunnastaan.
Amissit ovat 1500-luvun sveitsiläisten anabaptistien jälkeläisiä. Anabaptistit vaativat kasteen suorittamista vasta aikuisiällä ja Raamatun tarkempaa noudattamista kuin muut protestantit. He joutuivat kastekantansa vuoksi riitoihin paitsi protestanttien ja katolisten myös viranomaisten kanssa ja joutuivat pakenemaan vainoja sekä murhia Saksaan, Hollantiin ja Ranskaan. 1690-luvulla anabaptisteista erkani elsassilaisen anabaptistin Jakob Ammannin johtama ryhmä. Tiukat ammannilaiset (joita alettiin pian kutsua amisseiksi) ajoivat muun muassa yhteisöstä erotettujen sosiaalista hylkimistä, parran kasvattamista, kovaa kuria ja vaatimatonta pukeutumista, mitkä ovat edelleenkin amissien tapoja ja periaatteita. Ammannilta ei jäänyt kirjoituksia, joten nykyamissien uskonnollinen kirjallisuus onkin peräisin Ammannia edeltävältä ajalta.Amissit muuttivat Yhdysvaltoihin toisen anabaptistiryhmän mennoniittien tapaan 1700-luvun alussa. Heidän ensimmäiset kaksi siirtokuntaansa sijaitsivat nykyisen Lancasterin lähistöllä Pennsylvaniassa. Vuoteen 1880 mennessä Yhdysvalloissa oli jo kuusi amissiseurakuntaa. Euroopan viimeinen amissiyhdyskunta yhdistyi mennoniitteihin vuonna 1937.
Amissit puhuvat yläsaksan murretta pennsylvaniansaksaa, josta he käyttävät nimitystä Deitsch. Lapset oppivat koulussa myös englantia, ja aikuiset puhuvatkin englantia sujuvasti ulkopuolisten kanssa. Kouluissa opiskellaan myös vanhaa saksaa, jota käytetään uskonnollisissa asiakirjoissa. Puheessa käytetään joskus englanninkielisiä sanoja, kuten refrigerator ja computer. Jotkut amissit ovat huolissaan englannin käytön yleistymisestä. Amissit viittaavat kaikkiin ulkopuolisiin yhteisnimityksellä ”englantilaiset” (English).Amissinimet ovat useimmiten sveitsiläisperäisiä. Yleisimpiin sukunimiin kuuluvat muun muassa Miller, Stolzfus, Hershberger, Yoder, Hochstetler, Troyer, King, Schwarz, Fisher ja Lapp. Etunimet ovat perinteisen raamatullisia. Lancasterin yhteisössä kuusi yleisintä sukunimeä kattavat yli 70 prosenttia koko väestä, minkä vuoksi ihmiset käyttävät toisistaan usein kuvaavia lempinimiä.
Amissiyhteiskunnat jaetaan kolmeen tasoon: setlementti, piiri (’district’) ja yhteenliittymä (’affiliation’). Setlementtiin kuuluu samalla alueella asuvia perheitä kymmenestä jopa tuhansiin. Piiriin eli seurakuntaan kuuluu kolmisenkymmentä perhettä, jotka asuvat samoilla tienoilla ja käyvät toistensa luona jumalanpalveluksissa. Seurakuntien yhteenliittymät noudattavat keskenään samanlaisia uskonnollisia käytäntöjä. Seurakunnilla on kolme pappia ja diakoni sekä piispa, jonka toimi on yleensä jaettu kahden seurakunnan kesken. Pappien, diakonin ja piispan vaalit ovat monimutkaisia toimituksia, joista ei ole sopivaa keskustella etukäteen.Amisseilla ei ole keskitettyä organisaatiorakennetta, vaan yhteisöt ovat itsenäisiä. Amissiyhteisöjen organisaatiorakenteet ovat löyhiä ja epämääräisiä, eikä heillä ole byrokratiaa, päämajoja tai toimitusjohtajia. Sen sijaan yhteisö on henkilökohtaisten suhteiden verkosto. Pienen ja yhtenäisen seurakunnan piispan alapuolella kaikki aikuiset miehet ovat suhteellisen tasa-arvoisia. Amissien yhteiskuntarakenteet ovat pieniä, tiiviitä, paikallisia, epämuodollisia ja homogeenisia. Tuloerot ovat pienet: rikkaita on vähän eikä köyhyyttä käytännössä lainkaan. Amissiyhteisöissä rikkomusten tekijöitä kuulustellaan koko seurakunnan edessä ja piispa antaa tuomion. Ankarin rangaistus on kuuden viikon erotus seurakunnasta. Jos väärintekijä ei sinä aikana kadu tekojaan, hänet erotetaan koko yhteisöstä. Katuva jäsen otetaan kuitenkin senkin jälkeen takaisin. Erotettua jäsentä on hyljeksittävä: Hänen kanssaan saa keskustella, muttei esimerkiksi kätellä eikä häneltä saa ottaa vastaan mitään.Amissiyhteisössä mies on kirkon, työelämän, yhteisön ja kodin pää. Kodin ja lasten hoito on naisen valtakuntaa. Naisilla on äänioikeus seurakunnassa, mutta heillä ei ole pääsyä yhteisön johtovirkoihin. Lähes kaikki opettajat ovat naimattomia naisia. Liikkeenomistajista naisia on noin 15 prosenttia.Amissit ovat historiallisista syistä olleet aina epäluuloisia hallituksia kohtaan ja he käsittelevät asiansa mieluummin omissa yhteisöissään kuin vievät ne viranomaisille. He eivät juurikaan käytä sairausvakuutuksia eivätkä sosiaaliavustuksia. Veronsa he kuitenkin maksavat, vaikka eivät hyödynnä esimerkiksi verovaroin kustannettuja koulutuspalveluita vaan rahoittavat lisäksi vielä omat koulunsa. Amissit kieltäytyvät toimimasta julkisissa viroissa ja äänestävät laiskasti. Asepalvelus on ankarasti kielletty. Vietnamin sodan kutsuntojen aikana amisseja työskenteli siviilipalveluksessa.
Amissit menevät naimisiin 19–25-vuotiaina, ja 90 % aikuisista on naimisissa. Avioero on tuomittavaa, ja se johtaa yhteisöstä erottamiseen; asumuserotkin ovat harvinaisia. Amissinainen synnyttää keskimäärin noin 7 lasta 45-vuotiaaksi mennessä, ja 10 prosentilla perheistä on vähintään kymmenen lasta. Perheiden koko on viime vuosina kuitenkin hiukan pienentynyt joissain yhteisöissä. Lasten kasvattaminen on halpaa yhteisössä, jossa ei ole kalliita harrastuksia ja jossa lapset osallistuvat kotitöihin jo nuorina. Amissit tuomitsevat ehkäisyn, mutta asenteen lieventymisestä on nähty merkkejä liberaaleimmissa yhteisöissä.
Amissit kasvattavat lapsistaan kilttejä ja kuuliaisia, ja he kitkevät huonot käytöstavat ja niskuroinnin jo nuorina, usein piiskan avulla. Lapset osallistuvat kotitöihin jo varhain, ja heidät kasvatetaan epäitsekkäiksi yhteisön jäseniksi. Koulussa käytetyn moton mukaan: ”Jeesus tulee ensin, sinä viimeisenä, muut siinä välissä”. 
Lapsia ei laiteta päiväkoteihin tai lastentarhoihin, vaan vanhemmat kasvattavat esikouluikäiset lapsensa kotona.Vuonna 1996 Yhdysvaltain työministeriö sakotti kolmea Pennsylvanian amissien omistamaa sahaa lapsityövoiman käytöstä. Asiasta syntyi maanlaajuinen kiista, ja lakiin tehtiin vuonna 1999 tiettyjen uskonnollisten yhteisöjen kohdalla poikkeus.
Amissilapset käyvät koulua kahdeksannelle luokalle asti, sillä se riittää amissien mielestä heidän elämäntapaansa noudattavalle. Kahdeksannen luokan jälkeen amissinuoret jatkavat opintojaan oppipoikina omissa yhteisöissään.Amissilapset kävivät julkista koulua 1900-luvun puoliväliin saakka. 1930- ja 1940-luvuilla amissit joutuivat kiistaan opetusviranomaisten kanssa, sillä peruskoulun oppivelvollisuus oli heidän mielestään kasvanut kohtuuttomaksi ja opetusmenetelmät yhteisöstä vieraannuttaviksi. Satoja amissivanhempia pidätettiin kiistan aikana. Vuoden 1956 jälkeen amissit alkoivat järjestää itse opetusta omille lapsilleen. Vuonna 1972 he saivat oikeuden ottaa lapsensa pois koulusta kahdeksannen luokan jälkeen. Joissain liberaaleimmissa yhteisöissä moni amissilapsi viedään edelleen julkiseen kouluun.Nykyajan amissikoulujen opetusohjelma on käytännöllinen: oppilaille opetetaan etenkin maataloutta, käsitöitä ja liikkeenhoitoa. Uskontoa ei opeteta, mutta rukouksia luetaan aamuisin. Vanhemmat valvovat koulun toimintaa tarkasti.
Amissit ovat kristittyjä, jotka uskovat Kristuksen jumalallisuuteen, taivaaseen ja helvettiin, Raamatun sanaan sekä kirkkoon Jeesuksen ruumiina. Heidän uskonkappaleensa ovat säilyneet muuttumattomina vuodesta 1632. Amisseille usko on kokonaisvaltainen ja erottamaton osa elämää, ja varsinaisia uskonnollisia toimituksia he harjoittavat vain harvoin: tunti sunnuntaiaamuisin, sekä häissä ja konfirmaatiossa. He pitävät jumalanpalvelukset toistensa kotona joka toisena sunnuntaina ja pitävät pysyvää kirkkorakennusta kerskailuna.Amissit pyrkivät palvelemaan Jumalaa parhaansa mukaan ja antavat pelastumisensa Herran haltuun. Pelastuminen riippuu heidän mielestään teoista eikä uskosta. Elämänsä he perustavat Raamatulle, vaikka harvoin siteeraavatkaan sitä suoraan puheessaan. Raamattua luetaan yhteisissä kokoontumisissa, eikä omia tulkintoja sallita yksilöllisyyden nousun pelossa. Amissit käyttävät saksankielistä Martti Lutherin Raamattua tai englanninkielistä Kuningas Jaakon Raamattua. He käyttävät myös vanhaa Ausbund-laulukirjaa.Vanhoillisimmat amissit eivät harjoita evankeliointia, ja avioliitot yhteisön ulkopuolisten kanssa on kielletty. Amisseja pidetään suvaitsevaisina muita uskontokuntia kohtaan.Amissit korostavat tottelevaisuutta, nöyryyttä, kieltäymystä, alentumista, säästeliäisyyttä ja yksinkertaisuutta. Amissien ihanteena on lauhkea ja nöyrä ihminen, joka saa tyydytystä yhteisönsä palvelemisesta. Amissit pitävät tärkeinä Jeesuksen sanomaa vihollisensa rakastamisesta ja Jumalalle alistumisesta. Vuonna 2006 amissit saivat osakseen paljon julkista myötätuntoa Pennsylvanian koulusurmien yhteydessä. Ulkopuolinen mies hyökkäsi amissikouluun, surmasi viisi tyttöä, haavoitti viittä ja teki sitten itsemurhan. Amissit antoivat murhaajalle kuitenkin anteeksi, osallistuivat tämän hautajaisiin ja lahjoittivat leskelle rahaa.Amissit karsastavat ylellisyyksiä, nautiskelua ja viihdettä. He eivät myöskään suosi korkeaa koulutusta, käsitteellistä ajattelua, kilpailemista tai ammatillista tai tieteellistä kunnianhimoa. He näkevät yksinkertaisen ja epäitsekkään elämäntyylin puhdistavan ihmisen itsekkäistä haluista ja olevan Jumalan tahdon toteuttamista. Amissit arvostavat perinteitä ja pitävät asioiden säilyttämistä arvokkaampana kuin niiden muuttamista. Amissit eivät pidä nautintoa sinänsä pahana asiana, ja he hyväksyvät tupakanpolton, hyvän ruoan, virkistyksen, huumorin, leikin ja aviollisen seksin. Pahana he pitävät vain ylenpalttisen nautiskelun himoa. Ylpeyttä amissit pitävät erityisen vahingollisena. Amissit eivät käytä koruja, kosmetiikkaa, koreilevaa pukeutumista, hienoja kankaita tai kirkkaita värejä, sillä he katsovat niiden kuvastavan ylpeyttä. Myöskään seiniä ei koristella tauluin, mutta kankaita tai esineitä voidaan koristella hillitysti.
Amissien mielestä tekninen kehitys on mennyt liian pitkälle. Heille yksinkertainen elämä on ihanne, joten he elävät elämäänsä ja harjoittavat maanviljelyä vanhanaikaisin menetelmin. Eri amissiryhmillä on erilaiset sääntönsä (saks. Ordnung), joiden tiukkuus vaihtelee kylästä toiseen.Amissit erottavat itsensä jyrkästi modernista maailmasta ja pyrkivät suojelemaan kirkkokuntansa puhtautta. He näkevät ulkopuolisen maailman pahuuden, väkivallan, rikoksen ja turmeltuneisuuden paikkana. He omaksuvat itselleen kuitenkin sellaisia asioita ja tapoja, joita he pitävät vaarattomina, kuten tiettyjä sähkölaitteita ja synteettisiä materiaaleja.Amissien elämän tärkein asia on työnteko, jota he pitävät jumalallisena kutsumuksenaan. Amissit tekevät ruumiillista työtä pelloillaan ja kaupoissaan, usein ryhmissä. Toimettomuus on heille saatanallista. Korkeakoulutusta pidetään haitallisena, sillä se vieraannuttaa ruumiillisesta työstä. Amissit eivät halua helpottaa työtään tarpeettomasti koneiden avulla.Amissien elämänrytmi on verkkainen kaikin tavoin. He arvostavat hillittyä käyttäytymistä puheesta kädenpuristukseen.Amissit välttävät kaikenlaisia ristiriitoja ja voimankäyttöä eivätkä siksi palvele armeijassa tai poliisissa eivätkä toimi poliitikkoina, asianajajina eikä valamiehistön jäseninä. Vaikka amissit vastustavat väkivaltaa, he harjoittavat metsästystä.
Amissit pukeutuvat vaatimattomasti ja perinteisesti. He ilmentävät pukeutumisellaan paitsi nöyryyttään, myös yhteenkuuluvuuttaan ja keskinäistä tasa-arvoaan. Myös lapset pukeutuvat jo nuorina vanhempiensa lailla. Vaatteet valmistetaan usein itse, mutta alusvaatteet ja miesten takit ostetaan.Naiset pitävät päähinettä, jolla ilmennetään alistumista Jumalan ja miehen edessä. Nelivuotiaana tyttöjen tukka solmitaan nutturoille. Aikuisilla naisilla on jakaus keskellä ja nuttura takana. Naiset eivät leikkaa tukkaansa tai aja ihokarvojaan. Nuorten naisten mekko ulottuu vähintään polvien alapuolelle. Mekot ovat yksivärisiä harmaasta siniseen tai viininpunaiseen, ja naiset käyttävät esiliinaa ja hartiaviittaa kahdeksanvuotiaasta lähtien. Sukat ovat mustia. Myös saalia ja hilkkaa käytetään. Suruaikana käytetään mustia vaatteita.Miehet leikkaavat hiuksensa korvalehden tasalta. Jakausta ei ole ja otsatukka ulottuu puoliväliin otsaa. Naimattomat miehet ajavat partansa, mutta naimisiin mentyään tai 40 vuotta täytettyään miehet antavat parran kasvaa. Ylähuuli kuitenkin ajetaan, sillä amissit yhdistävät viikset edelleen eurooppalaisiin upseereihin. Miehet käyttävät leveälieristä hattua aina ulkosalla. Pojat alkavat käyttää hattua kaksivuotiaina. Kesällä käytetään olkihattuja, talvella mustia villahattuja. Housujen kanssa käytetään henkseleitä, ei vöitä. Värinä on yleensä musta, mutta paita voi olla värikkäämpi.Joidenkin amissimiesten pukeutuminen oli uhattuna 1970-luvulla, kun laki alkoi vaatia kypärien käyttöä rakennustyömailla. Amissit saivat kuitenkin poikkeusluvan käyttää edelleen jäykkiä lierihattujaan.Amissinuoriso pyrkii joskus uhmaamaan pukeutumissääntöjä. Kirkonisät ovat olleet huolissaan pojista, jotka eivät käytä hattua, ja tytöistä, jotka käyttävät liian niukkaan päähuivia. 1950-luvulla kapinalliset amissipojat leikkasivat hiuksensa liian lyhyiksi ja 1970-luvulla liian pitkiksi.
Amissien rituaalit ovat perinteiset ja muuttumattomat: häät, kaste ja hautajaiset noudattavat tiukkaa, kaikkien tuntemaa protokollaa. 
Amissit viettävät tavallisimpia amerikkalaisia juhlapäiviä kuten pääsiäistä, joulua, kiitospäivää ja uuttavuotta sekä joitain vanhoja sveitsiläisiä juhlapäiviä. Sunnuntaisin ei tehdä töitä eikä rahaa saa käyttää.Jumalanpalvelukset pidetään joka toisena sunnuntaiaamuna jonkun amissin kotona. Miehet ja naiset tulevat sisään eri ovista ja istuvat eri penkeillä. Naisilla ei ole osaa jumalanpalveluksessa, mutta he valmistavat aterian sen jälkeen. Seremoniaan kuuluu yhteislaulua ja kaksi saarnaa, joista pitempi kestää tunnin. Rukouksiin polvistutaan. Amisseilla ei ole alttareita, urkuja eikä muitakaan yleisiä jumalanpalveluksen ulkoisia tunnusmerkkejä, vaan kaikki on mahdollisimman vaatimatonta ja perinteistä. Jumalanpalvelus etenee verkkaisesti ja loppuu noin kello 15. Kahdesti vuodessa nautitaan ehtoollinen. Ripittäytyminen voi olla vapaaehtoinen tai vaadittu.Amissit kastetaan noin 16–22 vuoden ikäisinä, usein vuosi ennen naimisiinmenoa tai juuri ennen sitä. Kaste merkitsee yhteisön sääntöjen omaksumista loppuelämäkseen. Kasteen torjuvat nuoret eroavat lopulta yhteisöstä. Kuusitoistavuotissyntymäpäivästään kasteeseen asti amissinuoret viettävät niin sanottua rumspringaa, jona aikana he muodostavat muiden nuorten kanssa ryhmiä, joissa he viettävät viikonloppuja.Häitä järjestetään satokauden jälkeen marraskuisin tiistaina ja torstaina. Kolme ja puoli tuntia kestävä ja ulkoisesti vaatimaton seremonia järjestetään morsiamen kotona. Hääyön jälkeen nuoripari asuu erillään toisistaan omien vanhempiensa luona kevääseen asti, jolloin he perustavat yhteisen kodin. Kuherruskuukautta ei ole, mutta pariskunta viettää viikonloppuja yhdessä vuoron perään eri sukulaistensa luona.Amissien hautajaisperinne vaihtelee jonkin verran alueittain. Kuitenkin omaiset pesevät vainajan ennen hauturin saapumista. Vainaja puetaan pääasiassa valkoisiin, vaimot toisinaan hääpukuunsa. Itse toimitus on hyvin säännelty ja juhlallinen. Hautakivet ovat yksinkertaisia.
Amissit suosivat kotisynnytystä tai synnytyskeskusta suhteellisen useasti. Sairaaloissa synnyttää noin 59 prosenttia Old Order- ja New Order -amisseista ja vain 18 prosenttia vanhoillisimmista Swartzentruber-amisseista.Amissit eivät juurikaan käytä ennaltaehkäisevää terveydenhoitoa eivätkä tarkastuksia, vaan menevät lääkäriin vasta sairaina. Amissien käsityksen mukaan jos ihmisellä on hyvä olo, hyvä ruokahalu ja hän on työkykyinen, hoitoa ei tarvita. Amissit rokotuttavat lapsensa harvemmin kuin muut yhdysvaltalaiset: keskimäärin 63 % ja vanhoillisimpien suuntausten edustajista vain 6 % antaa lapsilleen perusrokotukset.Amisseilla esiintyy joitain perinnöllisiä sairauksia tavallista useammin, koska yhteisön perustajajoukko oli pieni. Näitä ovat kystinen fibroosi ja Crigler–Najjarin oireyhtymä sekä Ellis–van Creveldin oireyhtymä. Holmesin piirikunnan amisseilla esiintyy runsaasti verenvuototautia. Rusto-hiushypoplasiaa eli RHH:ta esiintyy poikkeuksellisen runsaasti Yhdysvalloissa Old Order -yhdyskunnissa. Joissakin tapauksissa amisseilla on tavattu tieteelle ennestään tuntemattomia sairauksia. Amisseilla on havaittu elinikää keskimäärin 10 vuotta pidentävä SERPINE1-geenimuunnos, joka suojaa mm. diabetesta vastaan. Amissien elämäntapa on terveellinen, sillä he tekevät ruumiillista työtä ja syövät tuoretta ruokaa eivätkä käytä kovinkaan paljon alkoholia. Tämän seurauksena lihavuus on harvinaista. Toisaalta maataloustyö ja puusepäntyö sekä raskaat kotityöt aiheuttavat työtapaturmia ja työsairauksia. Lopetettuaan työnteon amissit alkavat vanhalla iällä kärsiä ylipainon kertymisen seurauksista.
Amissit ottavat nykyajan teknologiaa käyttöön valikoivasti. He torjuvat kokonaan television, mutta sallivat sähkön. Puhelimen käyttö on sallittua muttei sen omistaminen. Kodeissa ei ole sähköllä toimivia kodinkoneita. Kaasua käytetään usein valaisuun ja lämmittämiseen. Laitumilla on kuitenkin sähköaitoja ja hevosrattaissa sähkövaloja. Paristokäyttöisiä lamppuja käytetään lukulamppuina ja sahoilla käytetään moottorisahoja. Monet amissiperheet vuokraavat pakastinta kotinsa ulkopuolella.
Amissit kulkevat hevosilla, sillä autojen ja joissain yhteisöissä myös polkupyörillä ajaminen ja niiden omistaminen on kielletty. Myös potkulaudat sallitaan. Tavallisella amissiperheellä on yksi tai kaksi ajohevosta ja 6–8 työhevosta, ja hevonen on tärkeä osa amissien identiteettiä, kulttuuria ja kansanperinnettä. Amissien hevosajoneuvoja on monenlaisia, jotkin avokärryjä ja toiset katettuja vaunuja, joihin mahtuu koko perhe. Nykyisin hevosajoneuvoissa on oltava valot ja heijastimet. Kärryt ovat ulkopuolelta vaatimattomia ja yhdenmukaisia, mutta vaunujen sisällä käytetään joskus erilaisia lisälaitteita ja koristeita. Amisseilta ei vaadita ajolupaa eikä katsastuksia, ja hevosten teille aiheuttamat vauriot käytännössä rahoitetaan turismituloilla, joita amissit kunnille tuottavat.Amissit voivat matkustaa autoissa ja julkisissa kulkuneuvoissa, mutta eivät lentokoneissa, sillä se on heistä tarpeetonta ja edellyttää suurille kaupunkialueille menemistä. Traktorilla ajamisesta on kiistelty. Nykyisin se on kiellettyä, mutta esimerkiksi traktorin moottoria voidaan käyttää voimanlähteenä.
Maanviljely oli pitkään useimpien amissien pääelinkeino ja oleellinen osa heidän elämäntyyliään ja kristityn velvollisuuttaan. Muut elinkeinot alkoivat yleistyä 1930-luvun laman jälkeen, ja viljelymaan hinnannousu pakotti nopeasti laajentuneen amissiväestön hakeutumaan muunlaisiin töihin 1970-lukuun mennessä. Vuonna 2001 enää yksi kolmasosa amisseista työskenteli peltotöissä. Naisista noin 85 prosenttia on kotiäitejä, mutta monella heistä on osa-aikainen työ, joskin usein kotonaan. Amissit pyrkivät yhä tekemään töitä mahdollisimman lähellä kotiaan, ja miehistäkin 60 prosenttia työskentelee kotona. Amissit työskentelevät yleensä yhdessä toisten amissien kanssa. Amissien yleisimpiä yritysmuotoja ovat pienet kaupat, valmistuspajat ja liikkuvat työporukat. Amissiyrityksiä on nykyisin noin 9000–10 000. Amissit vastaavat noin 10 prosentista Yhdysvaltain huonekalutuotannosta. He valmistavat myös muun muassa tilkkutäkkejä ja järjestävät huutokauppoja.Amissien liiketoiminta menestyy hyvin, minkä on katsottu johtuvan muun muassa amissien ahkeruudesta, verkostoitumisesta ja hyvästä maineesta. Amissiyrityksistä yli 90 % selviää viiden ensimmäisen vuotensa yli.Jotkut amissijohtajat ovat huolissaan amissien työnteosta yhteisön ulkopuolella ja pelkäävät ulkopuolisten vaikutteiden olevan yhteisölle vahingoksi.
Amissien elämäntyyli on viime vuosikymmeninä alkanut kiinnostaa tavallisia amerikkalaisia, jotka haluavat nähdä yksinkertaista elämäntapaa. Amissien asuinalueilla käy vuosittain yli 19 miljoonaa turistia. Matkailuyritykset tarjoavat amissialueilla kiertokäyntejä, vaunuajeluja sekä vierailuja ja yöpymisiä amissien kodeissa. Amissit myyvät turisteille käsitöitään ja ruokaa, ja heitä toimii matkailuyrityksissä oppaina sekä myös omistajina.Kiinnostuksen kasvuun vaikutti osaltaan vuoden 1985 Hollywood-elokuva Peter Weirin Todistaja, joka kuvattiin Lancasterissa. Pennsylvanian turismivirasto pyrki elokuvan avulla houkuttelemaan osavaltioon turisteja, mutta amissit vastustivat elokuvaa eivätkä osallistuneet sen tekemiseen.Amissien suhde turismiin on kaksijakoinen. Turistit tuovat alueelle rahaa, mutta toisaalta monet amissit eivät pidä huomiosta ja kokevat, että turismi tekee heidän pyhinä pitämistään asioista ja perinteistään markkinatavaraa.
Kraybill, Donald B.: The Riddle of Amish Culture.   Baltimore: Johns Hopkins University, 2001. ISBN 9780801876318.    
Hurst, Charles E. & McConnell, David L.: Amish Paradox : Diversity and Change in the World's Largest Amish Community.   Baltimore: Johns Hopkins University Press, 2010. ISBN 9780801897900.
 Kuvia tai muita tiedostoja aiheesta Amissit Wikimedia CommonsissaAmishit syntyivät 1600-luvun Euroopassa, Turun Sanomat
Ammeliini (C3H5N5O) on triatsiinijohdannaisiin kuuluva orgaaninen yhdiste. Yhdistettä voidaan käyttää voiteluaineiden valmistamiseen.
Ammeliini on huoneenlämpötilassa valkoista kiteistä ainetta. Yhdiste on useisiin liuottimiin niukkaliukoinen ja liukenee kuumaan veteen ja kuumaan dimetyylisulfoksidiin. Sen sijaan yhdiste liukenee hyvin emäksisiin ja happamiin liuoksiin. Yhdiste on amfolyyttinen johtuen emäksisistä triatsiinirenkaan typpiatomeista ja happamasta hydroksyyliryhmästä. Laskennallisesti hydroksyyliryhmän on todettu olevan fenolin hydroksyyliryhmää happamampi. Ammeliinilla on kaksi tautomerista muotoa, joista toisessa on hydroksyyliryhmä ja toisessa ketoryhmä. Ammeliini reagoi hypokloorihapokkeen tai dikloorioksidin kanssa muodostaen trikloori-isosyanuurihappoa.
Ammeliinia voidaan valmistaa hydrolysoimalla melamiinia. Lisäksi muodostuu ammelidia (C3H4N4O2). Yhdistettä muodostuu myös sivutuotteena melamiinin ja syanuurihapon valmistuksessa.Ammeliinia voidaan käyttää paksuntimena voiteluaineissa.

Amnesty Internationalin historia alkaa 1960-luvun alusta, jolloin lontoolainen asianajaja Peter Benenson ryhtyi perustamaan järjestöä ihmisoikeusrikkomuksien estämiseksi. Amnesty International on historiansa aikana onnistunut vapauttamaan tuhansia poliittisia vankeja ja vaikuttamaan maailman ihmisoikeustilanteeseen.
Amnesty perustettiin pian Peter Benensonin sanomalehtiartikkelin "The Forgotten Prisoners" jälkeen. Amnestylla oli ensimmäisenä vuotenaan 70 paikallisjärjestöä ja seuraavana vuonna niitä oli jo 350. Amnesty on jäsenmäärältään maailman suurin ihmisoikeusjärjestö, jolla on nykyisin yli kolme miljoonaa tukijaa yli 150 maassa ympäri maailmaa. Suurimmat kasvut jäsenmäärässä ovat tapahtuneet tunnettujen muusikoiden (muun muassa Bruce Springsteen) 1980-luvulla järjestämän Ihmisoikeudet nyt! -hyväntekeväisyyskiertueen aikana ja 2000-luvulla terrorisminvastaisen sodan jälkeen paljastuneiden länsimaiden kidutusskandaalien jälkeen.
Toisen maailmansodan raakuuksien jälkeen ihmiset ympäri maailman halusivat estää vastaavat teot tulevaisuudessa. Moni asetti toiveensa paremmasta tulevaisuudesta Yhdistyneisiin Kansakuntiin, joka julkaisi vuonna 1948 Ihmisoikeuksien yleismaailmallinen julistuksen. 1950-luvulla YK:n toiminta kuitenkin muuttui kylmän sodan takia enemmän idän ja lännen vastakkainasetteluksi, ja ihmisoikeuksien merkitys kokouksissa heikkeni.
»Avaa sanomalehti minä päivänä hyvänsä ja löydät aina jutun ihmisestä, joka on vangittu, kidutettu tai teloitettu mielipiteensä vuoksi jossain päin maailmaa. Miljoonia ihmisiä on vankilassa mielipiteensä vuoksi - eivätkä kaikki suinkaan rauta- tai bambuesiripun takana - ja heidän lukumääränsä kasvaa jatkuvasti. Sanomalehden lukija tuntee kuvottavaa kyvyttömyyttä. Mutta jos nämä ympäri maailmaa koetut vastenmielisyyden tunteet voitaisiin muuttaa yhteiseksi toiminnaksi, jotain voitaisiin todella saada aikaan.» (Peter Benenson artikkelissaan The Forgotten Prisoners.)
1960-luvulla lontoolainen asianajaja Peter Benenson päätti perustaa järjestön ajamaan ihmisoikeuksia. Ajatuksen Amnestyn perustamisesta hän sai luettuaan uutisen portugalilaisopiskelijoista, jotka oli tuomittu vankilaan heidän juotuaan maljan vapaudelle. Uutisesta vihastuneena hän päätti kirjoittaa ihmisoikeuksista lehtiartikkelin, jolle hän antoi nimen The Forgotten Prisoners (suom. Unohdetut vangit). Benenson näytti artikkeliaan ystävälleen Louis Blom-Cooperille, joka suositteli artikkelin lähettämistä liberaalina tunnetulle Observer-lehdelle, joka julkaisi sen 28. toukokuuta 1961. Artikkelissa Benenson kirjoitti, että ihmisoikeusrikkomukset voitaisiin estää, jos ihmiset toimisivat yhdessä niitä vastaan. Artikkeli levisi nopeasti ympäri maailmaa, ja Amnesty perustettiin epävirallisesti jo pari päivää artikkelin alkuperäisen julkaisun jälkeen. Järjestön ensimmäinen kansainvälinen kokous pidettiin jo heinäkuussa, ja siihen osallistui edustajia Belgiasta, Britanniasta, Ranskasta, Länsi-Saksasta, Irlannista, Sveitsistä ja Yhdysvalloista. Ensimmäinen Amnestyn kynttilä, josta tuli myöhemmin koko järjestön tunnus, sytytettiin Ihmisoikeuksien päivänä 10. marraskuuta St Martin-in-the-Fields -kirkolla Lontoossa. Kun Berliinin muurin rakennustyöt aloitettiin myöhemmin samana vuonna, Amnestylla oli jo useita paikallisosastoja ympäri Länsi-Eurooppaa. Amnestyn ensimmäinen ihmisoikeustarkkailutehtävä alkoi tammikuussa 1962 Ghanassa. Myöhemmin samana vuonna Amnesty laajensi toimintaansa myös Tšekkoslovakiaan, Portugaliin ja Itä-Saksaan.Amnestya pidettiin alkuaikoina lähinnä ohimenevänä hullutuksena. Amnestyn toiminta perustui tuolloin pitkälti Amnestyn jäsenten lyhyessä ajassa lähettämiin kirjeisiin, postikortteihin ja sähkeisiin, joissa vaadittiin tietyn poliittisen vangin vapauttamista. Toimintatapaa pidettiin vielä tuolloin järjettömänä.
Koska Britannia piti Amnestya poliittisena järjestönä, joka ei saa kerätä lahjoitusvaroja verovapaasti, Amnesty päätti perustaa vuonna 1962 itsenäisen Prisoner of Conscience Fund -hyväntekeväisyysjärjestön tukemaan taloudellisesti mielipidevankeja ja heidän perheitään. Benenson itse halusi pitää Amnestyn ehdottomasti erillään politiikasta, ja siksi hän antoi paikallisosastoille ohjeeksi ”adoptoida” kolme mielipidevankia: yhden lännestä, yhden Neuvostoliitosta ja yhden kehitysmaista. Vaikka paikallisosastot olivat aluksi pieniä, muutaman kymmenen ihmisten kokouksia seurakuntasaleissa ja kodeissa, niiden toiminta oli hyvin innostunutta: adoptoituaan oman mielipidevangin paikallisosastojen jäsenet ryhtyivät laatimaan tämän vapautusta vaativia kirjeitä, jotka lähetettiin vangitsijamaan hallitukselle. Vuoden 1962 loppuun mennessä Amnestyn 70 paikallisosastoa oli adoptoinut 210 vankia: seuraavana vuonna adoptoituja vankeja oli jo 770 (näistä 140 vapautettu) ja paikallisosastoja 350. Vuonna 1963 Amnesty perusti ensimmäisen virallisen päämajan Lontooseen. Seuraavana vuonna Peter Benenson nimitettiin järjestön puheenjohtajaksi. Elokuussa YK antoi Amnestylle konsulttistatuksen (engl. Consultative status). 1965 Amnesty raportoi vankien huonosta terveydentilasta Portugalissa, Etelä-Afrikassa ja Romaniassa. Tämän jälkeen Amnesty lobbasi Yhdistyneissä kansakunnissa rauhanajan kuolemantuomion kieltämisen puolesta. Samana vuonna Amnesty aloitti myös Postcards for Prisoners (suom. Postikortteja vangeille) -nimisen ohjelman, jossa järjestön jäsenet lähettivät mielipidevangeille postikortteja vankiloihin.Yksi Amnestyn alkuaikojen merkittävimmistä toimista oli neuvostoliittolaisessa mielisairaalassa mielipidevankina pidetyn Vladimir Bukovskin vapauttaminen. Amnestyn edustaja pääsi ennen vapautusta tapaamaan Bukovskia vangittuna pitäneen mielisairaalan johtajaa. Amnestyn edustaja kysyi Bukovskista tietoa yllättyneeltä johtajalta, joka joutui hätävalheena väittämään, että tämä oli jo vapautettu. Hätävalheensa takia Bukovski jouduttiin vapauttamaan kymmenen päivän kuluttua. Amnestyn kyky hankkia tietoa vankien oloista yllätti viranomaiset täysin. Bukovskin vapautuksen jälkeen Amnestyn maine kasvoi, ja se sai jalansijaa Neuvostoliitossa.
Apartheidin otteen tiukennettua Etelä-Afrikassa Amnesty joutui vaikean kysymyksen eteen: Voiko Amnesty tukea väkivaltaista toimintaa ihmisoikeusrikkomuksia vastaan. Vapaustaistelija Nelson Mandelan ilmoitettua tukevansa väkivaltaista kansannousua Amnesty ajautui sisäiseen kiistaan siitä, tulisiko Mandelan ilmoitusta tukea. Länsimaista Iso-Britannia ja Yhdysvallat vastustivat Mandelan adoptoimista, mutta Ruotsi ja Alankomaat kannustivat Amnestya siihen. Mandelaa ei lopulta adoptoitu Amnestyn sisäisen äänestyksen päätyttyä niukasti adoptoimisen vastustamisen puolelle.Toinen merkittävä kysymys oli se, tulisiko Amnestyn kieltäytyä ottamasta rahallista tukea ystävällisiltä valtioilta. Muiden tietämättä Benensson oli jo aikaisemmin ottanut tukea Britannialta järjestön Rodoksen-toimintaa varten. Kun Ruotsin Amnesty kuitenkin paljasti Britannian osallistuneen ihmisten kidutukseen Adenissa, Benenson tajusi tehneensä vakavan virheen. Tämän jälkeen Benensonin ja Britannian välit mutkistuivat ja Benenson alkoi jopa epäillä, että Britannian hallitus pyrki kaappaamaan Amnestyn itselleen. Tämän takia Amnesty harkitsi jopa koko organisaationsa siirtämistä pois Britanniasta. Britannian tuen vuodettua julkisuuteen Benenson joutui eroamaan virastaan Amnestyn kansliapäällikkönä vuonna 1966. Hänen tilalleen nimitettiin Eric Baker. Ennalsin nimityksen jälkeen Amnesty siirtyi isompiin toimitiloihin, jossa toimi noin 50 työntekijää.
Marraskuussa 1968 Amnesty järjesti ensimmäisen Prisoner of Conscience -teemaviikon. Seuraavana vuonna myös UNESCO myönsi Amnestylle konsulttistatuksen. Samalla Amnesty saavutti jälleen yhden merkittävän virstanpylvään: järjestö oli tuohon mennessä onnistunut vapauttamaan yli 2 000 poliittista vankia. 1970-luvulle tultaessa mielipidevankeja vapautettiin yhä enemmän ja enemmän ja Amnesty oli osoittanut maailmalle, että mielipidevankien asemaan pystyttiin vaikuttamaan. Amnestyn 10-vuotisjuhlat 1971 keräsivät laajaa kansainvälistä mediahuomiota, ja saman vuoden aikana Amnesty onnistui vapauttamaan yli 700 uutta poliittista vankia.Amnesty aloitti 1972 ensimmäisen kansainvälisen kampanjansa, jossa se vaati kidutuksen kieltämistä kaikkialla maailmassa. Lokakuussa 1973 ihmisoikeustaistelu koki kuitenkin suuren takaiskun, kun Chilessä nousi CIA:n tuella valtaan diktaattori Augusto Pinochet. Oikeistolaista politiikkaa tukenut Pinochet ryhtyi kokoamaan vasemmistolaisia Chilen kansallisstadionille, josta tehtiin valtava pidätyskeskus. Amnesty pyrki vastaamaan Chilen toimiin nopeasti, ja se saikin lähetettyä maahan jo kuukautta myöhemmin tutkijan, jonka raportti tilanteesta valmistui joulukuussa. Raportti paljasti Chilen karun tilanteen: hallitus kidutti, raiskasi ja teloitti järjestelmällisesti Pinochetin vastustajia. 1970-luvun puoleenväliin mennessä lähes kaikissa Etelä-Amerikan maissa oli Yhdysvaltain tukema sotilasdiktatuuri. Koska mielipidevankien pitäminen oli diktaattoreille vaikeaa, useat heidän vastustajansa yksinkertaisesti ”katosivat”. Tämän seurauksena Amnesty aloitti massiivisen valokuvakampanjan, jossa se kirjasi ylös kadonneita henkilöitä ja levitti näiden kuvia länsimaissa. Pian Amnesty oppi, että kadonneiden puolesta tulisi toimia vuorokauden sisällä katoamisesta, tai kadonnut katoaisi lopullisesti. Nopean toiminnan luomiseksi perustettiin yhä käytössä oleva pikavetoomusverkosto, jossa Amnesty pyrkii mahdollisimman nopeasti ilmoittamaan kadonneista ihmisistä paikallisosastoille ympäri maailmaa. Paikallisosastoissa toimineet taas pyrkivät mahdollisimman nopeasti vaatimaan kadonneiden vapauttamista sotilashallituksilta. Pikavetoomusverkoston perustamisen jälkeen sotilashallitukset ryhtyivät painostamaan maissa toimineita Amnestyn tutkijoita poistumaan maasta. Vuonna 1979 Amnesty julkaisi 2 665 nimeä sisältäneen listan Argentiinassa kadonneista toisinajattelijoista.Augusto Pinochetin matkustettua lääketieteelliseen hoitoon Britanniaan espanjalainen tuomari Baltasar Garzón antoi hänestä kansainvälisen pidätysmääräyksen. Pinochet asetettiin kotiarestiin, ja Amnesty pakotti yhdessä muiden ihmisoikeusjärjestöjen kanssa Britannian parlamentin käsittelemään tämän luovutuksen oikeudenkäyntiä varten Espanjaan. Parlamentin ylähuone hylkäsi Pinochetin valtiopäämiehen juridisen koskemattomuuden murhasyytteitä lukuun ottamatta ja hänet luovutettiin Espanjaan. Tämän jälkeen Pinochetin lakimiehet kuitenkin vetosivat päämiehensä terveydentilaan ja Britannian sisäministeri Jack Straw esti tämän luovutuksen. Pinochet lähti Britanniasta pyörätuolissa, mutta tultuaan ulos lentokoneesta Chilessä hän ryhtyi taas kävelemään. Straw itse on myöhemmin sanonut olleensa vihainen siitä, että Pinochet onnistui valehtelemaan lääkäreille terveydentilastaan.Vuonna 1974 Amnestyssa pitkään toiminut Seán MacBride palkittiin Nobelin rauhanpalkinnolla työstään ihmisoikeuksien hyväksi. Amnestylle Nobelin rauhanpalkinto myönnettiin kolme vuotta myöhemmin työstä kidutuksen estämiseksi. Yhdistyneet kansakunnat hyväksyi vuonna 1975 yksimielisesti kidutuksenvastaisen julkilausuman. Saman vuoden loppuun mennessä Amnestylla oli 1 592 paikallisjärjestöä 33 maassa ja yli 70 000 jäsentä 65 eri maassa. Vuonna 1978 YK palkitsi Amnestyn ”merkittävästä työstä ihmisoikeuksien hyväksi”.
Vuonna 1977 Yhdysvaltain presidentiksi nousi demokraattien Jimmy Carter. Carter lupasi virkaanastujaispuheessaan, että Yhdysvallat pyrkii parhaansa mukaan auttamaan ihmisoikeusrikkomusten uhreja. Yhdysvaltain mukaantuleminen ihmisoikeustaisteluun oli Amnestyn kannalta haastavaa. Ihmisoikeudet tulivat näin osaksi valtavirtaa, eikä Amnesty vaikuttanut niin radikaalilta kuin aikaisemmin. Amnestyssa pelättiin, että sanaa ”ihmisoikeudet” tultaisiin kaappaamaan poliittiseen käyttöön. Mikäli Amnesty olisi ryhtynyt tekemään enemmän yhteistyötä Yhdysvaltojen kanssa, sen asema puolueettomana järjestönä olisi horjunut erityisesti Neuvostoliitossa. Lisäksi yhdysvaltalaiset virkamiehet siteerasivat Amnestyn raportteja hyvin valikoivasti. Hallituksen virkamiehet nostivat usein esille Yhdysvalloille vihamielisten valtioiden ihmisoikeusrikkomuksia, mutta eivät puhuneet mitään Yhdysvaltain omien liittolaisten rikkomuksista.
Amnesty aloitti 1970-luvulla valtavan rahankeräyskampanjan. Kampanja alkoi Salaisen poliisin pallit -nimisellä koomikkojen showkiertueella, jossa esiintyi useita tunnettuja julkimoita, muun muassa koomikot John Cleese ja Rowan Atkinson. 1980-luvulla Sting ja Bruce Springsteen ryhtyivät toimimaan näkyvästi Amnestyn hyväksi, ja he järjestivät yhdessä Peter Gabrielin ja Tracy Chapmanin kanssa 15 maata käsittäneen Ihmisoikeudet nyt! -kiertueen. Kiertue soitti muun muassa Intiassa ja Zimbabwessa, joissa ihmisoikeudet olivat vielä tuntematon asia, ja toivat Amnestyn paikallisten tietouteen. Kiertue oli Amnestylle valtava menestys, ja samalla he saivat levitettyä tietoa paikallisista ihmisoikeusjärjestöistä: esimerkiksi Argentiinassa lavalla käveli esitysten aikana kadonneiden äidit -järjestön naisia, jotka kantoivat mukanaan kadonneiden lastensa kuvia. Kiertueen aikana Amnestyn jäsenmäärä kolminkertaistui ja sen asema vahvistui entisestään. Vuonna 1986 Yhdysvalloissa aloitettiin toinen laaja musiikkikiertue Amnestyn hyväksi, johon osallistuivat muun muassa U2, Sting, Peter Gabriel, Bryan Adams, Lou Reed ja The Neville Brothers.
Amnestyn pääsihteeriksi valittiin 1980 ruotsalainen Thomas Hammarberg. Seuraavana vuonna Amnesty järjesti 20-vuotisjuhlansa kunniaksi kynttiläseremonian Lontoossa. Vuonna 1982 Amnesty alkoi keräämään nimiä kaikkien maailman poliittisten vankien vapauttamista vaativaan adressiin. Adressin allekirjoitti yli miljoona ihmistä ennen kuin se luovutettiin Yhdistyneille kansakunnille seuraavana vuonna. Samana vuonna Amnesty julkaisi erikoisraportin, jossa käsiteltiin eri maiden hallitusten suorittamia poliittisia murhia. Järjestö aloitti 1984 toisen kidutuksenvastaisen kampanjansa. Seuraavana vuonna Amnesty julkaisi ensimmäisen ihmisoikeuksia käsitelleen koulutuspaketin, Teaching and Learning about Human Rights. Myöhemmin samana vuonna järjestetyssä kokouksessaan Helsingissä Amnesty päätti alkaa vaatia myös työpaikkoja pakolaisille. Vuoden loppuun mennessä Amnestylla oli maailmanlaajuisesti yli 500 000 jäsentä tai tukijaa.Vuonna 1987 Amnesty julkaisi raportin, jonka mukaan Yhdysvalloissa kuolemanrangaistus rikkoi kansainvälisiä sopimuksia ja perustui mielivaltaisesti ennakkoasenteisiin erityisesti tummaihoisia kohtaan. Kaksi vuotta myöhemmin Amnesty julkaisi When the State Kills (suom. Kun Valtio Tappaa) -nimisen poliittisen agendan, jossa kritisoitiin vahvasti kuolemanrangaistuksen käyttöä.
1990-luvulla Amnesty kampanjoi voimakkaasti Nigeriassa vangitun entisen sotilaspresidentti Olusegun Obasanjon puolesta. Valtaan noussut kenraali Sani Abacha oli vanginnut Obasanjon tämän esitettyä sotilasjunttaa kritisoineita mielipiteitä. Useat länsimaiden valtionpäämiehet, mukaan lukien muun muassa Britannian pääministeri Margaret Thatcher, vetosivat Abachaan, jotta tämä vapauttaisi Obasanjon. Kolme päivää Abachan kuoleman jälkeen valtaan noussut kenraali Abdulsalami Abubakar vapautti Obasanjon vankilasta. Pian vapautuksensa jälkeen Obasanjo vieraili Amnestyn päämajassa Lontoossa, jossa hän esitteli kiitoksensa järjestön tuesta hänen vapauttamiseksi. Myöhemmin ystävälleen Jonathan Powerille antamassaan haastattelussa Obasanjo sanoi, että Amnestyn painostus paikallisia poliitikkoja kohtaan on henkisesti erityisen tärkeää sellaisille vangeille, joita ei tunneta laajalti.Kylmän sodan lopussa ja sen päätyttyä Amnestyn toiminta on hankaloitunut huomattavasti. Esimerkiksi Irakissa Amnesty ei pystynyt Saddam Husseinin valtakaudella julkaisemaan teloitettujen aktivistien nimiä, koska se olisi asettanut heidän sukulaisensa riskialttiiksi. Vaikka Amnesty julkaisi useita raportteja Irakin hälyttävästä ihmisoikeustilanteesta, länsimaat eivät olleet halukkaita puuttumaan asiaan. Tilanne kuitenkin muuttui radikaalisti, kun Irak valtasi Kuwaitin itselleen. Kuwaitin valtauksen jälkeen Amnesty julkaisi kuwaitilaisen sairaanhoitajan haastattelun, jossa tämä kertoi irakilaisten sotilaiden tappaneen satoja vastasyntyneitä lapsia kuwaitilaisessa sairaalassa. Haastateltu sairaanhoitaja paljastui myöhemmin Human Rights Watch -järjestön tutkimuksissa Yhdysvaltain Kuwaitin-suurlähettilään tyttäreksi, joka oli liioitellut tarinaansa selvästi. Amnesty reagoi tapaukseen hitaasti ja Yhdysvaltain hallitus onnistui käyttämään todistajaa tekosyynä hyökkäykselle Irakia vastaan.Ennen Persianlahden sotaa Yhdysvaltain presidentti George Bush vanhempi siteerasi ahkerasti Amnestyn Irakia koskeneita ihmisoikeusraportteja. Samaan aikaan Yhdysvallat ei kuitenkaan reagoinut mitenkään Amnestyn kritiikkiin CIA:n Guatemalassa harjoittamaa kidutusta kohtaan. Tästä suivaantuneena Amnesty lähetti lopulta edustajansa pyytämään Yhdysvaltain hallitusta lopettamaan Amnestyn raporttien siteeraamisen. Pyynnön seurauksena Yhdysvallat siirtyi käyttämään lähinnä ulkoministeriön omia raportteja.
Guatemalan ihmisoikeustilanne oli 1970- ja 1980-lukujen aikana yksi maailman heikoimmista. Guatemala oli 1950-luvulle asti tyypillinen banaanivaltio ja sen talous oli pitkälti yhdysvaltalaisen United Fruit Companyn hallinnassa. Vapailla vaaleilla valittu vasemmistolainen presidentti Jacobo Arbenz Guzmán halusi häätää United Fruit Companyn Guatemalasta ja palauttaa banaaniviljelmät takaisin paikallisille asukkaille. Arbenzin toiminta herätti Yhdysvaltain hallinnon huomion, minkä seurauksena Yhdysvaltain tuolloinen presidentti Dwight D. Eisenhower antoi CIA:lle tehtäväksi syrjäyttää Guatemalan hallituksen. Arbenz syrjäytettiin presidentin paikalta vuonna 1954 ja tilalle nousi sotilasdiktaattori Carlos Castillo Armas, jota seurasi useita muita diktaattoreita. Diktatuurista huolimatta Guatemalan poliittinen tilanne oli melko vakaa aina vuoteen 1960 asti, jolloin ryhmä armeijan upseereita yritti sotilasvallankaappausta. Vaikka vallankaappaus epäonnistui, aloitti se sissiryhmien välisen sodankäynnin sotilashallitusta vastaan. Seuraavien vuosien aikana sissiryhmät ryhtyivät järjestäytymään, mikä alkoi huolestuttamaan Guatemalan sotilashallitusta. Vuonna 1966 Guatemala ryhtyi Yhdysvaltain ideoimana organisoimaan puolisotilaallisia siviilijoukkoja, kuolemanpartioiden edeltäjiä, joiden tehtävänä oli estää sissijoukkojen toiminta. Sissitoimintaa ei kuitenkaan saatu loppumaan, vaan vuoteen 1981 mennessä Guatemalassa toimi jo neljä merkittävää sissiryhmittymää.Amnestyn pääsihteeri Thomas Hammarberg kutsui vuonna 1981 antamassaan haastattelussa Guatemalaa Amnestyn sen hetken tärkeimmäksi kohdemaaksi. Amnesty tutki erityisesti Guatemalassa tapahtuneita poliittisia pidätyksiä ja murhia sekä valtion virallisten joukkojen käyttämistä epävirallisissa operaatioissa. Kenraali Fernando Romeo Lucas Garcían noustua valtaan virallinen sotilashallitus vangitsi ilman pidätysmääräystä, kidutti ja teloitti vuonna 1978 tuhansia toisinajattelijoita. Hyvin harva vangituista toisinajattelijoista selvisi hengissä. Yleisin kohtalo vangituilla oli kuolla kidutuksen jälkeen tukehduttamalla tai pianolangalla kuristamalla, minkä jälkeen ruumiit haudattiin salaisiin joukkohautoihin. Helmikuussa 1981 Amnesty julkaisi yhden sen historian suorasanaisimmista raporteista, jossa poliittiset murhat tuomittiin yksiselitteisesti Guatemalan sotilashallituksen määräämiksi. Amnesty oli koonnut raportin sisällön pääasiassa ulkopuolisilta organisaatioilta, kuten paikallisilta ammattiliitoilta ja kirkoilta, saamastaan valtavasta määrästä tietoa Guatemalan ihmisoikeusrikkomuksista. Amnesty vahvisti tiedot toimintaperiaatteidensa mukaisesti usealta eri taholta ennen niiden uskomista. Lisäksi Amnesty sai paljon tietoa Yhdysvaltain viranomaisten kautta: vuonna 1979 Amnesty pääsi informaationvapauslain nojalla tutkimaan Yhdysvaltain hallinnon Guatemalaa koskevia raportteja. Tätä kautta Amnesty sai haltuunsa vuodelta 1974 peräisin olleen dokumentin, josta kuvaili Centro Regional de Telecomunicaciones -nimistä virastoa Guatemalan tärkeimmäksi presidenttitason tiedustelupalveluksi. Amnesty oli saanut omien tutkimustensa kautta selville, että virastoa johti majuri Hecht Montsalván, joka oli myös Guatemalan sotilastiedustelun johtaja. Amnestyn tutkimusten mukaan viraston päämaja sijaitsi Kansallispalatsin (presidentin asuinpaikka) siipirakennuksessa. Varmistus tälle saatiin myöhemmin, kun Guatemalan lehdistötiedotuksen päällikkö vahingossa vahvisti epäilyn todeksi. Amnestyn raportin, jota tukivat muun muassa useat Guatemalasta Costa Ricaan paenneet ihmiset sekä kenraali Lucasin entinen varapresidentti Francisco Villagrán Kramer, mukaan kaikki toisinajattelijoiden salamurhat hyväksyttiin ennen täytäntöönpanoa kokouksissa, joista sotilashallituksen ylin johto oli täysin tietoinen. Tätä vahvisti erityisesti se, että varapresidenttinä ollessaan korkea-arvoiset upseerit kertoivat Kramerille usein tämän tuttavien joutuessa teloituslistalle. Tällöin Kramer pystyi estämään tuttaviensa teloituksen kertomalla asiasta joko Montsalvánille, armeijan komentajalle tai sisäministerille, jolloin teloitus estettiin. Kramerin mukaan myös useat muut korkea-arvoiset virkamiehet tekivät samoin ja jopa diktaattori Lucasin tiedettiin henkilökohtaisesti käskeneen erästä ystäväänsä poistumaan maasta ennen murhaajia.Amnestyn painostuksen vaikutukset Guatemalan ihmisoikeustilanteeseen ovat melko ristiriitaisia. Amnestyn lähettäessä ensimmäisen tutkimusryhmänsä Guatemalaan vuonna 1979 Guatemalan ihmisoikeustilanne heikkeni hetkellisesti, kun poliittisten murhien määrä lisääntyi alueella huomattavasti. Pitkällä tähtäimellä Amnestyn toiminta kuitenkin edisti Guatemalan ihmisoikeustilannetta huomattavasti. Amnesty levitti länsimaissa tehokkaasti tietoa Guatemalan sotilashallituksen tekemistä ihmisoikeusrikkomuksista, mikä heikensi Guatemalan taloustilannetta selvästi. Amnestyn tiedotuskampanjan ansiosta useat länsimaiset ammattiliitot, seurakunnat ja muut ryhmät järjestivät suuren boikotin virvoitusjuomayhtiö Coca-Colaa vastaan, jolla oli Guatemalan hallituksen omistama tehdas Guatemalassa. Painostuksen alla Coca-Cola sulki tehtaansa ja useat muut yritykset, erityisesti pankit, seurasivat pian perässä.Yhdysvaltain presidentiksi noussut, kommunismia yli kaiken vihannut Ronald Reagan yritti Guatemalan ihmisoikeuskriisin aikaan suostutella kongressia tukemaan aseellisesti Guatemalan sotilashallitusta taistelussa vasemmistosissejä vastaan. Yhdysvaltain ulkoministeriö kertoi vuosien ajan kongressille, että Amnestyn ja Yhdysvaltain omien tutkijoiden raportit olivat virheellisiä ja todellisuudessa kommunismimyönteiset sissiliikkeet olivat syyllisiä valtaosaan ihmisoikeusrikkomuksista. Vuonna 1999 YK:n alainen komissio totesi, että todellisuudessa ihmisoikeusrikkomuksista 93% oli Guatemalan hallituksen tekemiä. Reaganin vaatimuksiin suostuttiin vuonna 1865, kun kongressi hyväksyi sotilaallisen avun antamisen. Yhdysvaltain keskustiedustelupalvelu CIA:n on kuitenkin uskottu vieneen aseita Guatemalaan jo vuosia ennen asian laillistamista. Yhdysvaltain toiminta Guatemalassa pysyi kuitenkin salassa aina vuoteen 1995 asti, jolloin yhdysvaltalaisen miehen murha Guatemalassa aloitti Yhdysvaltain kongressin tutkinnan. Tällöin Yhdysvaltain ulkoministeriössä työskennellyt Richard Niccio kertoi yllättäen lehdistölle, että CIA oli tietoinen Guatemalan poliittisista murhista ja että se oli toiminut alueella koko 1990-luvun ajan. Reaganin seuraaja Bill Clinton käynnisti asiasta sisäisen tutkinnan.
Vuonna 1990 Amnestylla oli yli 900 000 jäsentä 150 maassa; miljoonan jäsenen raja ylitettiin kaksi vuotta myöhemmin. Kylmän sodan päättyminen vaikutti merkittävästi maailman ihmisoikeustilanteeseen: useimmat diktatuurit olivat kaatuneet ja ihmisoikeusaktivistit saivat ympäri maailman toimia entistä vapaammin. Tämä globaali muutos pakotti myös Amnestyn muuttamaan tavoitteitaan. Vuonna 1991 kokoontunut Amnestyn kansainvälinen edustajainkokous päätti, että järjestö tulisi jatkossa painottamaan toimintaansa enemmän väkivaltaisiin vastarintaliikkeisiin. Lisäksi edustajainkokous ehdotti, että seksuaalisen suuntautumisen takia vangittuja ihmisiä tulisi kohdella mielipidevankeina ja että sotatilassa tehdystä raiskauksesta tulisi tehdä sotarikos.Amnesty käynnisti 1994 maailmanlaajuisen kampanjan naisten oikeuksien puolesta ja poliittisia murhia ja katoamisia vastaan. Seuraavana vuonna Amnesty aloitti Stopping the Torture Trade -nimisen kidutuksenvastaisen kampanjan. Myöhemmin samana vuonna Ruandassa toteutettiin äärimmäisen väkivaltainen kansanmurha. Kansanmurha tuli yleiseen tietoisuuteen uutiskanavien kautta, mikä lamautti Amnestyn. Sitä vaadittiin tuomitsemaan kansanmurha, mutta koska Amnesty ei ollut vielä tutkinut tapahtumia, se ei voinut tuomita tapahtumia ohjesääntöjensä takia. Samalla YK veti joukkonsa Ruandasta, ja väkivallan käyttäminen ihmisoikeustaistelussa tuli Amnestylle jälleen ajankohtaiseksi. Ruandan kansanmurhan jälkeen Amnesty on pyrkinyt vahvistamaan asemaansa Afrikassa vastatakseen tulevaisuudessa ihmisoikeusrikkomuksiin entistä nopeammin. Vahvan aseman luominen länsimaiden ulkopuolella on kuitenkin osoittautunut hankalaksi: esimerkiksi Ugandassa homofobia on yleinen ilmiö kristillisen lähetyssaarnauksen takia.Vuonna 1996 Amnesty ryhtyi vaatimaan Yhdistyneitä kansakuntia luomaan kansainvälinen, pysyvä rikostuomioistuin. Seuraavana vuonna Amnesty otti päätehtäväkseen pakolaisten aseman parantamisen. YK perusti 1998 Amnestyn vaatiman rikostuomioistuimen. Samana vuonna Amnesty aloitti ihmisoikeusjulistuksen 50-vuotispäivän kunniaksi Get Up, Sign Up! -nimisen keräyskampanjan, johon osallistui maailmanlaajuisesti 13 miljoonaa ihmistä. Ihmisoikeuksien päivänä Amnesty järjesti Pariisissa konsertin, jossa esiintyivät Radiohead, Asian Dub Foundation, Bruce Springteen, Tracy Chapman, Alanis Morissette, Youssou N'Dour ja Peter Gabriel yhdessä ihmisoikeusaktivistien ja muun muassa 14. dalai-laman kanssa.
Guantanamo Bayn vankileirin perustamisen jälkeen Amnestyn asema ihmisoikeuksien puolustajana on horjunut jälleen. Monet kidutusta käyttävät maat ovat vedonneet siihen, että Yhdysvallatkin sallivat sen. Vuonna 2000 Amnesty aloitti kolmannen kidutuksenvastaisen kampanjansa. Amnestyn 40-vuotisjuhlien aikaan seuraavana vuonna kampanjassa käytetty Stop Torture -internetsivusto palkittiin Revolution Award -palkinnolla. Yhdysvaltain presidentti George W. Bush syytti Amnestya epäluotettavien todistajien (entisten vankien) käyttämisestä Guantanamo Bayta koskevissa raporteissa, muttei silti päästänyt Amnestyn tutkijoita vankileirille. Vuonna 2005 Amnesty käynnisti kampanjan kidutuksen lopettamiseksi. Länsimaiden harjoittaman kidutuksen tultua julki Amnestyn jäsenmäärä on noussut jo yli kolmeen miljoonaan.Vuonna 2002 Amnesty aloitti ensimmäisen ihmisoikeuskampanjansa Venäjällä. Kampanjan alkamisen jälkeen Amnesty on pyrkinyt toimimaan muun muassa venäläisten toisinajattelijoiden oikeusturvan ja kokoontumisvapauden puolesta. Järjestö on kiinnittänyt erityisesti huomiota öljy-yhtiö Jukosin entisten johtajien Mihail Hodorkovskin ja Platon Lebedevin tuomioihin. Vuonna 2003 Amnesty aloitti yhdessä Oxfamin ja IANSA:n kanssa maailmanlaajuisen kampanjan asekontrollin puolesta. Seuraavana vuonna Amnesty aloitti uuden Stop Violence Against Women -nimisen kampanjan naisten väkivaltaista kohtelua vastaan.2000-luvulla Amnesty on ottanut kantaa myös Israelin–Palestiinan konfliktiin. Amnesty on syyttänyt Israelia muun muassa palestiinalaisten liian pitkistä vankeusajoista ilman oikeudenkäyntiä, aseellisista hyökkäyksistä siviilejä vastaan, Hamasin kannattajien mielivaltaisesta pidättämisestä, Gazan saarrosta, ihmisoikeusrikkojien rankaisemattomuudesta ja palestiinalaisten pakkohäädöistä. Palestiinalaishallintoa ja sitä tukevia ryhmittymiä Amnesty taas on syyttänyt muun muassa aseellisista hyökkäyksistä siviilejä vastaan, sananvapauden rajoittamisesta ja Israelin tukijoiden mielivaltaisesta pidättämisestä. Jotkut Israelia tukevat henkilöt ja ryhmät ovat syyttäneet Amnestya liian suuresta keskittymisestä Israelin kritisoimiseen. Esimerkiksi Israelia tukeva lakimies Alan Dershowitz on syyttänyt Amnestya Israelia koskevien sotarikossyytteiden vääristelystä.Kiinan nouseminen 2000-luvun vaihteessa länsimaiden merkittäväksi taloudelliseksi kilpailijaksi on pakottanut Amnestyn jälleen taistelemaan puolueettomuudestaan. Amnestyn toiminta on erityisesti kehitysmaissa heikentynyt, koska maat haluavat pitää hyvät suhteet Kiinaan ja Kiina taas haluaa Amnestyn olevan puuttumatta sen sisäisiin asioihin.
Haitin maanjäristyksen jälkeen vuonna 2010 Amnesty pyrki toimimaan Haitissa naisten seksuaalista väkivaltaa vastaan. Amnesty on pyrkinyt painostamaan maan hallitusta toimiin seksuaalisen väkivallan kitkemiseksi. Vaikka raiskaus on ollut Haitissa virallisesti rikos vuodesta 2005 asti, on raiskausten estäminen maassa osoittautunut käytännössä lähes mahdottomaksi. Syynä tälle on maan syvälle pureutuneet tavat: esimerkiksi vaimon hakkaaminen on Haitissa yhä tavallista ja pitkälti hyväksyttyä.Vuonna 2010 Amnesty alkoi epäillä Egyptin parlamenttivaalien vilpittömyyttä. Järjestö lähetti tutkija Said Assahin tutkimaan vilppiepäilyjä ja mielenosoituksien tukahduttamista. Assah pidätettiin Egyptissä mielenosoitusten yhteydessä 30 tunniksi. Massiivisen kansannousun jälkeen presidentti Hosni Mubarak luopui vallastaan. Egyptin vallankumouksen jälkeen Amnesty on tukenut myös useita muita arabikevään kansannousuja ympäri Afrikkaa.Tieto ihmisoikeusrikkomuksista on lisääntynyt 2000-luvulla valtavasti internetin ansiosta. Ympäri maailmaa toimivat bloggarit ja ihmisoikeusaktivistit jakavat tietoa ihmisoikeusrikkomuksista lataamalla kuvia ja videoita rikkomuksista esimerkiksi YouTubeen ja jakamalla tietoa tapahtumista Twitterissä ja erilaisissa blogeissa. Vuonna 2005 Egyptin viranomaiset vangitsivat hallitusta blogissaan kritisoineen Kareem Amerin. Virallisesti häntä syytettiin islamin loukkaamisesta, ja hänet tuomittiin neljäksi vuodeksi vankilaan. Pitkät tuomiot eivät olleet Egyptissä diktatuurin aikaan harvinaisia: Mohamed El Sharkawi -niminen aktivisti oli vangittuna 16 vuotta ilman syytteitä. Hänet vapautettiin lopulta Egyptin kansannousun jälkeen toukokuussa 2010.
Ulkolinja: Ihmisoikeuksien puolesta. Esitetty Suomessa alun perin 8.12.2011. Verkkoversio
The History of Amnesty International Amnesty International.   Viitattu 9.12.2011. (englanniksi)
Power, Jonathan: Vesi murtaa kiveä: Amnesty Internationalin tarina. (Like water on stone: The story of Amnesty International, 2001.) Suomentanut Hannu Tervaharju. Pystykorvakirja.  Helsinki: Like: Rauhanpuolustajat, 2001. ISBN 951-578-862-5.

Ampumahiihdon maailmancup 2020–2021 on cupin 44. kausi, joka tulee alkamaan 28. marraskuuta 2020 Suomen Kontiolahdelta ja päättymään 21. maaliskuuta 2021 Norjan Holmenkollenille.
Kauden kilpailuohjelmaan kuuluu yhdeksän kilpailuviikonloppua ja Slovenian Pokljukassa järjestettävät maailmanmestaruuskilpailut. Kansainvälinen ampumahiihtoliitto (IBU) on jättänyt Venäjän edellisten kausien tapaan kokonaan pois maailmancupin ja muiden kansainvälisten kilpailujen ohjelmista maan dopingskandaalin vuoksi. Alunperin MM-kilpailut 2021 oli myönnetty Venäjän Tjumenille, mutta ne siirrettiin samasta syystä Pokljukaan syksyllä 2018. Kauden avauksen järjestää poikkeuksellisesti Kontiolahti, eikä Östersund, joka on järjestänyt sen paria poikkeusta lukuun ottamatta vuosittain kaudesta 2002–2003 lähtien. Kontiolahti järjesti edellisen kauden avauksen kaudella 2007–2008. IBU julkaisi alustavan kilpailukalenterin 7.11.2018.
International Biathlon Union Announces Competition Calendars until 2022  7.11.2018. Kansainvälinen ampumahiihtoliitto.   Viitattu 8.11.2018. (englanniksi)
Ampumahiihdon miesten pikakilpailu talviolympialaisissa 2018 järjestettiin 11. helmikuuta 2018 Alpensian ampumahiihtokeskuksessa Pyeongchangissa, Etelä-Koreassa.

Amy Diamond (oik. Amy Linnéa Deasismont, s. 15. huhtikuuta 1992 Norrköping, Ruotsi) on ruotsalainen poplaulaja. Hän nousi tunnetuksi esikoissinglellään ”What’s in It for Me” ollessaan 13-vuotias. Se menestyi Ruotsissa ja naapurimaissa vuonna 2005 ja oli neljä kuukautta kymmenen myydyimmän singlen joukossaselvennä. Hän on julkaissut viisi studioalbumia ja esiintynyt myös ahkerasti televisiossa.
Diamondin suurimmat menestyskappaleet Ruotsissa ja muualla Skandinaviassa ovat olleet ”What’s in It for Me”, ”Welcome to the City”, ”Champion”, ”Shooting Star” ja ”Don’t Cry Your Heart Out”. ”What’s in It for Me” oli Puolan soitetuin kappale vuonna 2005.lähde?
Diamond syntyi huhtikuussa 1992 Ruotsin Norrköpingissä englantilaisen isän Leen ja ruotsalaisen äitinsä Chrisbethin toisena lapsena. Pian hänen syntymänsä jälkeen perhe muutti Englantiin Hertfordshireen, jossa Diamond oppi puhumaan englantia. Perhe muutti takaisin Ruotsin Jönköpingiin, kun Amy oli neljä ja puoli vuotta vanha. Uudessa kotikaupungissa hän oppi ruotsia ja hänestä tuli kaksikielinen. Diamond asuu yhä Jönköpingissä ja hänellä on kaksi pikkusiskoa, Lisa ja Holly, sekä isosisko Danielle. Huhtikuussa 2009 heille syntyi pikkuveli, Charlie.lähde?Diamond on harrastanut taitoluistelua sekä käynyt tanssi- ja teatterikoulua. Hän aloitti taitoluistelun kuusivuotiaana ja osoitti lahjakkuutensa voittamalla useita kultamitaleja. Ennen laulajanuraa hän harjoitteli taitoluistelua kuusi kertaa viikossa. Hän kävi Blandgodis-nimistä tanssi- ja teatterikoulua sekä osallistui teatteri- ja musikaalituotantoihin, joista hän sai kokemusta julkisesta esiintymisestä. Ennen laulajanuraa hän esiintyi myös pienessä roolissa televisiosarjassa De drabbade.lähde?Diamondin kiinnostus laulamiseen alkoi jo kaksivuotiaana. Hän esiintyi ensimmäisiä kertojaan julkisesti kahdeksan vuoden iässä kykyjenetsintäkilpailu Småstjärnornassa. Hän pukeutui Belinda Carlisleksi ja esitti laulavansa kappaleen "Heaven is a place on earth" sijoittuen kilpailussa kolmanneksi. Vuonna 2004 hän otti osaa moniin kilpailuihin kuten Minimelodifestivalen Jönköpingissä ja Super Troupers Ruotsin TV4:ssä, joista useimmat hän myös voitti. Eräässä näistä kilpailuista, Mix megapol summer idolissa, pääpalkinto oli päästä levyttämään yksi kappale oikeassa levytysstudiossa.lähde?Levystudiossa Diamondin nykyisen levy-yhtiön edustaja lopulta löysi hänet ja Amylle tarjottiin levytyssopimusta. Diamond levytti pian esikoissinglensä "What’s in It for Me". Marcus Sepehrmanesh, yksi Diamondin levyjen lauluntekijöistä, kertoi haastattelussa, että tämä lauloi "täydellisesti ja tarkalleen kuten he toivoivat". "What’s in It for Me" nauhoitettiin puolessatoista tunnissa, ja single julkaistiin seuraavan vuoden helmikuussa.
"What’s in It for Me" oli suuri menestys, vaikka jotkin televisiokanavat kieltäytyivät esittämästä sen musiikkivideota, sillä heidän mielestään Diamond oli liian nuori laulun parisuhdeaiheeseen. Kappale sai kuitenkin runsaasti suosiota radiossa ja teki samaan aikaan signeerauskiertueen ympäri Ruotsia Elin Lanton kanssa. Maaliskuussa "What's in It for Me" pääsi singlelistan ensimmäiselle sijalle Ruotsissa ja sitä myytiin platinalevyyn oikeuttava määrä.Diamond esiintyi ensimmäisen kerran Ruotsin televisiossa taiteilijanimellään ohjelmassa Nyhetsmorgon. Radiossa soitetussa singlessä oli synteettinen tausta, mutta nyt hän lauloi bändin säestämänä liveversion singlestään sekä Alicia Keysin kappaleen "If I Ain’t Got You". Taustayhtye koostui silloin rumpalista, kitaristista, basistista, taustalaulajasta ja kosketinsoittaja-taustalaulajasta.
Menestyksen ansiosta tehtiin kokonainen albumi (This Is Me Now), joka julkaistiin toukokuussa 2005. Albumia myytiin yli 100 000 kappaletta, mikä ylitti kolminkertaisesti silloisen kultalevyyn vaaditun määrän. Menestys poiki televisioesiintymisiä muun muassa listaohjelmassa Trackslistan ja laulajavierailun lasten kilpailuohjelmassa Vi i femman. Vuoden 2005 loppuun mennessä Diamond ehti laulaa livenä yli 20 televisio-ohjelmassa. Kesällä hänelle järjestettiin konserttikiertue, jonka esiintymisistä monet myös televisioitiin.Vaikka Diamondin ihailijat ovat tyypillisesti kouluikäisiä, niin levy ei ole varsinaisesti lastenmusiikkia. This Is Me Now on tyyliltään pääasiassa iloista popmusiikkia syntetisaattoritaustoilla, mutta mukana on myös teemalaulu "Tomorrow" Annie-musikaalista ja livetaltiointi kappaleesta "If I Ain’t Got You". Albumin, kuten toisenkin levyn, kappaleet on tehnyt pääasiassa tukholmalainen tuottajakolmikko Tommy Tysper ("Tysper"), Marcus Sepehrmanesh ("Mack") sekä Gustav Jonsson (Grizzly). He muodostavat tuotantoyhtiö TEN productionsin ja he ovat tehneet monia aiemminkin listoilla menestyneitä popkappaleita, joita ovat esittäneet muun muassa A-Teens ja Helena Paparizou. Levyt on julkaistu Bonnier Amigo Music Groupin kautta.Diamond on lahjakas livelaulaja ja hän laulaa ilman playbackia julkisissa esiintymisissään. Jo hänen debyyttialbuminsa sisälsi liveversion kappaleesta ”If I Ain’t Got You”, jota eräässä arvostelussa kuvailtiin sanoin ”yhtä aikaa herttainen ja vaikuttava”.Super Troupersin tuomaristo kuvaili hänen ääntään varmaksi ja tasapainoiseksi. Super Troupersin laulukisoissa hän pääsi 12-vuotiaana finaaliin esittämällä Shakiran kappaleen "Underneath Your Clothes". Svenska Dagbladetin arvostelussa hänen ääntään kuvailtiin ”hienoksi ja varmaksi” ja levy-yhtiö mainosti sen olevan ”loistokas ja persoonallinen”. Häntä on verrattu Carolaan, joka myös aloitti laulajanuransa nuorena tyttönä.
Diamond solmi heinäkuussa jakelusopimuksen Warnerin kanssa ulkomaista levitystä varten. Samoihin aikoihin taustabändi vaihtui tanssijoihin. Hänen esiintymisissään, joissa ei ollut orkesteria paikalla, Amy lauloi tästä eteenpäin taustanauhojen tahtiin. Levy alkoi kesän mittaan saada suosiota myös Tanskassa, Norjassa, Suomessa ja Puolassa. Suomessa kappale "What’s in It for Me" soi monilla radiokanavilla päätyen sijalle 19 vuoden 2005 eniten soitettujen kappaleiden listalla.Levyltä poimittiin lisää singlejä: singlet ”Welcome to the City” ja ”Champion” julkaistiin kesän aikana. ”Welcome to the City” soi paljon Suomen radioissa, ”Champion” oli Ruotsin yleisurheilujoukkueen virallinen kannustuskappale yleisurheilun MM-kilpailuissa 2005 Helsingissä.Diamond lähetettiin promootiokiertueelle Keski-Eurooppaan loppuvuodesta 2005. Hänen levytyssopimuksensa salli hänen perheensä tulla mukaan aina, kun konsertit olivat kaukana kotoa. Siten koko perhe matkusti mukana, kun hän kuvasi uuden, ikäänsä paremmin sopivan musiikkivideon kappaleelle ”What’s in It for Me” Barcelonassa sekä esiintyi televisiossa Saksassa, Tanskassa ja Alankomaissa. Keski-Euroopan markkinoille julkaistiin erikoisversio esikoisalbumista, joka sisälsi kaksi ennen julkaisematonta kappaletta, jotka ilmestyivät myöhemmin myös levyllä Still Me Still Now.
Diamond oli ehdolla monien palkintojen saajaksi vuonna 2005. Hän sai Nordic Music Awardin parhaasta pohjoismaisesta kappaleesta ”What’s in It for Me”. 13-vuotiaana hän oli nuorin kyseisen palkinnon saaja. Hän on nuorin laulaja, joka on saanut kaksi NRJ Radio -palkintoa kerralla, sekä nuorin Ruotsin Grammis-palkintoehdokas. Hän oli ehdolla kolmessa sarjassa: paras ruotsalainen naislaulaja, vuoden laulu ja vuoden tulokas. Diamond sai myös Nickelodeon -palkinnon vuoden hitistä ja oli ehdolla Rockbjörnenissä.Talvella 2006 Diamond konsertoi eri puolilla Pohjoismaita. Suomessa hän esiintyi NRJ Radio Music Awardsissa ja myöhemmin Kampin keskuksen avajaisissa Helsingissä. Hän esiintyi samana päivänä myös YLE FST -kanavalta nähdyssä haastattelussaan ohjelmassa Bettina S.
Helmikuussa 2006 Diamond alkoi levyttää toista levyä. Hänen lauluntekijänsä lähettivät hänelle kappaleita kuunneltavaksi, ja niistä hän valitsi levytettäväksi ne, joista itse piti. Kappaleita nauhoitettiin kaksi-kolme viikossa. Still Me Still Now -albumi julkaistiin toukokuussa ja levyn ensimmäinen single ”Don’t Cry Your Heart Out” julkaistiin pari viikkoa ennen levyä.Vaikkei Diamondista ollut kuultu paljonkaan kevään aikana, levy osoittautui odotetuksi. Kaksi päivää ennen ilmoitettua julkaisupäivää häntä haastateltiin Ruotsin TV4:n aamuohjelmassa Nyhetsmorgon. Haastattelija yllätti Diamondin luovuttamalla hänelle kultalevyn toisesta albumista, sillä se oli myynyt riittävän monta kappaletta jo pelkästään ennakkovarausten perusteella. Singleä ”Don’t Cry Your Heart Out” soitettiin radiossa Ruotsissa, ja Suomessakin se soi joillakin radiokanavilla, vaikkei ollut enää edellisten kaltainen menestys.
Still Me Still Now jatkoi tyyliltään samalla linjalla kuin edeltäjänsäkin, pääasiassa kevyttä poppia. ”Don’t Cry Your Heart Out” oli radioon sopivaa kevyttä ja tarttuvaa poppia, mutta joidenkin, kuten ”Diamonds” ja ”No Regrets”, sovitukset muistuttivat enemmän musikaalityyliä. Arvosteluissa levyn kappalevalintoja hieman hämmästeltiin, mutta Diamondin ääni keräsi silti kiitosta. Kappaleita pidettiin osittain sopimattomina Diamondille ja hänen kuulijakunnalleen, mutta toisaalta hänellä katsottiin olevan potentiaalia myös parempaan.Kesällä Diamond osallistui Diggiloo-kiertueeseen, jolla hän lauloi muun muassa Edith Piafin kappaleen ”Je ne regrette rien”. Vaikka Still Me Still Now ei ollut yhtä suuri menestys Ruotsin ulkopuolella kuin This Is Me Now, se oli silti suosittu hänen kotimaassaan. Diamond piti konsertteja myös Diggiloo -kiertueen ulkopuolella. Aftonbladetin lukijat äänestivät hänet kesän 2006 kiertuekuningattareksi. Diamond julkaisi vielä kaksi singleä, ”Big Guns” ja ”It Can Only Get Better” loppuvuodesta 2006. Hän jatkoi televisioesiintymisiään prime-time-ohjelmissa kuten Sommarkrysset, Gokväll ja Vinterkrysset.
Vuonna 2007 Diamondille perustettiin fanikerho, joka julkaisee ihailijalehteä. Kesällä 2007 hän esiintyi muun muassa Elvis Presleyn entisen yhtyeen kanssa. Hän on myös varovaisesti toivonut, että hänen uusi levynsä menestyisi hyvin myös ulkomailla.
Diamond osallistui Melodifestivaleniin vuonna 2008 kappaleella ”Thank You”. Hän pääsi kilpailun finaaliin.
Diamondin marraskuun alussa 2008 julkaistu kolmas albumi on nimeltään Music in Motion. Ensimmäinen single ”Is It Love?” julkaistiin 26. syyskuuta 2008 ja albumin tyyli muuttui edellisiin verrattunaselvennä.Marraskuun puolivälissä 2008 Diamond julkaisi joululevyn En helt ny jul johon oli koottu sekä tuttuja joululauluja että täysin uutta materiaalia.
Vuonna 2009 Diamond osallistui toistamiseen Melodifestivaleniin, tällä kertaa kappaleella ”It’s My Life”. Hän ei päässyt finaaliin.
Viides albumi Swings and Roundabouts ilmestyi vuonna 2009.Kokoelmalevy Greatest Hits julkaistiin vuonna 2010. Siihen sisältyi myös täysin uusia kappaleita.
Toukokuussa 2016 hän julkaisi uutta musiikkia monen vuoden tauon jälkeen, tällä kertaa omalla nimellään, Amy Deasismont. Hänen esikoissinglensä uudella artistinimellä on nimeltään ”One”. Elokuussa hän julkaisi toisen singlensä, ”Forgive”. Kolmantena singlenään hän julkaisi lokakuussa 2016 kappaleen ”This Is How We Party”.
Diamond pitää yksityiselämänsä erillään laulajanurasta. Hän haluaa pysyä sukunimensä osalta anonyyminä eikä hän halua oikeaa sukunimeään käytettävän julkisuudessa. Hän otti ”What’s in It for Me” -singlen julkaisun yhteydessä taiteilijanimekseen Amy Diamond. Perusteluksi hän on maininnut, että timantti on hänen ”kuukauden- ja onnenkivensä”.Laulajan urastaan huolimatta Diamond kävi koulua tavalliseen tapaan, hänen tarvitsi olla poissa koulusta vain harvoin. Promootiotehtäviä oli hänen mukaansa vain silloin tällöin ja useimmiten viikonloppuina. Jos keikkoja kuitenkin oli viikolla, hän teki koulutyöt itsenäisesti kotitehtävinä. Hän mainitsi useammassakin haastattelussa matematiikan olevan hänen lempiaineensa koulussa. Hän pitää kouluttautumista tärkeänä, jotta voi tehdä jotain muuta tulevaisuudessa, jos laulajan ura ei enää kiinnosta. Hän on kuitenkin sanonut, että hän laulaa niin kauan kuin laulaminen on hauskaa. Tulevaisuuden toiveammatikseen hän on maininnut hiusmuotoilijan. Keikkailusta huolimatta Diamond ehtii pitää myös lomaa, eikä viihdeala ole ollut rankkaa hänelle, sillä hänen manageri-isänsä hoitaa hankalimmat asiat ja hänen vanhempansa tukevat häntä uralla.Vuonna 2006 Diamond alkoi saada myös kutsuja mallintöihin ja televisio-ohjelmiin musiikkiuransa lisäksi. Hän oli mallina Elloksen postimyyntiluettelossa ja teki mainostöitä Statoilille ja Stadiumille. Joulukuussa hän esitti jääprinsessaa Ruotsin television joulukalenteriohjelmassa Lassemajas detektivbyrå. Tässä ohjelmassa hän pääsi esittelemään taitoluistelutaitojaan, jotka olivat olleet käyttämättä siitä lähtien, kun hänen musiikkiuransa lähti käyntiin.
Amy Diamond esiintyi pääosassa musikaalissa Alice i Underlandet (Liisa Ihmemaassa) jonka ensi-ilta oli Tukholmassa jouluna 2009.Hän on toiminut kapteenina Kuorosota -ohjelman ruotsinkielisessä versiossa, juontanut koirista kertvaa lastenohjelmaan Bulldogg ja äänittänyt Meridan vuorosanat Disney-elokuvan Urhea (Brave) ruotsinkieliseen versioon.Diamond on äänittänyt Prinsessa Lillifeen ruotsinkieliset vuorosanat ja laulut kahteen prinsessasta kertovaan animaatioelokuvaan, jotka ilmestyivät 2009 ja 2012.Vuonna 2015 ensi-iltansa saavassa ruotsalaisessa Pieni siskoni -elokuvassa Diamond näyttelee pääroolissa.
Maarianhamina, Rockoff-festivaali, 27. heinäkuuta 2008Lisäksi hän esiintyi Ruotsin yleisurheilumaajoukkueen harjoitusleirillä Ahvenanmaalla vuonna 2005.

Amy Jade Winehouse (14. syyskuuta 1983 Southgate, Lontoo – 23. heinäkuuta 2011 Camden, Lontoo) oli englantilainen laulaja-lauluntekijä, joka tunnettiin matalasta lauluäänestään ja monen eri musiikkityylin sekoittamisesta, johon kuuluvat esimerkiksi jazz-, soul- ja rhythm and blues. Winehouse julkaisi esikoisalbuminsa Frank vuonna 2003. Albumi oli arvostelumenestys ja oli Mercury-palkintoehdokkaana.
Winehousen toinen studioalbumi Back to Black julkaistiin vuonna 2006. Albumi on myynyt yli kymmenen miljoonaa kappaletta maailmanlaajuisesti, ja sen myötä Winehouse voitti viisi Grammy-palkintoa. Hänen musiikkityylinsä vaikutti suuresti 2000-vuosikymmenen lopulla aloittaneisiin brittiläisiin esiintyjiin.
Musiikillisesta menestyksestään huolimatta laulajan yksityiselämää käsiteltiin mediassa usein negatiivisesti hänen liiallisen alkoholin- ja huumeidenkäyttönsä vuoksi. Winehouse kuoli alkoholimyrkytykseen kotonaan Lontoossa 23. heinäkuuta 2011.
Amy Winehouse syntyi ja kasvoi Lontoon Enfieldin Southgatessa juutalaisessa perheessä. Hänen isänsä Mitchell oli myyntimies ja taksikuski ja äitinsä Janis farmaseutti. Hänellä oli neljä vuotta vanhempi isoveli Alex. Janis kuvaili Amya vilkkaaksi ja uteliaaksi, ujoksi ja myös vaikeaksi lapseksi. Winehousen perhe ei ollut uskonnollinen. He noudattivat kuitenkin juutalaisia tapoja, ja Mitchell lähetti vastahakoisen Amyn joka sunnuntai cheder-kouluun oppimaan juutalaisuutta ja hepreaa. Amylle juutalaisuus merkitsi kuitenkin aina omaan perheeseensä liittyviä asioita eikä rituaaleja.Winehousen lähisukulaiset olivat musikaalisia. Isä lauloi hänen kanssaan jazzia ja Frank Sinatraa, ja Leon-setä oli ammatiltaan puhallinsoittaja. Äiti Janis kuunteli laulaja-lauluntekijöitä kuten Carole Kingiä, jota Winehouse sai paljon kuullakseen automatkoilla. Amyn vanhemmat muuttivat erilleen hänen ollessaan yhdeksänvuotias ja erosivat kolme vuotta myöhemmin. Työnsä vuoksi isä oli ollut paljon poissa kotoa, ja hänellä oli myös ollut avioliiton ulkopuolinen suhde. Lapset jäivät äidin luo asumaan, mutta pitivät yhteyttä myös isäänsä.Winehouse oli pikkulapsena suuri Michael Jackson -fani ja 11-vuotiaaksi asti Madonna-fani. Myöhemmin hän alkoi kuunnella Salt-N-Pepaa ja TLC:tä, joiden musiikin konstailematon naisnäkökulma vetosi häneen. Hän perusti parhaan ystävänsä Julietten kanssa rapduon nimeltä Sweet’n’Sour. Hän ihaili tuolloin myös jazz-laulajia, kuten Ella Fitzgeraldia ja Sarah Vaughania.
12-vuotiaana Winehouse pääsi maksulliseen keskilontoolaiseen esittävien taiteiden kouluun nimeltä Sylvia Young Theatre School. Vaikka hän tekikin opettajiinsa vaikutuksen lahjakkuudellaan, hänen oli vaikea keskittyä opetukseen ja sopeutua koulun tiukkoihin käyttäytymissääntöihin. Winehouse joutuikin jättämään koulun vastentahtoisesti kolmen vuoden kuluttua; hänen äitinsä mukaan koulun rehtori oli kehottanut tätä ottamaan hänet pois koulusta. Koulun johtaja Sylvia Young kiistää erottaneensa Winehousen ja kertoo, että tämä lähti vanhempiensa päätöksellä. Sylvia Young jatkoi eron jälkeenkin Winehousen auttamista musiikkiin liittyvissä asioissa.Winehouse opiskeli seuraavaksi The Mount -tyttökoulussa. Se ei ollut taidepainotteinen, eikä hän viihtynyt siellä vuotta kauempaa. Vuonna 1996 Winehouse kävi sekalaisissa töissä ja jatkoi sitten opintojaan ilmaisessa BRIT Performing Arts & Technology -koulussa Croydonissa. Tällöin Sylvia Young oli auttanut häntä saamaan paikan National Youth Jazz Orchestra -nimisen jazz-yhtyeen solistina, ja Winehouse alkoi esiintyä jazz-klubeissa. Hän lähtikin BRIT-koulusta ja alkoi keskittyä jazz-uraansa; elantonsa hän ansaitsi tuolloin musiikkijournalistina parhaan ystävänsä isän omistamassa yhtiössä.
Winehousen kouluaikainen ystävä Tyler James lähetti vuonna 2001 hänen demokasettinsa Brilliant 19 Ltd -yhtiölle, joka teki hänen kanssaan nopeasti managerisopimuksen. Yhtiö etsi hänelle avuksi tuottaja Majorin tekemään demokappaleita levy-yhtiöiden kiinnostuksen herättämiseksi. Vuonna 2002 Winehouse sai kumppaneikseen kolme lauluntekijää, joiden kanssa hän ryhtyi äänittämään lauluja ensimmäistä albumiaan varten. Näiden vapaamuotoisten sessioiden lauluista lopulta kuitenkin vain kaksi päätyi hänen esikoisalbumilleen. Vuoden 2002 joulukuussa Universal-Island Records -levy-yhtiö teki 19-vuotiaan Winehousen kanssa levytyssopimuksen. Yhtiö hankki hänelle tuottajaksi newyorkilaisen Salaam Remin, jonka kanssa Winehouse äänitti debyyttialbuminsa.
Winehouse julkaisi esikoisalbuminsa Frank lokakuussa 2003. Albumin ensimmäinen single ”Stronger Than Me” nousi listasijalle 71, ”Take the Box” sijalle 57 ja ”In My Bed / You Sent Me Flying” vuoden 2004 keväällä sijalle 60. Itse albumi nousi lopulta parhaimmillaan brittilistan sijalle 13. Albumi sai hyvät arvostelut, ja etenkin nuoren Winehousen kypsyyttä ylistettiin. Esimerkiksi The Times kiitteli Winehousea siitä, että hän on oikealla tavalla perinteelle uskollinen ja onnistuu samalla kuulostamaan kiinnostavasti uudelta. The Daily Telegraph luonnehti Winehousen musiikkia ”jazziksi ja souliksi nykyaikaisilla mausteilla”. Lehti vertasi hänen ääntään Billie Holidayhin ja lauluntekoaan Cole Porteriin. Winehousea verrattiin myös samaan aikaan uransa aloittaneeseen ja heti huippusuosioon nousseeseen Norah Jonesiin, mutta Winehousea kiiteltiin Jonesia rohkeammaksi. Winehouse itse sanoi haastattelussa esikoisalbuminsa perustuvan vahvasti jazziin, hip hop- ja R&B-vaikutteilla.Haastatteluissaan Winehouse oli heti uransa alusta alkaen poikkeuksellisen suorapuheinen ja arvosteli albuminsa markkinointia liian tavanomaiseksi. Winehouse oli ehdolla kahteen BRIT Awardiin helmikuussa 2004, mutta ei voittanut kumpaakaan.Winehouse aloitti ensimmäisen oman soolokiertueensa huhtikuussa 2004 Glasgow’sta. Toukokuussa hän voitti Ivor Novello -palkinnon parhaasta nykyaikaisesta laulusta kappaleellaan ”Stronger Than Me”. Palkinnon myötä Frankin myynti vilkastui huomattavasti, ja se saavutti korkeimman listasijoituksensa. Winehouse sai loppuvuoden aikana myös muita merkittäviä palkintoehdokkuuksia. Kesän aikana hän esiintyi useilla festivaaleilla, muun muassa Glastonburyssa. Albumin neljäs single ”Pumps” jäi kuitenkin listalla vasta sijalle 65. Marraskuussa Winehouse teki toisen kiertueensa. Brittimenestyksestään huolimatta Frankia ei julkaistu Yhdysvalloissa vielä vuonna 2004.
Vuoden 2005 aikana Winehouse keikkaili säästeliäästi ja keskittyi yksityiselämäänsä musiikin sijaan. Hän oli ollut jo pitkään tyytymätön manageriinsa, ja vuoden 2006 alussa hän vaihtoi managerikseen Metropolis Musicin Raye Cosbertin. Toiselle albumilleen Back to Black hän sai tuottajakseen Salaam Remin lisäksi Mark Ronsonin, jolla oli suuri vaikutus albumin tyyliin. Albumi taltioitiin New Yorkissa ja Miamissa. Se on tyyliltään 1960-luvun Motownia, soulia, tyttöbändejä ja doo-wopia, joita Winehouse tuolloin kuunteli. Winehouse lauloi albumilla matalammalta kuin Frankilla. Albumi on edeltäjäänsä kypsempi ja vähemmän jatsahtava, mikä teki siitä helpomman suurelle yleisölle. Albumin sanoitukset kertovat Winehousen traumaattisesta erosta poikaystävästään Blake Fielder-Civilistä.Back to Blackin ensimmäinen single ”Rehab” kertoo Winehousen haluttomuudesta mennä vieroitushoitoon. Se julkaistiin 23. lokakuuta 2006 ja nousi brittilistalla seitsemänneksi. Albumi julkaistiin viikkoa myöhemmin. Se sai kauttaaltaan ylistäviä arvioita ja nousi lopulta brittilistan ykköseksi. Vuoden 2006 aikana Winehousen alkoholinkäyttö johti muutamaan sekavaan televisioesiintymiseen, ja myös hänen syömishäiriönsä nousivat albumin saaman julkisuuden myötä julkisuuteen. Winehousen laihtuminen johtui syömättömyyden lisäksi myös ahkerasta kuntosalilla käymisestä.Albumi julkaistiin Yhdysvalloissa maaliskuussa 2007. Winehouse esiintyi Yhdysvalloissa ensi kertaa tammikuussa 2007 New Yorkin Joe’s Pubissa. Helmikuussa Winehouse voitti parhaan naisartistin BRIT Award -palkinnon. Hän konsertoi alkuvuonna ja kesällä 2007 ahkerasti niin Britanniassa kuin Yhdysvalloissakin. Winehousen muuttunut olemus, esiintymisiä pilannut alkoholinkäyttö ja viiltely herättivät paljon huomiota mediassa. Heinäkuussa Winehouse joutui keskeyttämään Britannian-kiertueensa väliaikaisesti ylirasituksen vuoksi. Elokuussa Winehouse joutui huumeiden yliannostuksesta sairaalaan, ja myös hänen veriset riitansa aviomiehensä kanssa nousivat julkisuuteen.Winehousen esikoisalbumi Frank julkaistiin Yhdysvalloissa lopulta marraskuussa 2007. Vuoden 2008 Grammy-gaalassa Winehouse oli ehdolla kuudessa kategoriassa. Hän voitti viisi Grammya (muun muassa vuoden kappale ”Rehab”, paras uusi artisti, vuoden äänitys ja paras popalbumi ”Back to Black”), mikä oli siihen asti suurin brittiläisen naismuusikon yhdellä kertaa saama palkintomäärä. Winehouse myös esitti gaalassa kappaleet ”You Know I’m No Good” ja ”Rehab”. Hän kuitenkin esiintyi satelliitin välityksellä Lontoosta, koska ei huumesekoilujen takia saanut ajoissa viisumia.
Winehouse ei enää Back to Blackin jälkeen julkaissut uusia albumeja. Hän konsertoi seuraavien vuosien aikana jonkin verran, mutta moni esiintyminen meni päihteiden vuoksi pilalle, ja joskus hänet buuattiin lavalta.Winehouse perusti levy-yhtiön nimeltä Lioness edistääkseen kummityttärensä Dionne Bromfieldin laulajanuraa. Hän suunnitteli myös oman vaatemalliston.Vuoden 2007 lopulla Winehouse esiintyi Sugababes-yhtyeen laulaja Mutya Buenan soololevyn kappaleella ”B Boy Baby”. Vuonna 2011 hän levytti Tony Bennettin kanssa duettona jazz-klassikon ”Body & Soul”, joka jäi hänen viimeiseksi levytyksekseen. Hänen viimeinen konserttikiertueensa vuoden 2011 kesäkuussa päättyi ennenaikaisesti jo ensimmäiseen konserttiin Serbiassa.Pian Winehousen kuoltua heinäkuussa 2011 hänen toinen albuminsa Back to Black nousi Britanniassa maan myydyimmäksi 2000-luvulla julkaistuksi albumiksi 3,26 miljoonalla kappaleella. Saman vuoden joulukuussa Island Records julkaisi kokoelman Lioness: Hidden Treasures, jolla on joitain julkaisemattomia kappaleita ja versioita.
Winehouse muutti ulkonäköään huomattavasti vuonna 2005: Hän vaihtoi pukeutumistyyliä, teetti lukuisia tatuointeja eri puolille kehoaan ja ryhtyi käyttämään korkeaa kampausta. Hän otti mehiläispesähiustyylinsä 1960-luvun Ronettes-laulaja Ronnie Spectorilta.
Winehouse tapasi tulevan aviomiehensä Blake Fielder-Civilin baarissa vuoden 2005 alussa, ja he alkoivat seurustella. Puolen vuoden jälkeen he kuitenkin erosivat. Winehouse otti eron raskaasti ja alkoi juoda. Pari palasi yhteen, ja he menivät naimisiin Miamissa toukokuussa 2007. Fielder-Civil joutui vuonna 2008 joksikin ajaksi vankilaan. Pari erosi vuonna 2009. Sen jälkeen Winehouse seurusteli muun muassa elokuvaohjaaja Reg Travissin kanssa. Vuonna 2010 News of the World -tabloidilehden mukaan Winehouse olisi kertonut olevansa biseksuaali.
Winehousella oli koko aikuisikänsä ajan terveysongelmia. Hän kärsi toistuvasti masennuksesta ja viilteli usein itseään. Hän kärsi myös vuodesta 2006 alkaen vakavasta alkoholi- ja huumeriippuvuudesta sekä syömishäiriöistä, kuten anoreksiasta ja bulimiasta. Hän oli polttanut marihuanaa jo teini-ikäisestä, mutta erottuaan väliaikaisesti poikaystävästään Blake Fielder-Civilistä vuonna 2006 hän alkoi hukuttaa suruaan alkoholiin ja laihtui samoihin aikoihin huomattavasti. Seuraavana vuonna hän ryhtyi miehensä houkuttelemana käyttämään kovia huumeita, kuten heroiinia, kokaiinia ja crackia, ja sai lähes kuolemaan johtaneen yliannostuksen vuonna 2007. Hän kuitenkin jatkoi julkisesti huomiota herättävää huumeidenkäyttöään, mikä johti myös hänen useiden konserttiesiintymistensä epäonnistumiseen tai peruuntumiseen.Vuonna 2008 Winehouse pidätettiin pari kertaa pahoinpitelystä ja huumeiden hallussapidosta.Vuonna 2008 Winehouse matkusti puoleksitoista vuodeksi Karibialle ja jätti kovat huumeet lopullisesti, mutta jatkoi yhä juopottelua. Hän kävi vuosien varrella lyhyitä aikoja vieroitushoidossa ilman menestystä. Hänen vanhempiensa mukaan vain Amy yksin pystyisi katkaisemaan oman päihdekierteensä, missä hän ei kuitenkaan koskaan lopulta onnistunut.Kesäkuussa 2008 Winehousen tiedottaja ilmoitti Winehousella olevan oireita, jotka viittaisivat keuhkolaajentuman varhaiseen vaiheeseen. Winehousen isä kertoi samoihin aikoihin, että Winehousella oli rytmihäiriötä, jotka johtuivat tupakan ja crackin poltosta.
Winehousen kotiin hälytettiin ambulanssi 23. heinäkuuta 2011 kello 16.05 paikallista aikaa. Avun saavuttua perille Winehouse todettiin kuolleeksi. Kuolinsyytutkinnassa Winehousen kuolinsyyksi varmistui alkoholimyrkytys: hänen verensä alkoholipitoisuuden todettiin olleen 4,16 promillea. Hän oli kuollessaan 27-vuotias. 
Winehouse haudattiin 26. heinäkuuta Pohjois-Lontoon Edgwareburyn hautausmaalle. Paikalle kokoontui yli 300 sukulaista ja ystävää, muun muassa Kelly Osbourne ja tuottaja Mark Ronson. Rukousten ja muistopuheiden lisäksi juutalaisissa hautajaisissa kuultiin Carole Kingin ”So Far Away” -kappale, joka oli yksi Winehousen lempikappaleista. Seremonian päätteeksi Winehousen maalliset jäänteet tuhkattiin ja tuhkauurna laskettiin sukuhautaan.
Johnstone, Nick: Amy Amy Amy: The Amy Winehouse Story.    Omnibus Press, 2008. ISBN 978-1-84772-242-3.
Johnstone, Nick: Amy Amy Amy: The Amy Winehouse Story.    Omnibus Press, 2008. ISBN 978-1-84772-242-3.    
Newkey-Burden, Chas: Amy Winehouse - Popdiivan blues.    Minerva Kustannus, 2008. ISBN 9789524921718.

Anakeion (m.kreik. Ἀνάκειον) eli Dioskureion (Διοσκουρεῖον, myös Dioskoureion) oli antiikin aikainen Dioskuureille eli Kastorille ja Polydeukeelle omistettu pyhäkkö Akropoliin rinteellä Ateenassa Kreikassa.
Anakeion oli rakennettu viimeistään 500-luvulla eaa. Pyhäkön nimi tulee muinaiskreikan kuningasta tarkoittavasta sanasta anaks, jolla nimellä Dioskuureihin viitattiin erityisesti Ateenassa.Anakeionin sijaintipaikkaa ei tunneta. Antiikin aikaisten kuvausten mukaan Anakeion sijaitsi jossakin Aglaureionin lähellä. Aglaureionin oletettiin aiemmin sijainneen Akropoliin pohjoisrinteellä, ja tällä perusteella myös Anakeion sijoitettiin sinne. Koska Aglaureion on kuitenkin löytynyt Akropoliin itärinteeltä, myös Anakeionin sijainti täytyy olettaa idemmäksi, mahdollisesti Akropoliin koillis- tai itärinteelle Ateenan niin kutsutun Arkaaisen agoran lähistölle. Aglaureionin alapuolelta Théspidos-kadun yläosasta on löydetty suurikokoisen rakennuskokonaisuuden rauniot, jotka kuuluvat mahdollisesti Anakeionille. Pieni osa rakennuksen perustuksista on näkyvissä keskellä katua.Pyhäkkö oli todennäköisesti ainakin osittain ulkoilmapyhäkkö ja suhteellisen laaja sellainen, koska Ateenan armeijan yksikön kerrotaan yöpyneen siellä vuonna 415 eaa. Pausaniaan kuvauksen perusteella pyhäkköön on kuitenkin todennäköisesti kuulunut myös joku rakennus. Pyhäkössä kerrotaan olleen veistokset, jotka esittivät Dioskuureja seisomassa sekä heidän poikiaan ratsailla. Noin 475–450 eaa. Polygnotos ja Mikon koristelivat pyhäkön maalauksin. Polygnotoksen maalaus esitti Dioskuurit avioitumassa Leukippoksen tytärten kanssa, kun taas Mikonin maalaus esitti argonautteja.

Song Andong (yksink.: 宋安東; perint.: 宋安东; pinyin: Sòng Āndōng, s. 31. tammikuuta 1997 Peking, Kiina) on kiinalainen jääkiekkopuolustaja, joka pelaa USHL-joukkue Madison Capitolsissa. Hän on pelannut myös hyökkääjänä. Song on kaikkien aikojen ensimmäinen NHL:ään varattu kiinalaispelaaja, kun New York Islanders varasi hänet kuudennella kierroksella 172. pelaajana NHL:n varaustilaisuudessa 2015.
Song pelasi juniorina lähinnä Pekingin paikallisia sarjoja, kuten vielä myös Yhdysvaltain high school -vuosinaankin. Hän pelasi juniorina sittemmin Kanadassa Oakville Rangersin joukkueessa ja vuodet 2012–2015 hän kävi Yhdysvalloissa Lawrence Academya.
New York Islanders varasi Songin kuudennella kierroksella 172. pelaajana NHL:n varaustilaisuudessa 2015. Hänestä tuli kaikkien aikojen ensimmäinen NHL:ään varattu kiinalaispelaaja. Kaudeksi 2015–2016 Song siirtyi Phillips Andoverin high school -joukkueeseen. Madison Capitols varasi hänet 170. pelaajana USHL:n varaustilaisuudessa 2016. Song siirtyi joukkueeseen kaudeksi 2016–2017.Kauden 2018–2019 alusta Song on kiinnitetty Cornellin yliopistoon.
Song pelasi alle 18-vuotiaiden IIB-divisioonan MM-kilpailuissa vuosina 2014 ja 2015, joista jälkimmäisessä turnauksessa hän toimi Kiinan kapteenina.

Andorran ruhtinaskunta (kat. Principat d’Andorra) eli Andorra (kat. Andorra) on kääpiö- ja sisämaavaltio Espanjan ja Ranskan välissä Pyreneillä. Vuoristoisen maan keskikorkeus on Euroopan korkein, 1 996 metriä. Pinta-ala puolestaan on 468 neliökilometriä, mikä tekee siitä Euroopan kuudenneksi pienimmän valtion. Asukkaita on hieman yli 80 000, ja valtion pääkaupunki on Andorra la Vella.
Andorra on saanut nykyisen muotonsa jo 1200-luvun lopulla. Sillä on poikkeuksellisesti kaksi valtionpäämiestä, ruhtinaskumppanit Ranskan presidentti ja La Seu d’Urgellin piispa. Andorra oli pitkään syrjäinen ja eristynyt ruhtinaskunta, mutta se on 1900-luvulla kansainvälistynyt. Talouden painopiste on siirtynyt maataloudesta matkailuun ja finanssialalle. Espanja ja Ranska ovat Andorran tärkeimmät kauppakumppanit, mutta ulkomaankauppa on pahasti alijäämäistä, sillä maa joutuu tuomaan käytännössä kaikki kulutustavaransa ulkomailta. Andorran ensimmäinen perustuslaki hyväksyttiin 1993, ja sen jälkeen maa on liittynyt muun muassa Yhdistyneisiin kansakuntiin ja ottanut käyttöön euron.
Andorralaisista valtaosa on katolisia, ja maan virallinen kieli on katalaani. Andorra on saanut kulttuurivaikutteita sekä Ranskasta että Espanjasta, varsinkin Kataloniasta. Kulttuurihistoriallisesti merkittäviä ovat monet keskiajalla rakennetut romaanisen tyylin kirkot.
Andorra sijaitsee Pyreneiden vuoristossa Espanjan ja Ranskan välissä. Maan pinta-ala on 468 neliökilometriä, ja sillä on maarajaa 120,3 kilometriä. Andorran keskikorkeus merenpinnasta on 1 996 metriä, minkä ansiosta se on korkeimmalla sijaitseva Euroopan maa. Andorra la Vella on 1 079 metrin korkeudessa Euroopan korkeimmalla sijaitseva pääkaupunki. Korkein vuori on 2 942 metriä korkea Coma Pedrosa. Matalin kohta puolestaan on 840 metrin korkeudessa sijaitsevassa jokilaaksossa.Andorraa halkoo Y-kirjaimen muotoinen keskuslaakso, jossa sijaitsee suurin osa asutuksesta. Asutus on keskittynyt viimeisimmän jääkauden aikana muodostuneisiin laaksoihin, koska ne ovat käytännössä Andorran ainoat tasaiset alueet. Keskuslaakso on muodostunut Andorran tärkeimmästä joesta Valirasta ja sen sivujoista Valira del Nordista ja Valira d’Orientista, jotka yhdistyvät Valiraksi Les Escaldesissa. Toinen Andorran merkittävä joki on Ariège, ja se muodostaa osan Ranskan ja Andorran välisestä rajasta. Andorrassa on lisäksi yli 60 pientä vuoristojärveä.Andorra sijaitsee Pyreneiden vuoriston geologisesti vanhimmassa osassa. Sedimenttikivet ovat jopa prekambrikaudelta 590 miljoonaan vuoden takaa. Gneissi voi olla noin 500 miljoonaa vuotta vanhaa ja granodioriitti 305 miljoonaa vuotta vanhaa. Kallioperän geologinen historia on monimutkainen, sillä se on käynyt läpi kaksi orogeniaa eli vuorojonopoimutusta. Andorran kivissä näkyykin tämän takia merkkejä metamorfoosista. Kivihiilikaudella noin 300 miljoonaa vuotta sitten muodostui variskilaisen orogenian seurauksena vuoristo, joka kuitenkin kului paleotsooisen kauden aikana. Nykyisenkaltainen Pyreneiden vuoristo syntyi tertiäärikaudella alpiinisen poimutuksen seurauksena. Andorran kallioperässä magmakivilajeja on erityisesti maan pohjoisosassa sekä kaakkois- että lounaisosassa.
Andorrassa vallitsee pääosin välimerellinen vuoristo-ilmasto. Joillain alueilla ilmastossa on subarktisia piirteitä. Vuoden keskimääräinen lämpötila on noin 5–10 °C. Talvet ovat viileitä, mutta erityisen kylmiä vain korkeimmilla alueilla. Kesät ovat lauhkeita ja aurinkoisia. Sadanta on kohtuullista vuoden ympäri ja vaihtelee vuosittain noin 800:sta 1 200 millimetriin. Talvisin sateet tulevat lumena.
Andorran pinta-alasta 38 prosenttia on metsän, 26 prosenttia niittyjen ja laidunmaiden, 20 prosenttia kivikkojen ja vuoristojen sekä 5 prosenttia kaupunkialueiden peitossa. Maastonkorkeus vaikuttaa runsaasti kasvillisuuteen. Välimerellinen vaikutus näkyy erityisesti matalilla alueilla maan eteläosissa, jossa kasvaa muun muassa kastanjoita, jalopähkinöitä ja mäntyjä. Ylöspäin mentäessä puusto muuttuu männyiksi ja pihdoiksi, kunnes saavutetaan puuraja. Jokilaaksoissa kasvaa runsaasti erilaisia kukkivia kasveja, muun muassa Andorran kansalliskukka valkonarsissi. Puurajan yläpuolisilla alppiniityillä on puolestaan monia erilaisia ruohoja, orvokkeja, asterikasveja ja sammalia. Andorrassa sijaitsee kolme luonnonpuistoa, joiden alueet ovat suojeltuja. Niiden alueilla kasvaa ainakin satoja kasvilajeja.Maastonkorkeus vaikuttaa runsaasti myös eläinten levinneisyyteen. Alavammilla alueella elää yleisenä muun muassa oravia, villisikoja, kettuja, jäniksiä ja metsoja. Vuoristoissa elää muun muassa pyreneittengemssi, kiiruna ja partakorppikotka.
Vanhimmat todisteet ihmisasutuksesta Andorrassa ovat 12 500 vuotta vanhat luunsirpaleet. Andorran asuttamista ovat hidastaneet pitkät ja lumiset talvet. Ensimmäiset ihmiset olivatkin todennäköisesti nomadeita. Ensimmäisiä vakituisia asukkaita olivat ilmeisesti ibereihin kuuluneet andosinot, jotka kreikkalainen historioitsija Polybios mainitsee.Andorra kuului Rooman valtakuntaan, mutta Rooma ei ollut kovinkaan kiinnostunut syrjäisestä alueesta. Vallattuaan Pyreneiden niemimaan islaminuskoiset maurit ottivat myös Andorran haltuunsa.
Perimätiedon mukaan Kaarle Suuri antoi Andorralle erioikeuden palkkiona andorralaisten taistelusta maureja vastaan vuonna 788. Andorran laaksot mainitaan ensimmäisen kerran dokumentissa vuodelta 839. Siinä vahvistettiin Andorran kuuluvan espanjalaiselle Urgellin hiippakunnalle. Neljä vuotta myöhemmin Kaarle Kaljupää myönsi Andorran laaksot Urgellin kreiville Sunifredille. Andorran poliittinen valta säilyi Urgellin kreiveillä vuoteen 1007, jolloin Ermengol I siirsi puolet Andorrasta Urgellin piispoille. Ermengol VI luovutti vuonna 1133 loputkin Andorrasta piispojen hallintaan.Andorran asema häilyi 1200-luvulla. Urgellin piispat säilyttivät asemansa, mutta Andorra oli siirtynyt naimakauppojen seurauksena läänityksenä Foix’n kreiveille. Nykyinen Andorran ruhtinaskunta syntyi lopulta vuosina 1278 ja 1288 tehdyissä sopimuksissa, joissa maan hallinto jaettiin Urgellin piisojen ja Foix’n kreivien välille.Andorran parlamentin edeltäjä maaneuvosto perustettiin 1419, kun ruhtinaskumppanit hyväksyivät joidenkin johtavien sukujen vaatimukset demokraattisesti valitusta poliittisesta elimestä. Andorralaiset alkoivat 1400- ja 1500-luvuilla saada monia etuja, joista maa on myöhemminkin tunnettu. Esimerkiksi vuonna 1468 heidät vapautettiin kaikista Andorran ulkopuolelta markkinoille tulleiden tavaroiden veroista.Ranskan ruhtinaskumppanuus siirtyi 1589 Ranskan kuninkaalle, kun Foix’n kreivistä Henrik IV:stä tuli kuningas. Ranskan vallankumouksen jälkeen 1793 Ranska luopui ruhtinashallitsijan tittelistä, kunnes Napoleon palautti tittelin vuonna 1806. Pyreneiden niemimaan sodan loppuvaiheissa, vuosina 1812–1814, Andorra oli osa Ranskaa. Ranskan presidentti sai ruhtinaskumppanin aseman vuonna 1870.
Andorra oli vuosisatoja Pyreneiden keskellä eristyksissä muusta maailmasta, mutta ensimmäinen tie Espanjasta avattiin 1913 ja Ranskasta 1935. Toisen maailmansodan aikana maa pysyi neutraalina. Andorran kautta kulki kuitenkin merkittävä salakuljetusreitti Vichyn Ranskasta Espanjaan. Sodan jälkeen alkoi Andorran todellinen avautuminen, ja esimerkiksi vuonna 1952 se allekirjoitti ensimmäisen itsenäisesti hyväksymänsä kansainvälisen sopimuksen, Yleismaailmallisen tekijänoikeussopimuksen.Matkailuelinkeinoon ja erityisesti hiihtomatkailuun alettiin panostaa 1950-luvulla. Matkailu toi Andorraan vaurautta ja uusia työpaikkoja, mikä puolestaan nopeutti väestönkasvua. Kun Andorrassa oli vuonna 1949 noin 5 900 asukasta ja vuoden 1960 väestönlaskennassa 8 392 asukasta, vuonna 1974 asukkaita oli jo noin 25 000 ja vuonna 1994 noin 55 000.Andorran politiikkaa uudistettiin 1900-luvulla ja erityisesti 1900-luvun lopulla. Kaikki yli 25-vuotiaat miehet olivat saaneet äänioikeuden jo 1933, ja naiset saivat sen vuonna 1970. Lainsäädäntävalta ja toimeenpanovalta päätettiin puolestaan erottaa vuonna 1981. Andorran uudistettu parlamentti kokoontui ensimmäisen kerran tammikuussa 1982. Òscar Ribas Reigin johtama ensimmäinen hallitus kaatui huhtikuussa 1984, kun se yritti talousongelmien takia ottaa käyttöön tuloveron.Perustuslakia alettiin muotoilla vuonna 1990, ja uusi perustuslaki hyväksyttiin kansanäänestyksessä 1993. Uusi perustuslaki säilytti edelleen valtionpäämiehen aseman Urgellin piispalla ja Ranskan presidentillä, mutta heidän rooleistaan tuli pitkälti seremoniallisia. Uuden perustuslain ansiosta Andorran kansainvälinen asema selkiytyi ja parlamentilla oli mahdollisuus tehdä itsenäistä ulkopolitiikkaa. Andorra liittyikin vielä samana vuonna Yhdistyneisiin kansakuntiin ja vuonna 1994 Euroopan neuvostoon.Andorra on 2000-luvulla pyrkinyt pääsemään eroon veroparatiisin maineestaan. Maassa löysennettiin maaliskuussa 2009 pankkisalaisuutta, jotta muut valtiot pystyisivät etsimään veropakolaisia ja rahanpesijöitä. Veropakolaisuutta pyrittiin hillitsemään lisää kesäkuussa 2013, jolloin Andorrassa otettiin käyttöön tuloverotus. Vuonna 2018 pankkisalaisuutta höllennettiin entisestään. Uudistusten ansiosta esimerkiksi Euroopan unioni otti Andorran pois veroasioissa yhteistyöhaluttomien valtioiden harmaalta listalta.
Andorra on parlamentaarinen ruhtinaskunta, jonka valtionpäämiehiä ovat ruhtinaskumppanit eli Urgellin piispa ja Ranskan presidentti, joilla molemmilla on yhtäläiset valtaoikeudet. Andorran perustuslaki vuodelta 1993 määrittelee maan itsenäiseksi oikeusvaltioksi, joka noudattaa demokratian ja sosiaalisuuden periaatteita. Andorran parlamentti vastaa lainsäädäntövallasta. Parlamentti perustettiin 1419, ja se sai nykyisen muotonsa 1866. Sen tärkeimpiin tehtäviin kuuluu valmistaa ja hyväksyä lait, nimittää hallituksen päämies, hyväksyä valtionbudjetti ja valvoa hallituksen päätöksiä. Parlamentissa on 28–42 jäsentä, jotka valitaan vaaleilla neljän vuoden välein. Kaikki yli 18-vuotiaat Andorran kansalaiset voivat äänestää vaaleissa. Puolet edustajista valitaan kunnista ja toinen puoli koko valtion sisäisestä vaalipiiristä.Sekä Espanjalla että Ranskalla on lisäksi edustajansa parlamentissa.
Toimeenpanovalta on puolestaan hallituksella, joka koostuu parlamentin ja ruhtinaskumppanien valitsemasta hallituksen päämiehestä ja tämän valitsemista ministereistä. Se valitaan neljän vuoden kausiksi. Hallitus vastaa Andorran ulkomaansuhteista, maan hallinnosta ja poliisivoimien johtamisesta. Pääministeriksi valitaan yleensä parlamentin suurimman puolueen johtaja. Vuoden 2019 parlamenttivaaleissa äänestysprosentti oli 65 prosenttia. Eniten paikkoja sai Andorran demokraatit, joille meni 11 paikkaa 28:sta. Sosiaalidemokraattinen puolue sai seitsemän paikkaa, Andorran liberaalipuolue neljä, Unió Laurediana kaksi ja Sosiaalidemokratia ja edistys samoin kaksi. Kaksi paikkaa meni sitoutumattomille. Pääministeriksi nousi toukokuussa 2019 Andorran demokraattien Xavier Espot Zamora.Maailmanpankin vuoden 2016 raportin mukaan Andorra oli yksi OECD:n poliittisesti vakaimmista maista. Freedom Housen mukaan Andorra on myös poliittisesti vapaa maa. Vaalit ovat vapaita ja reiluja, ja puolueet voivat toimia vapaasti.Andorran kansalaisuuden voi saada kolmella tavalla. Kansalaisuuden saa, jos äiti on Andorran kansalainen tai molemmat vanhemmat asuvat pysyvästi maassa ja isä on syntynyt Andorrassa. Lisäksi kansalaiseksi voi päästä, jos on asunut maassa 25 vuoden ajan. Tiukan kansalaisuuslain takia yli puolet maan asukkaista eivät ole kansalaisia eivätkä siksi voi äänestää.
Andorra ei kuulu Euroopan unioniin, mutta toimii sen kanssa monilla aloilla läheisessä yhteistyössä, mikä alkoi virallisesti vuonna 1990.  Andorra on ollut YK:n jäsenvaltio vuodesta 1993 lähtien.Andorran puolustaminen on Ranskan ja Espanjan vastuulla, mutta maalla on kuitenkin omat poliisivoimansa, joiden vahvuus oli 237 henkilöä vuonna 2012.Andorralla on  suurlähetystö Itävallassa, Belgiassa, Ranskassa, Espanjassa ja Portugalissa. Lisäksi sillä on konsulaatti Yhdysvalloissa. Andorrassa puolestaan on Ranskan ja Espanjan suurlähetystöt sekä 16 valtion konsulaatit.
Andorran oikeusjärjestelmä koostuu maistraatista, raastuvanoikeudesta, rikosoikeudesta ja ylemmästä oikeudesta, jotka yhdessä vastaavat siviili-, rikos- ja hallinto-oikeudesta. Ylin oikeus valvoo muiden oikeuslaitosten toimintaa riippumattomasti. Perustuslaillinen oikeus puolestaan on korkein toimielin perustuslain tulkinnassa.Oikeuslaitos on itsenäinen, ja oikeudenkäynnit ovat Freedom Housen mukaan reiluja. Poliisi voi pitää epäiltyjä vangittuina 48 tunnin ajan ilman virallisten syytteiden nostamista.
Andorrassa on seitsemän kuntaa, joista jokaisella on oma paikallishallintonsa. Comú on kunnan edustuksellinen ja hallinnollinen elin.Perinteisesti maassa oli kuusi kuntaa, kunnes vuonna 1978 Escaldes erotettiin Andorra la Vellasta. Asukasluvultaan suurin mutta pinta-alaltaan pienin kunta on Andorra la Vella, joka muodostaa Escaldes-Engordanyn kanssa maan tärkeimmän kaupunkimaisen alueen.
Andorra on vapaan ja kehittyneen markkinatalouden maa, jossa tulot ovat Euroopan keskitason yläpuolella. Maa käyttää yhteisvaluutta euroa valuuttanaan. Euro syrjäytti aikaisemmin käytössä olleet Ranskan frangin ja Espanjan pesetan vuonna 2002. Andorra solmi valuuttasopimuksen EU:n kanssa 30. kesäkuuta 2011, ja euron asema virallisena valuuttana vahvistettiin heinäkuussa 2011. Maa voi myös laskea liikkeelle omia eurokolikoitaan. Bruttokansantuote asukasta kohden oli vuonna 2018 noin 35 996 euroa. Standard & Poor’sin arvion mukaan Andorran talouskasvu olisi vuosille 2018–2019 noin 1,5 prosenttia. Positiivinen talouskasvu olisi erityisesti Espanjan ja Ranskan taloudellisen nousukauden ansiota. Andorran talous onkin voimakkaasti sidottu sen rajanaapureiden talousnäkymiin.Työttömyysaste on Andorrassa pieni, sillä vuonna 2016 vain noin kaksi prosenttia työvoimasta etsi töitä. Samaan aikaan monet andorralaisyritykset joutuvat etsimään osaavia työntekijöitä Espanjasta ja Ranskasta.Andorran talous perustuu palveluille. Tähän on vaikuttanut toisaalta maan matkailulle suotuisa ilmasto ja toisaalta luonnonvarojen ja energiaresurssien puute. Matkailu muodostaa suurimman osan Andorran taloudesta. Matkailuala on erikoistunut talvimatkailuun, mutta vierailijoita tulee myös muina vuodenaikoina. Vuonna 2016 Andorrassa kävi hieman yli kahdeksan miljoonaa vierailijaa. Pankit ovat myös tärkeitä Andorran taloudelle. Maassa toimii kuusi pankkiyhtiötä.Teollisuustuotanto Andorrassa on pientä: vain 3,8 prosenttia yrityksistä on teollisuusyrityksiä ja vain 4,4 prosenttia työvoimasta on töissä teollisuudessa. Tärkeimpiä teollisuustuotteita ovat tupakat ja sikarit, tekstiilit, nahka- ja puutuotteet sekä ruoka. Vain kaksi prosenttia maan pinta-alasta on viljelykelpoista, perinteisesti tärkein maatalouden ala onkin lampaankasvatus. Myös tupakanviljely on tuottoisaa. Lisäksi ruista, vehnää, oliiveja sekä perunoita viljellään jonkin verran.Ulkomaankaupan tärkeimmät kumppanit ovat Espanja ja Ranska, jotka olivat melko tasaväkisiä vielä 1990-luvun alussa. Espanja on sittemmin ottanut paikan Andorran tärkeimpänä kauppakumppanina. Andorran ulkomaankauppa on selvästi alijäämäistä, sillä maa joutuu tuomaan suurimman osan kulutustavarasta ulkomailta.
Andorran vuosittainen sähkönkulutus on noin 220 miljoonaa kilowattituntia. Maan oma tuotanto on suunnilleen 100 miljoonaa kilowattituntia, joten se tuo suhteellisesti paljon sähköä ulkomailta. 61 prosenttia käytetystä sähköstä tuotetaan fossiilisilla polttoaineilla, 23 % vesivoimalla ja 15 % muilla uusituvilla energianlähteillä. Maan omasta energiantuotannosta yli 85 % tulee vesivoimasta, 14 % jätteistä ja 0,4 % aurinkopaneeleista.
Andorrassa ei ole rautateitä eikä lentokenttää. Lähin lentokenttä sijaitsee Espanjan puolella, La Seu d’Urgellissa, 10 kilometrin päässä rajalta. Andorrasta on hyvät maantieyhteydet Ranskaan sekä Espanjaan, ja maassa on yhteensä noin 320 kilometriä maanteitä. Andorrassa on neljä päätietä, joista tie CG-1 kulkee Andorra la Vellasta lounaaseen Espanjan rajalle, CG-2 itään Ranskan rajalle ja CG-3 pohjoiseen. Tie CG-4 puolestaan kulkee La Massanan kylästä itään Espanjan rajalle. Maan asukkaita palvelee noin kymmenen linja-autolinjaa. Maassa toimii myös kaupallisia helikopteriyrityksiä.Andorrassa on nykyaikainen puhelin-, laajakaista- ja LTE-tekniikka. Noin 83 prosentilla andorralaisista on kotona internet-yhteys, ja noin 98 prosenttia väestöstä käyttää internetiä. Lankapuhelinliittymiä oli yli 38 400 ja matkapuhelinliittymiä yli 80 300 vuonna 2017. Laajakaistayhteyksiä on lähes 34 300.
Andorran tilastokeskuksen arvion mukaan vuonna 2018 maassa oli 80 275 asukasta, joista lähes yhdeksän kymmenestä asuu kaupunkimaisilla alueilla. Maaseudulla asuvien määrä on kasvanut 2000-luvulla. Andorran väkiluku on kasvanut paljon 1900-luvun aikana, sillä vielä vuoden 1920 väestönlaskennassa oli asukkaita 4 309 ja vuonna 1960 noin 8 400. Vuonna 1981 asukkaita oli jo yli 37 800 ja 1991 yli 59 000. Väestönkasvu selittyy maahanmuuttajilla, joita Andorraan ovat houkutelleet hyvät palkat ja talous. Maahanmuuttajien takia ulkomaalaisten osuus Andorran väestöstä on kasvanut 1900-luvun alun jälkeen radikaalisti. Vuonna 1920 vain viisi prosenttia asukkaista oli ulkomaalaisia. Vuoden 2017 tilastojen mukaan andorralaisia asukkaista oli 49,1 prosenttia. Espanjalaisia oli 25,1 prosenttia, portugalilaisia 12,3 prosenttia ja ranskalaisia 4,3 prosenttia. Maan virallinen kieli on katalaani, muita yleisiä kieliä ovat myös espanja, ranska ja portugali.Andorran väestöpyramidissa nuorten ja vanhojen osuus on eurooppalaista keskitasoa pienempi. Syntyvyysaste, kokonaishedelmällisyysluku ja kuolleisuusaste ovat myös eurooppalaista tasoa pienemmät. Maan ikärakenteeseen ja matalaan kuolleisuuteen vaikuttavat erityisesti maahanmuuttajien liikkeet. Monet maassa asuvat ulkomaalaiset muuttavat myöhemmin elämässään takaisin kotimaahansa.Vuonna 2010 lähes 90 prosenttia Andorran väestöstä oli kristittyjä, joista suurin osa on katolisia. Maassa on myös jonkin verran protestantteja, ortodokseja sekä Jehovan todistajia. Muslimeja on noin 0,6 prosenttia, joista suurin osa pohjoisafrikkalaisia maahanmuuttajia. Maassa on myös pienet hindu- ja juutalaisvähemmistöt. Hinduja on yhteensä 0,5 prosenttia ja juutalaisia alle 0,5 prosenttia. Andorrassa ei ole virallista uskontoa, mutta katolisen kirkon jäsenillä on joitakin erityisoikeuksia.
Andorrassa kaikki lapset käyvät koulua 4–16-vuotiaina, jolloin se ilmaista julkisissa kouluissa. Andorran lain mukaan koulunkäynti on pakollista 6–16-vuotiaana. Maassa on rinnakkain kolme koulutusjärjestelmää. Andorralainen järjestelmä on Andorran hallituksen organisoima, mutta sen lisäksi maassa on espanjalainen ja ranskalainen järjestelmä. Lukukaudella 2016–2017 maan koululaisista ja opiskelijoista 39 prosenttia noudatti andorralaista, 33 prosenttia ranskalaista ja 28 espanjalaista järjestelmää. Andorralaisen järjestelmän suosio on kasvanut merkittävästi 2000-luvulla, kun taas espanjalaisen järjestelmän suosio on hiipunut. Käytännössä kaikki andorralaiset osaavat lukea.Korkeakoulutusta Andorrassa tarjoaa vuonna 1997 perustettu Andorran yliopisto. Pienen kokonsa vuoksi yliopisto tarjoaa vain rajoitetun määrän opintomahdollisuuksia. Vuonna 2014 yliopistossa opiskeli 1 066 oppilasta. Noin 70 prosenttia andorralaisista opiskelijoista käy yliopistonsa joko Ranskassa tai Espanjassa. Erityisen suosittuja opiskelukaupunkeja ovat Toulouse ja Barcelona.
Maailman terveysjärjestö WHO listasi 2000-luvun ensimmäisellä vuosikymmenellä Andorran terveydenhuoltojärjestelmän maailman kolmanneksi parhaaksi, ja samaan aikaan WHO:n mukaan maan elinajanodote oli 83,5 vuodella maailman korkein. Vuonna 2013 Institute for Health Metrics and Evaluation -tutkimusinstituutin tilastojen mukaan Andorran elinajanodote oli miehillä 80,9 ja naisilla 86,6 vuotta. Vuonna 2016 Andorran asukkaista 28 % oli ylipainoisia, ja ylipainoisuus on lisääntynyt maassa viisi prosenttiyksikköä vuosina 2000–2016.Andorrassa kaikki maan kansalaiset ja työluvan omaavat ulkomaalaiset ovat oikeutettuja terveydenhoitopalveluihin. Jokaisen palkasta otetaan 18 prosentin sosiaaliturvavero, jolla rahoitetaan terveydenhoito. Siitä osan maksaa työnantaja ja osan työntekijä.
Andorran kulttuuri on saanut paljon vaikutteita naapurimaista Ranskasta ja erityisesti Espanjan Kataloniasta. Ensimmäiset andorralaiset olivat katalaaninkielisiä heimoja. Andorra on katolinen maa siihen kuuluvine perinteineen. Maa eli pitkälle 1900-luvun puolelle saakka eristyksissä muusta maailmasta. 1900-luvun lopulla ja 2000-luvulla matkailu sekä siirtolaisuus ovat muokanneet myös kulttuurielämää. Andorrassa aloitettiin vuonna 1997 oma yliopistotasoinen opetus.Andorralainen keittiö on samantapainen kuin katalonialainen, vaikka siinä on vaikutteita myös esimerkiksi ranskalaisesta keittiöstä. Merenelävät ja tuoreet maataloustuotteet ovat tärkeitä. Erityisesti turska ja taimen ovat perinteisesti Andorrassa paljon syötyjä kaloja. Sienet ja grillattu liha ovat myös yleisiä. L'escudella on esimerkki perinteisestä andorralaisesta ruokalajista. Se on muhennos, joka valmistetaan sianlihasta ja kausivihanneksista. Andorrassa järjestetään vuoden ympäri useita ruokatapahtumia, jotka osaltaan auttavat säilyttämään maan omaa ruokakultturia.Unescon maailmanperintöluettelossa on Andorrasta yksi kohde, Madriu-Claror-Perafitan laakso, joka kattaa noin yhdeksän prosenttia Andorran pinta-alasta. Se lisättiin maailmanperintöluetteloon vuonna 2004 ja sen sisältämää aluetta muokattiin 2006.
Andorrassa on paljon nähtävyyksiä, esimerkiksi kirkkoja ja museoita, ja siellä on säilynyt useita romaanisen tyylin aikaisia kirkkoja sekä monumentteja. Lisäksi siellä on säilynyt joitakin goottilaisen ja barokin arkkitehtuurin aikaisia rakennuksia. Yksi suosituimmista nähtävyyksistä on Andorra la Vellassa sijaitseva Casa de la Vall, joka toimi maan parlamenttitalona vuosina 1702–2011. Pääkaupungissa sijaitsevat myös keskiaikainen kirkko Església de Santa Coloma sekä automuseo Museu Nacional de l'Automòbil. Maan pääkaupungissa Seth Panisin linnassa on Seitsemän lukon arkku, jossa säilytettiin aiemmin maan tärkeimpiä asiakirjoja. Jokaisella pitäjällä oli yksi avain arkkuun, eli sen pystyi avaamaan vain kaikkien pitäjien edustajien läsnä ollessa.
Andorralainen musiikki koostui pitkään uskonnollisista virsistä ja veisuista sekä perinteisistä kansanlauluista. Kansantansseista tunnettuja ovat sardana ja marratxa.Kansainvälisesti tunnetuimmat andorralaiset muusikot ovat veljekset Lluís Claret ja Gerard Claret. Lluís on sellisti, ja hän on soittanut klassisten orkestereiden kanssa ympäri Eurooppaa. Gerard puolestaan on viulisti, joka on myös johtanut Andorran kansallisorkesteria. Eurovision laulukilpailuihin Andorra osallistui ensimmäisen kerran vuonna 2004, jolloin kilpailussa kuultiin ensimmäisen kerran katalaaninkielistä laulua. Andorran kansallislaulu on El Gran Carlemany, jonka on säveltänyt isä Enric Marfany Bons ja sanoittanut Urgellin piispa ja maan ruhtinaskumppani Joan Benlloch i Vivó.Andorralaista kirjallisuutta ei ilmestynyt ennen 1800-lukua. 1900-luvulla andorralainen taide alkoi kukoistamaan, kun maan hallitus aloitti sen rahallisen tukemisen. Tunnettuja andorralaisia kirjailijoita ovat muun muassa Antoni Morell, Ricard Fiter ja Michèle Gazier. Myydyin kirjailija on lastenkirjoja, esseitä ja romaaneja kirjoittanut Albert Salvadó.
Andorran mediakenttään vaikuttavat suurelta osin espanjalaiset ja ranskalaiset kanavat, joista monia pystyy Andorrassa katsomaan ja kuuntelemaan. Eteläranskalainen Sud Radio piti Andorrassa kotipaikkaansa. Andorrassa toimii yli kymmenen radiokanavaa. Maan ainoata televisiokanavaa hallinnoi kansallinen Ràdio i Televisió d’Andorra. Maassa julkaistaan kolmea päivittäistä sanomalehteä.Andorran mediasisältöön vaikuttavat selvästi erilaiset liiketaloudelliset, poliittiset ja uskonnolliset intressit. Andorran pankkien toiminnasta on erityisen vaikea uutisoida.
Andorrassa on neljä virallista juhlapäivää, jolloin kaikki elinkeinoelämän toiminnot ovat suljettuina. Näiden lisäksi maassa on kymmenen muuta juhlapäivää, jolloin esimerkiksi tehtaat, pankit ja toimistot ovat kiinni. Yksi tärkeimmistä juhlista on maan suojeluspyhimyksen Meritxellin Neitsyt Marian muistoksi järjestettävä juhla, jota juhlitaan Andorran kansallispäivänä 8. syyskuuta.
Andorran suosituin palloilulaji on rugby. Andorralainen rugby union -joukkue VPC Andorra XV on pelannut Ranskan pääsarjassa. Espanjan pääsarjassa on puolestaan pelannut koripallojoukkue BC Andorra. Jalkapallossa maa ei ole saanut menestystä. Andorran jalkapalloliitto perustettiin vuonna 1994 ja se liittyi Kansainväliseen jalkapalloliittoon 1996. Vuoden 2019 kesäkuussa Andorran jalkapallomaajoukkue oli FIFA:n maajoukkuerankingissa sijalla 139. Korkein sijoitus on ollut 125. vuonna 2005.Andorra on osallistunut jokaisiin kesä- ja talviolympialaisiin vuodesta 1976 lähtien. Maan pääkaupunki Andorra la Vella haki vuoden 2010 talviolympialaisia. Andorra on lähettänyt olympialaisiin kahdesta kahdeksaan urheilijaa, mutta mitaleja maa ei ole saanut vielä yksistäkään kisoista. Sen parhaan sijoituksen on hankkinut maantiepyöräilijä Emili Pérez, joka sijoittui Soulissa 1988 yhdeksänneksi. Maratonjuoksija Antoni Bernadó ja ampuja Joan Tomàs Roca ovat osallistuneet viisiin olympialaisiin. Roca oli 61-vuotias vuoden 2012 olympialaisissa.Kansainvälisesti Andorra on saanut jonkinlaista menestystä lähinnä talvilajeissa. Sophie Dusautoir Bertrand sijoittui pronssille vuoden 2009 hiihtoalppinismin Euroopan-mestaruuskilpailuissa ja Joan Verdu Sanchez samoin pronssille alppihiihdossa nuorten talviolympialaisissa 2012. Vuonna 2019 Andorrassa järjestetään alppihiihdon maailmancupin päätösosakilpailuja ensimmäistä kertaa.
Andorra in Figures 2017.    Government of Andorra and Cambra de Comerç, ACTUA, 2017.  ISBN 978-99920-0-839-3. Teoksen verkkoversio (PDF) (viitattu 11.3.2019).  (englanniksi)
Andorra en Xifres 2018.    Govern d'Andorra,, 2018.  ISBN 978-99920-0871-3. Teoksen verkkoversio (PDF) (viitattu 11.3.2019).  (katalaaniksi)
Augustin, Byron: Andorra.   Tarrytown, NY: Marchall Cavendish Benchmark, 2009.  ISBN 978-0-7614-3122-0. Google-kirjat (viitattu 4.4.2016).  
International Dictionary of Historic Places: Southern Europe.   Chicago and London: Fitzroy Dearborn Publishers, 1995.  ISBN 1-884964-02-8. Google-kirjat (viitattu 5.5.2019).  
Western Europe 2003.   London: Europa Publications Limited, 2003.  ISBN 1-85743-152-9. Google-kirjat (viitattu 4.4.2016).
 Kuvia tai muita tiedostoja aiheesta Andorra Wikimedia Commonsissa Matkaopas aiheesta Andorra Wikimatkoissa

André Rankel  (s. 27. elokuuta 1985) on saksalainen jääkiekkoilija, joka edustaa DEL:issä pelaavaa Eisbären Berliniä. Vasempana laitahyökkääjänä pelaava Rankel on edustanut Eisbäreniä koko ammattilaisuransa ajan. Hän laukoo vasemmalta. Rankel kuuluu Saksan jääkiekkomaajoukkueeseen ja on pelannut maan paidassa seitsemissä MM-kisoissa.

Andrea Arlene Anderson (s. 17. syyskuuta 1977 Harbor City, Kalifornia) on yhdysvaltalainen entinen yleisurheilija, joka kilpaili pikajuoksussa.Alle 20-vuotiaiden MM-kilpailuissa 1996 Anderson sijoittui 100 metrillä hopealle, ja voitti kultaa 4 × 100 metrin viestissä.Anderson voitti kultaa 4 × 400 metrin viestissä Sydneyn olympialaisissa 2000. Hän ei juossut kuitenkaan finaalissa, vaan ainoastaan alkuerissä. Hän menetti väliaikaisesti mitalinsa Marion Jonesin jäätyä kiinni dopingista, mutta vuonna 2010 hänelle ja muulle viestijoukkueelle palautettiin mitalit takaisin, lukuun ottamatta Marion Jonesia.100 metrillä Andersonin ennätys oli 11,43 sekuntia, 200 metrillä 23,44 ja 400 metrillä 51,18.

Andrej Šustr (s. 29. marraskuuta 1990 Plzeň, Tšekkoslovakia) on tšekkiläinen jääkiekkopuolustaja, joka pelaa NHL-joukkue Anaheim Ducksin organisaatiossa. Hän on peräti 203 cm pitkä, mikä teki Šustrista Tyler Myersin ohella toiseksi pisimmän kaudella 2013–2014 NHL:ssä esiintyneen pelaajan. Hän luistelee kokoisekseen varsin nopeasti ja Šustrin muihin vahvuuksiin kuuluvat syöttäminen, paineensietokyky, ulottuvuus ja sijoittuminen. Hänen tulisi kuitenkin käyttää kokoaan useammin hyväksi sekä pelata fyysisemmin. Šustr pelasi osan kaudesta 2013–2014 myös AHL-joukkue Syracuse Crunchissa. Hän laukoo oikealta.
Šustr on HC Plzeňin kasvatti. Hän siirtyi kesken B-juniorikauden 2005–2006 HC Dukla Jihlavaan, josta Šustr palasi taas Plzeňiin kaudeksi 2007–2008. Kaudella 2008–2009 hän ehti pelata Plzeňin U20-junioreiden lisäksi myös kaksi miesten peliä lainalla 2. Národní hokejová ligan HC Rokucanyssa, kunnes Šustr siirtyi kesken kauden Pohjois-Amerikkaan NAHL-joukkue Kenai River Brown Bearsin riveihin. Kaudeksi 2009–2010 hän siirtyi USHL-joukkue Youngstown Phantomsiin.
Vuosina 2010–2013 Šustr pelasi University of Nebraska Omahan yliopistojoukkueessa. Hänet valittiin kahdella jälkimmäisellä kaudellaan WCHA:n akateemiseen tähdistökentälliseen. Viimeisellä yliopistokaudellaan 2012–2013 Šustr kuului myös UNO:n kapteenistoon. Hän oli joukkueen tehokkain puolustaja tehoilla 6+19=25 ja valittiin kauden päätteeksi WCHA:n kolmanteen tähdistökentälliseen. NHL-varaamaton Šustr osallistui jo kesällä 2012 Tampa Bay Lightningin harjoitusleirille. Yliopistokautensa päätteeksi, maaliskuussa 2013 hän teki kaksivuotisen tulokassopimuksen joukkueen kanssa. Šustr pelasi jo samana keväänä kaksi ensimmäistä NHL-otteluaan, niistä ensimmäisen 29. maaliskuuta 2013 New Jersey Devilsia vastaan. Niiden jälkeen hän siirtyi loppukaudeksi AHL-joukkue Syracuse Crunchin vahvuuteen. Joukkue eteni Calder Cup -finaaleihin saakka, mutta mestaruus meni lopulta Grand Rapids Griffinsille voitoin 4–2.

Andrew Jackson (15. maaliskuuta 1767 Waxhaws, Etelä- tai Pohjois-Carolina – 8. kesäkuuta 1845 Nashville, Tennessee) oli Yhdysvaltain seitsemäs presidentti vuosina 1829–1837. Puoluekannaltaan hän oli republikaani (nyk. demokraatti).
Andrew Jackson johti joukkoja vuoden 1812 sodassa, creek-sodassa sekä ensimmäisessä seminolisodassa ja hänet tunnettiin laajalti sotasankarina. Hän hyödynsi mainettaan presidentinvaalikampanjoissaan. Presidenttinä Jackson käytti yksinvaltiasmaista hallitsija-asemaa, josta hän saikin liikanimen Kuningas Andrew I. Jacksonin merkittävimpiä ratkaisuja presidenttinä oli Etelä-Carolinassa syntyneen konfliktin ratkaiseminen sekä Yhdysvaltain kansallisen pankin elvyttämisen estäminen.
Andrew Jackson syntyi 15. maaliskuuta 1767 Waxhawsissa, Etelä- ja Pohjois-Carolinan rajalla. Ei ole tarkkaa tietoa siitä kumman osavaltion puolella Jackson syntyi. Kumpikin Carolina sanoo hänen syntyneen heidän puolellaan, mutta Jacksonin itsensä mukaan hän syntyi Etelä-Carolinassa. Hänen vanhempansa olivat sukujuuriltaan irlantilaisia. Vuosina 1780-1781 britit valtasivat Etelä-Carolinan. Jacksonin äiti ja kaksi hänen veljeään kuoli valtauksessa, mikä jätti Jacksonille elinikäisen vihan Britanniaa kohtaan.Nuorena Jackson opiskeli lakia ja lähti vuonna 1787 Tennesseehen, josta tuli myöhemmin yksi Yhdysvaltain osavaltioista. Jackson meni Nashville-nimiseen uudisasukaskaupunkiin, jossa hän toimi lakimiehenä. 1790-luvulla Jackson meni naimisiin Rachel Robardsin kanssa. Robards oli eronnut edellisestä miehestään, rikkaasta Lewis Robardsista, mikä oli tuohon aikaan paheksuttavaa. Pari ei koskaan saanut omia lapsia, mutta he kasvattivat adoptiolapsen nimeltä Andrew Jackson Junior. Naimisiinmenon jälkeen Andrew Jackson alkoi säästää rahaa, jotta hän saisi ostettua itselleen kartanon. Lopulta Jackson saikin ostettua itselleen oman Hermitage-nimisen kartanon läheltä Nashvilleä. Useiden muiden tuon ajan kartanonomistajien tapaan myös Jackson käytti hyväkseen orjatyövoimaa.Tennessee liitettiin Yhdysvaltoihin 1. heinäkuuta 1796, ja Jackson alkoi suunnitella uuden osavaltion perustuslakia. Myöhemmin samana vuonna hänestä tuli myös Tennesseen ensimmäinen Yhdysvaltain edustajainhuoneen edustaja. Jackson kieltäytyi asettumasta ehdolle seuraavissa vaaleissa 1797 ja palasi kotitilalleen maaliskuussa. Hänet kuitenkin valittiin lähes heti Yhdysvaltain senaattiin. Jackson erosi senaatista vuotta myöhemmin, ja hänet valittiin Tennesseen ylioikeuden tuomariksi. Myöhemmin hänet valittiin Tennesseen asevoimien ylipäälliköksi.
Andrew Jackson osallistui useisiin kaksintaisteluihin, moniin niistä ainakin nimellisesti puolustaakseen vaimonsa Rachel Jacksonin kunniaa. Kaksintaistelussa 30. toukokuuta 1806 Charles Dickinson ampui ensin Jacksonia kylkeen, minkä jälkeen Jackson ampui kuolettavan laukauksen. Dickinson oli ainoa mies, jonka Jackson surmasi kaksintaisteluissa.
Kun vuoden 1812 sota syttyi, kenraaliksi ylennetty Jackson aloitti viiden kuukauden mittaisen sotaretken brittien liittolaisia Creek-intiaaneja vastaan. Sotaretki päättyi Jacksonin voittamaan Horseshoe Bendin taisteluun maaliskuussa 1814. Tammikuussa 1815 Jacksonin joukot löivät britit New Orleansin taistelussa. Vaikka sodan lopettanut Gentin rauhansopimus oli solmittu jo joulukuussa, pidettiin Jacksonia Yhdysvalloissa suurena sotasankarina.Vuonna 1817 Jackson määräsi hyökkäyksen Espanjalle kuuluneeseen Floridaan. Espanjan hallitus kuitenkin kritisoi valloituksia voimakkaasti, ja osa Yhdysvaltain hallituksestakin ryhtyi vastustamaan sotaretkeä. Osa hallituksesta, tuolloinen ulkoministeri John Quincy Adams mukaan lukien, kuitenkin kannatti edelleen Floridan valtaamista. Vaikka sotaretki keskeytettiinkin, se nopeutti Espanjan halua myydä Florida Yhdysvalloille. Adams ja James Monroe ostivat alueen lopulta Yhdysvalloille vuonna 1821.
Jacksonin sotamenestyksen ansiosta hänet äänestettiin vuonna 1824 Yhdysvaltain senaattiin. Samana vuonna hän myös yritti presidentiksi, ja voittikin kansanäänestyksen, muttei saanut valitsijamiesten enemmistöä taakseen. Vaalit olivat erikoiset sikäli, että Federalistinen puolue oli kuihtunut pois, joten kaikki viisi ehdokasta olivat republikaaneja (ei nykyinen republikaanipuolue, vaan nykyisen demokraattipuolueen edeltäjä). Ratkaisu meni perustuslain mukaisesti edustajainhuoneelle, jossa jokaisella osavaltiolla oli käytössään yksi ääni. Osavaltioiden edustajat äänestivät keskenään siitä, kuka ehdokkaista sai äänen. Puhemies Clay, itsekin ehdokas, asettui tukemaan John Quincy Adamsia. Adams voitti äänestyksen selvästi, ja Jacksonin kannattajat syyttivät häntä lahjonnasta. Jackson itse erosi senaatista vastalauseena tuloksille.Seuraavan neljän vuoden ajan Jacksonin tukijoukot pitivät huolen siitä, etteivät äänestäjät päässeet unohtamaan Adamsin ”konnankoukkuja”. Jackson esiintyi kainostelematta kansanvallan ja tavallisen kansan puolesta taistelijana, olihan hän saanut äänten enemmistön puolelleen. Vuoden 1828 vaaleissa Jacksonin joukot eivät jättäneet mitään sattuman varaan. Vaalikampanja oli vaalikiertueineen, mainoslauseineen ja -julisteineen ensimmäinen nykyaikaisena pidetty presidentinvaalikampanja. Jacksonin vastustajat väänsivät hänen nimestään pilanimen Jackass (”Aasi”), mutta Jackson käänsi senkin edukseen ja omaksui aasin osaksi kampanjansa kuvastoa. Myöhemmin aasista tuli koko demokraattipuolueen tunnus.
Vuoden 1828 vaaleissa kumpaakin osapuolta mustamaalattiin normaalia enemmän. Jacksonin kannattajat syyttivät Adamsia edelleen edellisten vaalien manipuloinnista, ja Adamsin kannattajat puolestaan syyttivät Jacksonia laittomasta avioliitosta. Jacksonin vaimo Rachel ei ollut eronnut laillisesti miehestään, kun hän oli mennyt naimisiin Jacksonin kanssa. Intohimoinen kampanjointi pani kansan liikkeille. Ensimmäistä kertaa sitten kenraali Washingtonin ehdolla oli todellinen kansansankari. Äänensä kävi antamassa peräti nelinkertainen määrä äänestäjiä edellisiin vaaleihin verrattuna, ensimmäistä kertaa yli miljoona amerikkalaista. Kenraali Jackson sai 56 % äänistä. Rachel Jackson kuoli pian vaalien jälkeen, ja Jackson valitsi hänen sijaisekseen ensimmäiseksi naiseksi veljentyttärensä Emily Donelsonin.Jackson oli Yhdysvaltojen ensimmäinen presidentti, joka tuli maan silloisen länsirajan (Tennessee) luota. Tämä oli käännepiste Yhdysvaltain politiikassa: Jacksonin virkakaudella politiikan keskipiste siirtyi lännemmäs. Samalla myös poliittiset puolueet muuttuivat. Entisen demokraattis-republikaanisen puolueen tilalle syntynyt demokraattinen puolue tuki Jacksonia, ja federalistisesta puolueesta Whig-puolueeksi muuttunut puolue vastusti häntä. Jackson teki selväksi, että hän oli maan ylin johtaja eikä alistunut kongressin päätöksiin. Whig-puolue vastusti Jacksonin kantaa yksinvaltiudesta rankasti ja käyttikin tästä pilkkaavasti nimeä Kuningas Andrew I.
Asettuessaan uudelleen ehdolle vuonna 1832 Jacksonin vastaehdokkaaksi nimettiin demokraattis-republikaanien Henry Clay. Vaalien tärkeimmäksi kysymykseksi nousi pahasti velkaantunut ja Yhdysvaltain hallituksen tukema kansallinen pankki. Clay kannatti pankin elvyttämistä, kun Jackson puolestaan sanoi sen olevan ”rahvaiden vihollinen”. Vaikka silloinen edustajainhuoneen edustaja Clay sai kongressin hyväksynnän pankin elvyttämiselle, Jackson käytti veto-oikeuttaan ja esti elvytyksen. Siitä huolimatta Jackson voitti vaalit selvästi.Jacksonin toisen kauden ensimmäinen suuri ongelma oli Etelä-Carolinan halu olla maksamatta korkeita veroja liittovaltiolle. Vuonna 1832 Yhdysvaltain kongressi oli jo valmis alentamaan verotusta konfliktin välttämiseksi, mutta Jackson päätti uhata Etelä-Carolinaa liittovaltion armeijalla, mikäli tämä ei maksaisi veroja. Väkivallan uhka sai Carolinan perääntymään verovaatimuksistaan ja Jacksonia kehuttiin kriisin välttämisestä.Samoihin aikoihin Etelä-Carolinan uhkaavan konfliktin kanssa Georgian osavaltio valloitti cherokee-intiaaneilta valtavia maa-alueita, jotka liittovaltio oli näille taannut. Intiaaneja vastaan aiemmin taistellut Jackson ei kuitenkaan välittänyt tilanteesta, ja intiaanit valittivat Georgian toiminnasta Yhdysvaltain korkeimpaan oikeuteen, jonka mukaan Georgialla ei ollut oikeutta intiaanien alueisiin. Vuonna 1835 cherokeet sopivat vaihtavansa asuinalueensa uuteen alueeseen Arkansas'n territoriosta. Uudelleensijoitus kuitenkin vaati tuhansien intiaanien hengen.Jacksonin presidenttikaudet muistetaan vahvasti presidenttivetoisesta politiikasta ja myös intiaanien kaltoin kohtelusta. Maakeinottelu yleistyi, vaikka Jackson koetti sitä hillitä. Jacksonin onnistui maksaa valtion velka kokonaan pois korkeilla tulleilla ja valtion maata myymällä. Hänen kaudellaan valtion budjetit olivat vahvasti ylijäämäisiä. Jätettyään toisen kautensa presidenttinä Jackson vetäytyi kotitilalleen Hermitageen, jossa hän kuoli 8. kesäkuuta 1845.
Jacksonin kunniaksi on painettu useita postimerkkejä, joista ensimmäinen ilmestyi kuitenkin vasta 18 vuotta hänen kuolemansa jälkeen vuonna 1863. Ensimmäiset Jacksonia esittäneet postimerkit olivat mustavalkoisia kahden sentin merkkejä, jotka saivat lempinimen Black Jack (suom. Musta Jack). Lisäksi Jackson on ikuistettu 20 dollarin seteliin, yhden dollarin kolikkoon ja lukuisiin patsaisiin. Jacksonin mukaan on nimetty muun muassa Jackson Square New Orleansissa sekä Yhdysvaltain armeijan koulutuskeskus Fort Jackson Etelä-Carolinassa. Donald Trump pitää Jacksonia suurena inspiraation lähteenä ja hän pitää muotokuvaa Jacksonista Oval Officen seinällä. 

Andy Warhol (oikealta nimeltään Andrew Warhola, 6. elokuuta 1928 Pittsburgh, Pennsylvania, Yhdysvallat – 22. helmikuuta 1987 New York) oli yhdysvaltalainen kuvataiteilija ja elokuvantekijä. Warhol aloitti uransa 1950-luvulla mainospiirtäjänä. Hän oli 1960-luvun alussa suosioon nousseen pop-taiteen edelläkävijöitä, jonka töistä, kuten sarjasta silkkipainettuja Marilyn Monroen kasvokuvia, on tullut pop-taiteen ikonisia teoksia. Vuodesta 1963 alkaen Warhol saavutti mainetta myös underground-elokuvien tekijänä, ja 1970-luvulla hänestä tuli hyvin kysytty kuuluisuuksien muotokuvien maalaaja. Warholin New Yorkiin perustama The Factory -studio oli tunnettu taiteilijoiden tapaamispaikka ja aikansa dekadentin elämäntyylin symboli. Warhol perusti myös Interview-lehden ja aloitti 1970-luvun lopulla oman televisio-ohjelman.
Warhol tunnettiin taiteensa lisäksi myös epätavallisesta ulkonäöstään ja harkitun erikoisesta julkisesta käyttäytymisestään. Hän oli tuottelias elämänsä loppuun asti. Warhol kuoli vuonna 1987 yllättäen sappirakkoleikkauksen komplikaatioihin. Monista hänen töistään on maksettu nykytaiteen korkeimpia hintoja, enimmillään useita kymmeniä miljoonia euroja.
Andy Warholin vanhemmat Julia ja Andrei olivat kotoisin nykyisen Slovakian rajalla sijaitsevasta Mikován kylästä. He olivat kansallisuudeltaan ruteeneja. Muutama vuosi häiden jälkeen Andrei muutti 1910-luvulla Yhdysvaltoihin Pittsburghiin, ja Julia seurasi häntä vuonna 1921.Andrew Warhola syntyi Pittsburghin teollisuuskaupungissa 6. elokuuta 1928. Hänellä oli kaksi vanhempaa veljeä. Perheen kotikielenä oli ruteeni. Warholit olivat hartaita idän katolisia, ja myös Andy oli koko elämänsä hyvin uskonnollinen. Andrei Warhola työskenteli Eichleay-yhtiössä, jonka alaa oli tien- ja talonrakennus, ja myöhemmin sekatyömiehenä. Julia oli osa-aikainen siivooja ja myi tekemiään käsitöitä ovelta ovelle. Andy oli lapsena erityisen läheinen äitinsä kanssa, joka opetti Andyn piirtämään. Naapurustossa asui paljon lapsia, mutta Andy oli omissa maailmoissaan viihtyvä taiteellinen älykkö, joka viihtyi paremmin tyttöjen seurassa kuin poikien urheiluleikeissä.Andy sairasteli lapsena usein. Vakavin sairaus oli hänen kahdeksanvuotiaana sairastamansa tanssitauti. Toipilasaikana hänellä oli aikaa tutustua populaarikulttuuriin, kuten elokuviin ja sarjakuviin. Sairauksista jäi hänelle elinikäinen ihottuma. Andyn John-veli otti vastuun perheen taloudesta, kun perheen isä sairastui ja kuoli Andyn ollessa teini-iässä. Isä oli ollut toiveikas koulussa menestyneen Andyn tulevaisuuden suhteen, ja John kertoi myöhemmin, että isän kuolemalla oli ollut hyvin suuri vaikutus Andyyn. Isän kuoleman seurauksena Julia-äidistä ja Andysta tuli entistäkin läheisemmät.Andy alkoi opiskella piirtämistä yhdeksänvuotiaana paikallisen Carnegie-museon lauantaisilla piirustustunneilla. Hän piirsi kouluvuosinaan ahkerasti ja herätti kuvaamataidonopettajiensa huomion taidoillaan ja omintakeisella tyylillään. Hän kävi myös paljon elokuvissa, ja hän oli kiinnostunut lehtien onnettomuusuutisista.High schoolin jälkeen Andy jatkoi opintoja Carnegien teknillisessä korkeakoulussa, sillä sen kuvaamataiteen laitos oli arvostettu. Kielivaikeuksien vuoksi Andylla oli vaikeuksia teoriaopinnoissa, eivätkä taideopettajat useinkaan ymmärtäneet hänen luovia ja omapäisiä aikaansaannoksiaan, jotka vaikuttivat joskus pelkiltä tuherruksilta. Andy erotettiin ensimmäisen opiskeluvuoden jälkeen, mutta syksyllä hän pääsi takaisin kouluun kesätyön ohessa tekemiensä piirustusten ansiosta. Hän kokosi niistä ensimmäisen näyttelynsä ja sai sen esille syyslukukauden alkajaisiksi.Toisena opiskeluvuonna Andy kiinnostui myös tanssista ja alkoi käydä sinfoniaorkesterin konserteissa. Hän oli niin ystäväpiirissään kuin opettajiensakin parissa suosittu, ja taidekouluyhteisössä hänen homoseksuaalisuutensa hyväksyttiin.Vuonna 1948 ennen neljättä ja viimeistä college-vuottaan Andy sai töitä tavaratalon näyteikkunoiden taustamaalaajana. Somistajan työssä hän oppi täyttämään kaupallisen taiteilijan vaatimukset, kuten nopean työskentelyn tärkeyden.
Pian opintojensa päätyttyä vuonna 1949 Warhol muutti Manhattanille taiteilijaystävänsä Philip Pearlsteinin kanssa. Hän sai pian myydyksi kenkäpiirroksiaan muotilehdille ja sen jälkeen kansikuvia lehdille, yrityksille ja levy-yhtiöille. Hän ryhtyi myös luomaan itselleen omaperäistä imagoa, johon kuului harkitun rento pukeutuminen ja kuiskaileva puhetyyli. Vuonna 1949 hän otti taiteilijanimen Andy Warhol. Julia Warhol muutti 1952 New Yorkiin asumaan poikansa luokse, ja he muuttivat erilleen vasta vuonna 1971.Warhol menestyi vuosi vuodelta paremmin kuvittajana, mutta halusi myös vakavasti otettavaksi taiteilijaksi. Hänen ensimmäinen gallerianäyttelynsä 15 Drawings Based on the Writings of Truman Capote avattiin 16. kesäkuuta 1952 New Yorkissa. Näyttelyä ei kuitenkaan otettu kovin vakavasti, eikä yhtään piirrosta myyty. Warholin piirrosten aiheena olivat tuohon aikaan usein perhoset, naisten kengät ja pojat.Vuonna 1953 Warhol sai agentikseen Fritzie Millerin, jonka ansiosta Warhol sai piirroksiaan pian kaupungin merkittävimpiin lehtiin, kuten Vogueen ja Harper’s Bazaariin, ja alkoi ansaita hyvin. Kaljuuntumisen vuoksi Warhol alkoi pitää harmaata peruukkia. Hän perusteli värin valintaa sillä, että harmaa peruukki sai hänet vaikuttamaan ”ikäistään nuoremmalta”.Warholin toinen näyttely, jonka piirrosten aiheena oli tanssija John Butler, ei herättänyt sekään huomiota. Kaupallisen taiteen maailmassa hän oli kuitenkin jo tähti ja sai huippupalkkioita, jopa 30 000–50 000 dollaria vuodessa. Hän sai mainostöistään myös useita palkintoja. Vuonna 1955 Warhol teki huomiota herättäneen sarjan I. Millerin kenkäkaupan mainoksia New York Timesin sunnuntainumeroihin. Seuraavana vuonna hän sai myönteistä huomiota, ja hänen näyttelynsä Golden Slippers, joka oli koottu kenkiä esittävistä tahraviivapiirustuksista, esiteltiin kahdella aukeamalla Life-lehdessä. Häntä ei kuitenkaan vielä hyväksytty vakavasti otettavien taiteilijoiden piireihin kaupallisen taustansa eikä avoimen homoseksuaalisuutensa vuoksi. Warhol perusti 1957 yhtiön nimeltä Andy Warhol Enterprises, alkoi sijoittaa osakkeisiin ja ryhtyi kartuttamaan omaa taidekokoelmaa.
Pop-taide oli syntynyt Englannissa vuonna 1956, ja 1950-luvun lopulla myös Warholin taiteessa alkoi näkyä merkkejä pop-taiteesta, kuten toiston käyttöä. Amerikkalaistaiteilijoiden Jasper Johnsin ja Robert Rauschenbergin pop-taidetta sivuavat näyttelyt vuonna 1958 tekivät Warholiin vaikutuksen ja voimistivat hänen haluaan irtautua mainospiirtämisestä ja ryhtyä vakavaksi taiteilijaksi.Vuonna 1960 Warhol alkoi maalata kuvia mainoksista, sarjakuvista sekä arkipäiväisistä esineistä ja tehdä taiteellisia kokeiluja eri tekniikoilla ja materiaaleilla. Sarjakuva-aiheista hän luopui sen jälkeen, kun nuori pop-taiteilija Roy Lichtenstein oli alkanut saada mainetta sarjakuva-aiheisilla maalauksillaan. Imagoa Warhol loi itselleen käyttämällä hopeanväristä peruukkia, vastailemalla kysymyksiin yksitavuisilla ja sekavilla tokaisuilla sekä korostamalla naismaisia elkeitään. Warhol tutustui myös Metropolitan-museon apulaiskuraattoriin Henry Geldzahleriin, josta tuli hänelle loppuelämäksi tärkeä taidekumppani ja ystävä.Seuraavaksi Warhol alkoi maalata sarjoja dollarin seteleistä ja Campbellin tomaattikeittopurkeista. Hän oli joulukuussa 1961 saanut aiheen sisustussuunnittelijalta ja gallerianomistajalta Muriel Latow’lta. Warhol oli kaivannut vaikuttavaa ja yksilöllistä ideaa ja pyysi Latow’lta apua. Tämä ehdotti 50 dollarin maksua vastaan, että Warhol maalaisi sitä, mistä piti eniten maailmassa – rahaa – tai minkä kaikki tuntevat, kuten Campbellin keittopurkkeja. Warhol ihastui ehdotuksiin ja aloitti työt välittömästi. Kolmenkymmenenkahden Campbell-purkin sarja herätti huomiota, ja maalauksista koottiin vuonna 1962 näyttely Los Angelesiin. Warhol kertoi Time-lehden haastattelussa 11. toukokuuta 1962:
»Maalaan sellaista, mikä aina on mielestäni ollut kaunista, sellaista, mitä käytetään päivittäin mutta ei koskaan ajatella. Juuri nyt teen keittoja, ja olen tehnyt muutamia maalauksia, jotka esittävät rahaa. Teen tätä siksi, että pidän tästä.» (Time, 1962)
Warhol teki kesällä 1962 Campbellin keittopurkkien lisäksi muitakin toistoon perustuvia maalaussarjoja, kuten sarjan Coca-Cola-pulloista. Hän otti käyttöön silkkipainomenetelmän eli serigrafian, jolla hän pystyi toistamaan samoja kuvia nopeasti eri värisinä. Ensimmäinen tällä tekniikalla valmistunut teos oli Marilyn Monroen valokuvasta tehty 23 erivärisen muotokuvan sarja. Warhol alkoi saada tunnustusta ja mainetta myös vakavana taiteilijana. Taidekriitikot sanoivat hänen olevan pop-taiteen lipunkantaja ja purkavan korkeakulttuuriin kytketyt mystifioinnit. Pop-taiteen arvostelijat taas ottivat Warholin kohteekseen ja kutsuivat hänen töitään muun muassa ”sisällyksettömiksi huijauksiksi”. Kielteisesti Warholiin suhtautuivat etenkin abstraktin ekpressionismin edustajat, kuten Willem de Kooning ja Mark Rothko.
Vuonna 1963 Warhol vuokrasi ateljeen tyhjäksi jääneeltä paloasemalta, sillä hänen asuntonsa oli jo käynyt ahtaaksi työskentelyyn, ja palkkasi assistentin auttamaan serigrafioiden tekemisessä. Keväällä ja kesällä 1963 Warhol maalasi joukon merkittäviä muotokuvia, kuten sarjan 180-senttisiä, hopeanvärisiä Elviksen kuvia. Warhol pyrki koko ajan löytämään uusia, tyrmistyttäviä ideoita. Välillä hän kuvasi synkkiä aiheita, kuten väkivaltaa, onnettomuuksia ja kuolemaa. Warholin vuosien 1961–1966 maalaukset voidaankin jakaa kahteen luokkaan: yhtäältä kulutustuotetta kuvaaviin teoksiin, kuten Coca-Cola-pulloihin, elokuvatähtiin ja etsintäkuulutettuihin, toisaalta tilannekuviin, kuten kuolema- ja onnettomuuskuviin. Warholin maalaukset eivät kuitenkaan olleet yhteiskuntakriittisiä. Hän sanoi itse: ”Minulla on tunne, että edustan taiteessani Yhdysvaltoja, mutta en ole yhteiskuntakriitikko. Minä maalaan ne maalauksiini siksi, että ne ovat minulle tutuinta. En yritä millään tavalla kritisoida Yhdysvaltoja, en lainkaan yritä näyttää rumuutta. Olen vain puhdas taiteilija.” Warhol kokeili pornografisiakin maalauksia, kunnes huomasi, että niitä oli mahdotonta saada kaupaksi.Marraskuussa 1963 Warhol siirsi ateljeensa varasto- ja tehdasrakennukseen East 47th Streetille, Yhdistyneiden kansakuntien rakennuksen lähistölle. Tila sijaitsi viidennessä kerroksessa, se oli kooltaan 30×12 metriä, ja siinä oli aiemmin ollut hattutehdas. Paikka sai nimekseen The Factory eli Tehdas. Siellä alkoi pian käydä paljon erikoislaatuisia ihmisiä, kuten hylkiöitä ja taiteilijoita, ja hopeanväriseksi sisustetusta huoneesta tuli siten jatkuva happening.Warhol alkoi myös tehdä underground-elokuvia kahdeksanmillisellä Bolexin elokuvakameralla, vaikka hänellä ei ollut alalta teknistä osaamista. Warholin taiteellinen perusratkaisu oli esittää elokuvat hidastetulla, 16 kuvan sekuntinopeudella. Elokuvien aiheena olivat hänen ystävänsä, jotka tekivät arkisia asioita, kuten suutelivat tai leikkasivat toistensa hiuksia. Warhol kuvasi Factoryssa lukuisia elokuvia, ja vuonna 1964 hän alkoi käyttää niissä entistä enemmän näyttelijöitä. Elokuva Couch (Sohva) esittää Warholin ystävien välistä seksiä Factoryn sohvalla. Elokuvassa Empire Warhol kuvasi Empire State Buildingia liikkumattomalla kameralla yöllä kahdeksan tunnin ajan. Yleisön reaktiot olivat pääosin tyrmistyneitä. Warholin ensimmäinen äänielokuva oli Harlot (1964). Hän kutsui näyttelijöitään ja seuralaisiaan ”supertähdiksi”, joista tunnetuimpia oli Edie Sedgwick.Warhol vieraili vuonna 1965 ensimmäistä kertaa Ranskassa, missä hänestä ja pop-taiteesta oli tullut hyvin suosittuja. Samalla hän ilmoitti lopettavansa maalaamisen ja keskittyvänsä kokonaan elokuvien tekemiseen. Warhol pyrki tällä nostamaan maalaustensa hintaa, mutta hän tunsi myös, että pop-taiteen räjähdysvoima oli jo käytetty loppuun. Samana vuonna Warhol aloitti yhteistyön Velvet Underground -rockyhtyeen kanssa, jonka jäseniä hän piti hengenheimolaisenaan. Warhol nosti yhtyeeseen saksalaisen laulajattaren nimeltä Nico, ja tehdäkseen yhtyeestä kuuluisan hän ryhtyi sen manageriksi ja rahoittajaksi. Warhol avasi New Yorkiin myös diskon, jossa esitettiin performansseja.
Warhol siirsi vuonna 1968 työtilansa keskikaupungille osoitteeseen 33 Union Square West. Toimistomaisessa tilassa oli kaksi isoa huonetta, ja se toimi edellisen Factoryn tapaan elokuvantekokeskuksena ja tapaamispaikkana. Warholin elokuvissakin esiintynyt mutta tälle katkeroitunut radikaalifeministi Valerie Solanas ampui 3. kesäkuuta 1968 Factoryssa Warholia ja kahta muuta paikalla ollutta. Warhol selvisi täpärästi hengissä ja toipui vähitellen, mutta hänen täytyi kuitenkin käyttää tukiliiviä koko loppuelämänsä. Solanas ei katunut tekoaan vaan jatkoi Warholin uhkailemista myöhemminkin.Samana vuonna Warhol julkaisi ensimmäisen romaaninsa a, joka perustui yhteen vuorokauteen hänen ystävänsä Ondinen elämässä. Kirja sai kriitikoilta pääasiassa tyrmäävän vastaanoton, vaikka jotkut pitivätkin sitä aitona vastauksena James Joycen Odysseukselle. Warholin julistuksesta, että ”tulevaisuudessa jokainen saa 15 minuuttia kuuluisuutta”, tuli lentävä lause.Rahaa saadakseen Warhol avasi New Yorkiin elokuvateatterin vuonna 1969. Teatterissa esitettiin homopornoa, mutta ei Warholin omia elokuvia. Teatterin tuotot valuivat kuitenkin muiden taskuihin, joten hän vetäytyi hankkeesta. Omissa elokuvissaankin Warhol esitteli erilaisia shokeeraavia aiheita, kuten seksiä ja huumeita. Hän perusti myös Interview-lehden, jossa alettiin julkaista muodin, taiteen, elokuvan, musiikin ja kirjallisuuden tähtien avomielisiä haastatteluja. Warhol teki itsekin lehteen haastatteluja omalla tyylillään: hän meni haastateltavan luo ilman minkäänlaista suunnitelmaa ja teki nauhoituksesta muokkaamattoman käsikirjoituksen.
Pasadenassa avattiin 1970 Warholin retrospektiivinen näyttely, joka kasvatti Warholin taideteosten menekkiä maailmalla. Lehdistö kutsui Warholia ensimmäiseksi todella kuuluisaksi kuvataiteilijaksi sitten Picasson ja Dalín – taiteilijaksi, joka oli osunut muodissa ja kaupallisessa taiteessa ajan hermoon. Kun hänen maalaustensa arvo nousi, Warhol palasi maalaustaiteen pariin. Retrospektiivinen näyttely vieraili Pariisissa ja Lontoossa, missä se oli suurmenestys. Myös Saksassa Warholilla oli supertähden asema, ja hänen elokuvansakin menestyivät siellä. Lontoolainen The Times ylisti Warholia "sodan jälkeen ilmaantuneista taiteilijoista vakavimmin otettavaksi" ja "tärkeimmäksi amerikkalaiseksi taiteilijaksi". Warholin vanhimmista töistä maksettiin jo 1970-luvun alussa keskimäärin 30 000 dollaria.Warholin äiti Julia asui poikansa kanssa vuoteen 1971, mutta sitten hän sairastui ja joutui muuttamaan takaisin Pittsburghiin. Hän kuoli siellä 1972.Warhol oli 1970-luvun alussa läheisesti tekemisissä monen rocktähden kanssa, kuten Rolling Stonesin Mick Jaggerin ja tämän naisystävien mutta myös tyylitietoisten glam rock -artistien kanssa. Etenkin David Bowie sai vaikutteita Warholilta. Hän kirjoitti jopa laulun "Andy Warhol", josta Warhol ei kuitenkaan pitänyt, sillä häntä sanottiin siinä "hassunnäköiseksi". 1970-luvun lopulla Warholin Factoryssa ja Interview'ssa kävi paljon myös uuden aallon yhtyeitä, kuten Talking Heads, Blondie ja The Clash.Vuonna 1972 Warhol alkoi maalata muotokuvia. Ensimmäiseksi hän teki yli kaksituhatta puhemies Maon kasvokuvaa, joiden koko vaihteli 15×15 senttimetristä 5×4 metriin. Hän alkoi tehdä myös tilaustöitä ja jatkoi samalla koko ajan elokuvien tekemistä.Factory-studio siirtyi vuonna 1974 isompiin tiloihin Broadwayn varrelle. Warholin asioita hoiti Andy Warhol Enterprises -yhtiö, jonka toiminta muuttui ammattimaisemmaksi, ja Warholin alaiset alkoivat kutsua häntä "pomoksi". Factoryssa alkoi käydä paljon kuuluisuuksia, joilta Warhol toivoi haastattelua Interview'hun tai muotokuvatilausta. Warholin asiakkaisiin kuuluivat kaikki tuon ajan kuuluisuudet jalkapallotähti Peléstä Ruotsin kuninkaaseen. Haastateltavia hän hankki myös julkkisten suosimasta Studio 54 -yökerhosta, jonka hän oli valinnut kantapaikakseen.Warhol julkaisi vuonna 1975 kirjan The Philosophy of Andy Warhol, jossa hän esitti kepeitä huomioita rakkaudesta, kuuluisuudesta, kauneudesta ja rahasta. Vuonna 1978 hän alkoi tuottaa omaa kaapelitelevisio-ohjelmaa Andy Warhol's TV. Visuaalisesti uraauurtavassa ohjelmassa oli haastatteluja, muotiesittelyjä ja vierailuja nousevien rocktähtien kotona. Show’ta tehtiin yhdeksän vuotta. Vuonna 1980 Warhol julkaisi muistelmansa kuusikymmenluvusta nimellä Popism.Warholin 1970-luvun tuotantoa on pidetty epätasaisena, sillä hänen nähtiin usein vain toistavan vanhoja ideoitaan ilman mitään sanottavaa. Taiteellisesti merkittävimpinä tuon aikakauden töinä on pidetty Mao-sarjaa sekä ihmiskalloja kuvaavaa sarjaa.1980-luvulla Warhol teki yhteistyötä nuorten uusekspressionistien Jean-Michel Basquiatin ja Francesco Clementen kanssa. Hän ohjasi yhden musiikkivideon, The Cars -yhtyeen "Hello Again" vuonna 1984, ja kokeili myös tietokonetaidetta. Warholin viimeinen merkittävä sarja vuodelta 1987 kuvasi Pyhää ehtoollista.
Warholin sappirakko tulehtui vakavasti talvella 1987. Hän lykkäsi leikkausta ja hoiti itseään taikakaluilla, kunnes hänen oli kivun vuoksi pakko suostua leikkaukseen. Warhol kuoli sappileikkauksen jälkeisiin komplikaatioihin sairaalassa New Yorkissa 22. helmikuuta 1987. Hän oli leikkauksen jälkeisenä iltana vielä pirteä ja hyväntuulinen, mutta yllättäen hänet löydettiin seuraavana aamuna sairaalavuoteesta kuolleena. Warholin kerrotaan torjuneen hoitajan tarkkailun.Warhol haudattiin Pittsburghiin. Warholin kuoleman jälkeen pidetyssä huutokaupassa hänen omaisuutensa tuotti yhteensä 25,3 miljoonaa dollaria. Warholin testamentin mukaisesti hänen kuolinpesänsä rahoilla perustettiin kuvataiteen tukemiseksi Warhol Foundation -säätiö. Vuonna 1994 Pittsburghissa avattiin Warhol-museo, jossa on laaja Warholin teosten kokoelma.
Warhol saattoi olla puhelias sisäpiirin kesken, mutta muissa sosiaalisissa tilanteissa hän heittäytyi yleensä puhumattomaksi ja vain tarkasteli ihmisiä. Warhol ei koskaan paljastanut yksityiselämäänsä ystävilleen, vaikka houkutteli heidät avautumaan omastaan. Hän kävi suuren osan intiimeimmistä keskusteluistaan puhelimessa, etenkin öisin. Warhol ei koskaan kiroillut vaan käytti vain lieviä ilmaisuja. Hän oli koko elämänsä hyvin uskonnollinen ja kävi kirkossa lähes päivittäin.Warhol häpeili homoseksuaalisuuttaan ja tunsi alemmuudentunnetta ulkonäöstään, eikä hän etenkään nuorena solminut helposti fyysisiä suhteita ihastuksiinsa. Warhol oli kenkä- ja jalkafetisisti, ja ystäviensä mukaan hän oli myös voyeuristi ja nautti ihmisten katselemisesta. Warholin pitkäaikainen ystävä Henry Geldzahler on sanonut, että Warhol oli voyeuristi-sadisti ja tarvitsi lyhytkestoisiksi jääneisiin suhteisiinsa ekshibitionisti-masokisteja.Warhol käytti paljon piristäviä, amfetamiinipohjaisia laihdutuslääkkeitä mutta ei koskaan sortunut huumeisiin, toisin kuin monet hänen ympärillään. Hän oli intohimoinen keräilijä. Yksi hänen taidesuosikeistaan oli surrealisti Giorgio de Chirico, jota kohtaan hän tunsi hengenheimolaisuutta.
Warholin tavaramerkiksi muodostui tahraviivapiirrostekniikka, jonka hän omaksui opiskellessaan 1940-luvun lopulla teknillisessä korkeakoulussa. Hän piirsi kuvan paperille ja käänsi sen ennen värin kuivumista toista paperia vasten, jolloin alkuperäisestä piirroksesta syntyi tuhruinen peilikuva. Warholia miellytti tahraviivassa tuhruisen ja hauraan viivan lisäksi ajatus siitä, että hän oli tekniikan avulla etäännyttänyt itsensä lopputuloksesta. Aiheet tahraviivapiirustuksiin Warhol otti usein Life-aikakauslehden sivuilta, joiden kuvia hän piirsi läpi. Collegessa Warhol omaksui myös psykologisen lähestymistavan taiteeseen.Warhol oli ensimmäinen, joka ryhtyi käyttämään silkkipainomenetelmää myös vakavasti otettavan taiteen teossa; aiemmin sitä oli käytetty vain mainostaiteessa ja halvoissa massatuotteissa. Aiemmin taiteilijat olivat käyttäneet silkkipainotekniikkaa omien töidensä kopioimiseen, mutta Warhol teki kuvat alun perinkin silkkipainovedoksiksi. Hän arvosti silkkipainokuvien kohdistumisvirheitä, jotka antoivat kuville tabloidimaisen sävyn. Warhol käytti mallina lehdistä löytämiään kuvia. Aluksi hän jäljensi kuvan stensiilillä asetaattilevylle, jota hän käsitteli kemikaaleilla ja saksilla. Tehtyään levyn itse hän käytti silkkipainokuvan teossa apuna löyhästi ohjeistamiaan avustajia. He siirsivät asetaatin seulakankaalle, jonka läpi he puristivat väriä. Silkkipainomenetelmällä Warhol pystyi tekemään samasta kuvasta eri väriyhdistelmiä. Hän aloitti vuonna 1962 mustavalkoisista painokuvista (Race Riot in Alabama) ja siirtyi sitten värillisiin, kuten kuuluisassa sarjassa Campbell's Soup Cans. Warhol teki niin monta vedosta kuin uskoi saavansa myydyksi.1970-luvulla tekemistään muotokuvista Warhol veloitti 25 000 dollaria. Muotokuvien koko oli metri kertaa metri. Asiakas sai toisen kuvan 15 000 dollarilla, ja sitä seuravien kuvien hinta laski 5 000 dollaria kappaleelta. Ennen työhön ryhtymistä Warhol otti asiakkaastaan polaroid-kuvia. Hän valitsi parhaan kuvan ja lähetti sen Alexander Heinticille Chromacomp-grafiikkapainoon, missä siitä tehtiin lopullisen kokoinen vedos. Kuvaan luotiin jyrkkä kontrasti jättämällä välisävyt pois. Warhol hahmotteli vedoksen avulla kuvan kankaalle ja maalasi taustan, silmät, huulet ja muut piirteet. Lopuksi Heintici teki silkkipainomenetelmällä kankaan päälle mustavalkoisen kuvan ja Warhol koristeli sen siveltimenvedoin. Värit Warhol valitsi kohteen mukaan ja liioitteli kohteen piirteitä tarpeen mukaan.Warhol pyysi ja saikin usein uransa aikana tuttaviltaan ehdotuksia merkittävimpien töidensä aiheiksi. Hän on sanonut: "Minua ei ole koskaan nolottanut kysyä joltakulta suoraan: 'Mitä minä maalaisin?', sillä pop tulee ulkopuolelta, ja millä tavalla ideoiden pyytäminen toisilta eroaa niiden etsimisestä lehdistä?" Vaikka Warhol sai teoksiinsa aiheita muilta, niiden toteutustapa ja merkityssisältö olivat hänen omiaan.Warhol pyrki etäännyttämään itsensä taiteesta ja automatisoimaan sen kuin koneen tuottamaksi. Julkisen imagonsakin hän muutti vuonna 1963 robottimaisen tunteettomaksi, vaikka yksityisesti hänet tunnettiin ajattelevana ja herkkähermoisena ihmisenä.
Elokuvantekijänä Warhol loi oman, hyvin tyylitellyn muotokielensä. Hänet muistetaan pitkäkestoisista mykkäelokuvista, joissa ei tapahtunut juuri mitään, mutta myös kiistanalaisia aiheita, kuten alastomuutta ja huumeita, kuvaavista elokuvista. Warholin on arvioitu vaikuttaneen merkittävästi elokuvataiteeseen.Warhol alkoi vuonna 1963 kokeilla aluksi yksittäisistä valokuvista tehdyillä filmeillä. Pian hän siirtyi tekemään pitkiä, liikkumattomia ja minimalistista estetiikkaa käyttäviä elokuvia, mikä oli antiteesi elokuvan silloisille konventioille. Warholin varhaiset elokuvat kuvasivat esimerkiksi nukkuvaa ihmistä kahdeksan tuntia tai tarkoituksellisen hitaasti syövää ihmistä. Hän kuvasi elokuvansa ilman ääntä mustavalkoisina ja esitti ne hidastettuina 16 kuvan sekuntinopeudella. Vaikka elokuvat olivat yksinkertaisia, Warhol suunnitteli valaistuksen ja kamerakulmat huolellisesti saadakseen aikaan haluamansa vaikutelman.Jo vuonna 1963 Warhol alkoi käyttää filmeissään myös värejä, ääntä, kerrontaa ja liikkuvaa kameraa. Tosin hän käytti esimerkiksi tarkennusta tietoisen harhailevasti, ja äänen laatu oli tarkoituksellisen vaatimaton. Hänen filmeissään alkoi esiintyä näyttäviä ja erikoisia ihmisiä, jotka lausuivat kameralle pitkiä improvisoituja monologeja ja joiden Warhol antoi olla täysin "oma itsensä". Hän kuvasi myös rohkeita aiheita, kuten alastomuutta, homoseksuaalisuutta ja huumeiden käyttöä. 1960-luvun lopulla Warhol alkoi tehdä elokuvia yhdessä etenkin Paul Morrisseyn kanssa, jonka mukana niihin tuli ammattimaisempi ja tavanomaisempi näkökulma. 1970-luvulle tultaessa Warholin osuus elokuvien tekemisessä väheni ja hän oli usein mukana vain tuottajana. Warhol ei pitänyt juurikaan huolta elokuvistaan: niitä esitettiin eri tavalla vajaina versioina, ja moni niistä on jo kadonnut.Elokuvataiteestaan Warhol sanoi: 
» Liikkumattomia kohteita sisältävien ensimmäisten filmieni oli tarkoitus myös auttaa yleisöä tutustumaan itseensä paremmin. Yleensä kun ihminen menee elokuviin, hän asettuu mielikuvitusmaailmaan, mutta nähdessään jotakin hämmentävää ihminen kääntyy vieressään istuvien puoleen. [...] Minun elokuviani seuratessaan katsoja voi tehdä enemmän kuin muita elokuvia katsoessaan; hän voi syödä ja juoda ja polttaa ja yskiä ja katsoa poispäin ja sitten taas valkokankaalle, ja ne ovat siellä yhä. [...] Ensimmäiset elokuvani tein käyttämällä monta tuntia vain yhtä näyttelijää, joka teki yhtä ja samaa – söi tai nukkui tai poltteli. Tein niin, koska ihmiset tavallisesti menevät elokuviin vain nähdäkseen tähden, ahmiakseen hänet, joten tässä ainakin on tilaisuus katsoa vain tähteä niin pitkään kuin haluttaa, riippumatta siitä, mitä hän tekee, ja halutessaan voi ahmia hänet. Nuo filmit oli myös helpompi toteuttaa.» ()
Warhol oli pop-taiteen uranuurtaja, joka yhtenä ensimmäisistä taiteilijoista yhdisti korkeakulttuurin populaarikulttuuriin. 1960-luvun kokeellisten elokuviensa ansiosta häntä pidetään myös merkittävänä elokuvantekijänä. Etenkin myöhempinä vuosinaan hän työskenteli monilla eri taiteenaloilla, mikä ennakoi nykyajan taiteilijoiden monipuolisuutta.
Warholin taide antaa katsojan kohdata aikamme perustavat, epämiellyttävät totuudet: nykykulttuurin epäinhimillisyyden, hyväksikäytön, banaaliuden, trivialisoinnin ja turmiollisuuden, sekä uskomme loppumisen Jumalaan, taiteeseen ja elämään.Monista Warholin teoksista on 2000-luvulla maksettu kymmeniä miljoonia euroja. Warholin maalaus Silver Car Crash (Double Disaster) vuodelta 1963 myytiin vuonna 2013 huutokaupassa 105 miljoonalla dollarilla, mikä oli toiseksi korkein nykytaiteesta koskaan maksettu summa.Pittsburghin Carnegie Hallissa ja Slovakian Medzilaborcessa on Andy Warhol -museot laajoine kokoelmineen.
Popismi: Andy Warholin 60-luku (suom. 1985, alkuteos POPism: The Warhol '60s, 1980, yhdessä Pat Hackettin kanssa)
Bockris, Victor: Andy Warhol.    Otava, 1990 (alkuteos 1989). ISBN 951-1-10831-x.    
Copplestone, Trewin: The Life and Works of Andy Warhol.    Parragon Book Service, 1995. ISBN 0-7525-1180-7.    
Petri Liukkonen, Andy Warhol (1927–1987), elämäkerta, Kuusankosken kaupunginkirjasto

Angakauitai on saari Ranskan Polynesiassa. Se kuuluu Gambiersaariin, ja sen pinta-ala on 0,7 neliökilometriä. Angakauitai on pinta-alaltaan Gambiersaarten ryhmän viidenneksi suurin saari.lähde?
Angelique Kerber (s. 18. tammikuuta 1988 Bremen) on saksalainen tennispelaaja. Vuonna 2003 ammattilaiseksi siirtynyt Kerber nousi WTA:n maailmanlistalla ykköseksi 12. syyskuuta 2016 julkaistulla listalla. Hän on voittanut urallaan 12 WTA-turnausta kaksinpelissä, joista kolme on Grand Slam -turnausvoittoja: Australian avoimista 2016, Yhdysvaltain avoimista 2016 ja Wimbledonista 2018.
Kerber aloitti tenniksen pelaamisen 3-vuotiaana. Junioreiden maailmanlistalla hän oli parhaimmillaan sijalla 37. Junioriurallaan hänen paras saavutuksensa Grand Slam -turnauksessa oli pääsy puolivälieriin Australian avoimissa vuonna 2004.Vuonna 2003 ammattilaiseksi siirtynyt Kerber pelasi Berliinin WTA-turnauksen karsinnoissa toukokuussa. Hän voitti ensimmäisellä karsintakierroksella maailmanlistan sijalla 61 olleen Marion Bartolin. Marraskuussa 2004 hän otti ensimmäisen ITF-turnausvoittonsa Opolessa. Vuonna 2006 Kerber voitti kolme ITF-turnausta sekä pelasi ensimmäistä kertaa WTA-turnauksen pääsarjassa Hasseltissa. Hasseltissa hän voitti ensimmäisellä kierroksella Romina Oprandin, kunnes hävisi toisella kierroksella maailmanlistan sijalla 14 olleelle Ana Ivanovićille luvuin 3–6, 7–6(3), 3–6.
Vuosi 2007 alkoi Kerberillä Australian avointen karsinnoilla, joissa hän hävisi avauskierroksella Julia Vakulenkolle. Ranskan avoimissa Kerber pelasi ensimmäistä kertaa Grand Slam -turnauksen pääsarjassa, jossa hän hävisi ensimmäisellä kierroksella Jelena Dementjevalle. Kesäkuussa hän pääsi kolmannelle kierrokselle Birminghamin WTA-turnauksessa ja puolivälieriin 's-Hertogenboschin turnauksessa. Wimbledonissa hän hävisi avauskierroksella Anna Tšakvetadzelle. Yhdysvaltain avoimissa Kerber hävisi ensimmäisellä kierroksella Serena Williamsille. Kauden päättyessä hän oli maailmanlistan sijalla 84.Vuonna 2008 Kerber pääsi Australian avoimissa toiselle kierrokselle voitettuaan Maret Anin. Toisella kierroksella hän hävisi Francesca Schiavonelle. Indian Wellsissä hän pääsi kolmannelle kierrokselle. Ranskan avoimissa Kerber hävisi ensimmäisellä kierroksella Dominika Cibulkoválle ja Wimbledonissa Elena Baltachalle. Yhdysvaltain avoimiin Kerber joutui karsimaan, mutta ei selviytynyt pääsarjaan hävittyään heti ensimmäisellä karsintakierroksella Shenay Perrylle. Loppukaudesta hän pelasi ITF-turnauksissa. Kauden päättyessä hän oli maailmanlistan sijalla 108.
Kerber aloitti kauden 2009 Sydneyn turnauksella, jossa hän hävisi ensimmäisellä kierroksella Kaia Kanepille. Myös Australian avoimissa Kerber hävisi ensimmäisellä kierroksella, kun maailmanlistan kuutonen, Venus Williams oli vahvempi erin 6–3, 6–3. Ranskan avoimiin Kerber joutui karsimaan, eikä selvittänyt tietään pääsarjaan. Samoin kävi Wimbledonissa. Yhdysvaltain avoimissa Kerber eteni karsintojen kautta pääsarjaan, jossa hän voitti ensimmäisellä kierroksella maannaisensa, Andrea Petkovicin. Toisella kierroksella hän hävisi María José Martínez Sánchezille. Kauden päättyessä hän oli maailmanlistan sijalla 106.Australian avoimissa 2010 Kerber voitti Volha Havartsovan ja 26:nneksi sijoitetun Aravane Rezaïn, mutta hävisi kolmannella kierroksella Svetlana Kuznetsovalle. Helmikuussa hän selviytyi ensimmäistä kertaa urallaan WTA-turnauksen loppuotteluun voitettuaan Bogotán turnauksen välierissä ykköseksi sijoitetun Gisela Dulkon. Loppuottelussa hän hävisi Mariana Duque Mariñolle lukemin 4–6, 3–6. Fesin turnauksessa Kerber pääsi puolivälieriin. Ranskan avoimissa hän voitti ensimmäisellä kierroksella Anna Tšakvetadzen, mutta hävisi toisella kierroksella Aravane Rezaïlle. Wimbledonissa Kerber pääsi kolmannelle kierrokselle voitettuaan Sania Mirzan ja Shahar Pe'erin. Kolmannella kierroksella hän hävisi Jarmila Gajdosovalle. Elokuussa hän pääsi puolivälieriin Kööpenhaminan turnauksessa. Yhdysvaltain avoimissa Kerber hävisi ensimmäisellä kierroksella Gisela Dulkolle. Kauden viimeisessä turnauksessaan, Luxemburgissa, Kerber selviytyi välieriin, jossa hän hävisi Julia Görgesille. Kauden päättyessä hän oli maailmanlistan sijalla 47.
Kerber aloitti kauden 2011 Hobartin turnauksella, jossa hän pääsi puolivälieriin häviten Bethanie Mattek-Sandsille. Australian avoimissa hän hävisi ensimmäisellä kierroksella Dominika Cibulkoválle, Ranskan avoimissa Edina Gallovits-Hallille ja Wimbledonissa Laura Robsonille. Elokuussa Kerber pääsi välieriin Dallasin WTA-turnauksessa voitettuaan välierässä Johanna Larssonin. Välierässä hän hävisi Aravane Rezaïlle. Yhdysvaltain avoimissa maailmanlistan sijalla 92 ollut Kerber pääsi Grand Slam -turnauksessa ensimmäistä kertaa kolmatta kierrosta pidemmälle ja heti välieriin saakka. Välierässään hän hävisi Samantha Stosurille kolmessa erässä luvuin 3–6, 6–2, 2–6. Osakassa Kerber hävisi välierässä Marion Bartolille. Kauden päättyessä hän oli maailmanlistan sijalla 32.Kerberin kausi 2012 alkoi välieräpaikalla Aucklandin turnauksessa. Välierässä hän hävisi Flavia Pennettalle. Seuraavalla viikolla hän pääsi välieriin Hobartin turnauksessa, jossa tuli tappio Mona Barthelia vastaan. Australian avoimissa Kerber hävisi kolmannella kierroksella maailmanlistan neloselle, Marija Šarapovalle. Helmikuussa Kerber saavutti ensimmäisen turnausvoittonsa päihitettyään Pariisin turnauksen loppuottelussa, kaksi tuntia ja 39 minuuttia kestäneessä ottelussa, Marion Bartolin luvuin 7–6(3), 5–7, 6–3. Matkalla voittoon hän päihitti muun muassa ykköseksi sijoitetun Šarapovan, josta Kerber otti uransa ensimmäisen top 10 -pelaajan voiton. Indian Wellsissä Kerber hävisi välierässä maailmanlistan ykköselle, Viktoryja Azarenkalle. Uransa toisen turnausvoiton hän saavutti Kööpenhaminassa huhtikuussa voitettuaan loppuottelussa maailmanlistan kuutosen, Caroline Wozniackin. Stuttgartissa Kerberin pelit päättyivät puolivälierissä. Toukokuussa pelatussa Rooman turnauksessa Kerber pääsi välieriin voitettuaan puolivälierässä toisen vasenkätisen, neljänneksi sijoitetun Petra Kvitován. Voiton myötä Kerber nousi maailmanlistalla ensimmäistä kertaa kymmenen parhaan joukkoon. Hän on kaikkiaan seitsemäs saksalaispelaaja, joka on ollut top 10:ssä. Välierässä Kerber hävisi Marija Šarapovalle suoraan kahdessa erässä. Ranskan avoimissa Kerber pääsi puolivälieriin, jossa hän hävisi Sara Erranille. Kesäkuussa pelatussa Eastbournen turnauksessa Kerber eteni loppuotteluun, jossa hän hävisi Tamira Paszekille kolmessa erässä. Wimbledonissa Kerber pääsi välieriin, jossa hän hävisi Agnieszka Radwańskalle. Lontoon olympialaisissa Kerber hävisi puolivälierissä Viktoryja Azarenkalle. Elokuussa pelatussa Cincinnatin turnauksessa Kerber pääsi loppuotteluun, jossa hän hävisi Li Nalle. Yhdysvaltain avoimissa Kerber hävisi neljännellä kierroksella Sara Erranille. Syyskuussa pelatussa Tokion turnauksessa Kerber hävisi välierissä Agnieszka Radwańskalle ja Pekingin turnauksessa puolivälierissä Marija Šarapovalle. WTA Tour Championshipsissä Kerber hävisi kaikki kolme otteluaan. Kauden päättyessä hän oli maailmanlistan sijalla viisi.
Kerber aloitti kauden 2013 Brisbanessa, jossa hän hävisi puolivälierissä Anastasija Pavljutšenkovalle. Sydneyn turnauksessa hän eteni välieriin, jossa Dominika Cibulková oli parempi. Australian avoimissa Kerber hävisi neljännellä kierroksella Jekaterina Makarovalle. Helmikuussa Kerber hävisi ensimmäisen pelaamansa ottelun sekä Dohassa että Dubaissa. Indian Wellsissä hän eteni välieriin, jossa hän hävisi Caroline Wozniackille. Monterreyssä Kerber pääsi välieriin, jossa hävisi Anastasija Pavljutšenkovalle. Stuttgartissa hän hävisi välierissä Marija Šarapovalle. Ranskan avoimissa Kerber hävisi neljännellä kierroksella Svetlana Kuznetsovalle ja Wimbledonissa toisella kierroksella Kaia Kanepille. Yhdysvaltain avoimissa Kerber eteni neljännelle kierrokselle, jossa hävisi Carla Suárez Navarrolle. Syyskuussa hän saavutti loppuottelupaikan Tokion turnauksessa, jossa hävisi kuitenkin Petra Kvitoválle. Kauden ainoan turnausvoittonsa Kerber saavutti Linzissä lokakuussa voitettuaan loppuottelussa Ana Ivanovićin.Kausi 2014 alkoi Kerberillä Brisbanessa, jossa hän hävisi puolivälierissä Jelena Jankovićille. Sydneyssä hän eteni loppuotteluun, jossa hävisi karsintojen kautta turnaukseen päässeelle Tsvetana Pironkovalle. Australian avoimissa hän hävisi neljännellä kierroksella Flavia Pennettalle. Helmikuussa pelatussa Dohan turnauksessa Kerber hävisi loppuottelussa Simona Halepille. Ranskan avoimissa Kerber hävisi neljännellä kierroksella Eugenie Bouchardille. Eastbournessa hän eteni jälleen loppuotteluun, mutta hävisi tällä kertaa Madison Keysille. Wimbledonissa hän hävisi jälleen Bouchardille. Stanfordin loppuottelussa maailmanlistan ykkönen Serena Williams oli vahvempi. Yhdysvaltain avoimissa Kerber hävisi kolmannella kierroksella Belinda Bencicille. Syyskuussa hän pääsi Tokiossa välieriin.
Kerber aloitti kauden 2015 Brisbanessa, jossa hävisi puolivälierissä Elina Svitolinalle. Sydneyssä hän eteni välieriin. Australian avoimissa hänen pelinsä päättyivät avauskierroksen tappioon Irina-Camelia Begua vastaan. Huhtikuussa pelatussa Charlestonin turnauksessa hän saavutti turnausvoiton päihitettyään loppuottelussa Madison Keysin. Hän saavutti paria viikkoa myöhemmin turnausvoiton Stuttgartissa, jossa hän voitti loppuottelussa Caroline Wozniackin. Ranskan avoimissa hänen pelinsä päättyivät kolmannella kierroksella. Kesäkuussa hän voitti Birminghamin turnauksen loppuottelussa Karolína Plíškován. Wimbledonissa hän hävisi kolmannen kierroksen ottelunsa. Stanfordissa Kerber voitti loppuottelussa jälleen Karolina Pliskovan. Yhdysvaltain avoimissa Vikroryja Azarenka päätti Kerberin turnauksen kolmannella kierroksella. Lokakuussa Kerber hävisi Hongkongin loppuottelussa Jelena Jankovicille.Kerber aloitti kauden 2016 Brisbanen turnauksella, jossa eteni loppuotteluun. Siellä hän hävisi Viktoryja Azarenkalle suoraan kahdessa erässä. Sydneyssä hänen pelinsä päättyivät toisen kierroksen tappioon Jekaterina Makarovaa vastaan. Australian avoimissa hän saavutti uransa ensimmäisen Grand Slam -voittonsa päihitettyään loppuottelussa Serena Williamsin. Ranskan avoimissa hän putosi jatkosta jo ensimmäisellä kierroksella hävittyään Kiki Bertensille. Rion olympialaisissa Kerber saavutti hopeaa hävittyään loppuottelussa Puerto Ricon Mónica Puigille erin 1–2 (4–6, 6–4, 1–6). Olympialaisten jälkeen hän pelasi Cincinnatissa, jossa hävisi loppuottelussa Karolína Plíškoválle. Yhdysvaltain avoimissa Kerber voitti loppuottelussa Karolína Plíškován luvuin 6–3, 4–6, 6–4. Turnauksen jälkeen julkaistulla maailmanlistalla Kerber nousi ensimmäistä kertaa ykköseksi.
Kerberin mielestä hänen suurimmat vahvuutensa ovat peruslyönnit. Kerber on oikeakätinen, mutta pelaa vasemmalla kädellä.
Kerber on puoliksi puolalainen. Kerberin isä Slawek on puolalainen. Hänen äitinsä Beatan isä on puolalainen, mutta hänen äidin äitinsä on saksalainen. Kerberin isovanhemmat omistavat Puszczykowossa sijaitsevan Centrum Tenisowe Angie -nimisen paikan, jossa on neljä sisäkenttää ja kaksi ulkokenttää. Kerber harjoittelee toisinaan siellä. Hänellä on yksi sisko, Jessica. Kerber puhuu saksaa, puolaa ja englantia.
 Kuvia tai muita tiedostoja aiheesta Angelique Kerber Wikimedia CommonsissaAngelique Kerberin kotisivut
Angles on yhdysvaltalaisen rockyhtye The Strokesin neljäs studioalbumi, joka julkaistiin 18. maaliskuuta 2011. Angles on yhtyeen ensimmäinen albumi tammikuussa 2006 julkaistun First Impressions of Earthin jälkeen. Albumi äänitettiin helmi–marraskuussa 2010 Electric Lady Studiosilla sekä kahdella muulla studiolla New Yorkissa.Musiikkikriitikot ovat yleisesti ottaen pitäneet albumista, ja se on ollut monien listojen kärkipäässä, kuten Australian albumilistan ykkösenä, Britannian albumilistan kolmantena ja kymmenen ensimmäisen joukossa monissa muissa maissa. Anglesilta julkaistiin virallisesti kaksi singleä: ”Under Cover of Darkness” ja ”Taken for a Fool”.
Kolmatta albumia, First Impressions of Earthia, seuranneen kiertueen jälkeen vuonna 2007 The Strokes jäi tauolle ja kokoontui yhteen kaksi vuotta myöhemmin aloittaakseen neljännen albumin kappaleiden kirjoittamisen. Anglesia tehtiin yli kaksi vuotta, jona aikana yhtye äänitti 18 livedemoa, ennen kuin siirtyi Avatar Studiosille New Yorkiin tuottaja Joe Chiccarellin kanssa, mutta ilman laulaja Julian Casablancasia. Pian äänityksen aloittamisen jälkeen yhtye kuitenkin turhautui Chiccarellin tuotantotyyliin ja Casablancasin poissaoloon. Tulevalle albumille sisältyi näiltä sessioilta alkuperäisessä muodossaan vain yksi kappale, ”Life is Simple in the Moonlight”. Loput kappaleet hylättiin tai työstettiin uudelleen teknikko Gus Obergin kanssa kitaristi Albert Hammondin studiolla New Yorkin pohjoisosassa.Kitaristi Nick Valensi ei ollut tyytyväinen albumin työstämiseen ja Casablancasin poissaoloon. Hän sanoi: ”En ole mukana seuraavalla albumilla, jos se tehdään samalla tavalla. En todellakaan. Se oli kauheaa. Työskentely sirpaloituneella tavalla ilman laulajaa. Joinakin päivinä tulin tekemään kitaraosuudet itse, ja paikalla oli lisäkseni vain teknikko.” Hän lisäsi, että monet ehdotuksensa Casablancas kirjoitti hyvin epämääräisesti ja lähetti muulle yhtyeelle sähköpostilla. Pitchforkin haastattelussa Casablancas sanoi: ”Kun olen paikalla, minun odotetaan sanovan jotain. Minun piti pitää suuni kiinni, että sain heidät vauhtiin”.Väitteet siitä, että yhtye ja Casablancas kirjoittivat kappaleet erikseen, eivät pidä paikkaansa. Casablancas äänitti omat lauluosuutensa erikseen, mutta kappaleet kirjoitettiin yhdessä. Hammondin päihteiden käytöstä seurannut kuntoutus ja hänen eronsa Agyness Deynista oli myös ongelma, jonka yhtye kohtasi albumin tuotannon aikana, kun Hammond jäi pois ensimmäisistä äänityskerroista.
Albumin kappaleiden on kuvailtu saaneen vaikutteita muun muassa 1970- ja 1980-luvun yhtyeistä, kuten Thin Lizzystä, Duran Duranista, Men at Workista ja The Carsista. Avauskappale ”Machu Picchun” sanoitukset kertovat Julian Casablancasin mukaan kaikenlaisesta puuhailusta. Kappaleessa Casablancas laulaa tunnusomaisella muminallaan, joka on miksattu hyvin matalalle. Toinen kappale ”Under Cover of Darkness” on saanut vaikutteita Clarence Clemonsin ja Jackson Brownen vuoden 1985 duetosta ”You’re a Friend Mine”. Kappaleen kirjoittamiseen osallistuivat yhtyeen kaikki jäsenet, ja Casablancas kertoi sanoitusten kertovan armeijassa olevasta henkilöstä, jolla on tyttöystävä. 1980-luvun tyylinen kappale ”Two Kinds of Happiness” on Rolling Stone -lehden mukaan saanut vaikutteita ranskalaisesta Phoenix-yhtyeestä. Albumin lyhyimmän kappaleen ”You’re So Rightin” säröinen kitara ja elektronisesti käsitelty laulu jakoivat mielipiteitä lehdistössä, ja esimerkiksi The Observer -lehti kutsui sitä ”huonoksi Radioheadiksi”. Albumin toinen single ”Taken for a Fool” kertoo Casablancasin mukaan rakkaudesta ja juhlimisesta. Muun muassa Huffington Postin ja Time Outin mukaan se edustaa 2000-luvun alun Strokesia. Kappale ”Games” on kitaristi Albert Hammondin mukaan ”kylmä, outo, uusi, uniikki ja kiehtova.” Casablancas kertoi NME:lle, että alun perin siinä käytettiin kitaroita, mutta se kuulosti paremmalta ilman niitä, joten lopullisessa versiossa niitä ei käytetty. Albumin hitain kappale ”Call Me Back” ei sisällä ollenkaan rumpuja. Rolling Stone kuvaili sitä ”João Gilberto-tyyliseksi bossa nova-balladiksi”. Thin Lizzy -vaikutteisen ”Gratisfactionin” nimi on yhdistelmä sanoista ”gratification” ja ”satisfaction” (suom. mielihyvä ja tyydytys). Kappaleessa on kuultavissa taustalla taputusta. Kappaletta ”Metabolism” on kuvailtu goottilais-tyyliseksi, ja hidastetuksi versioksi The Strokesin vuoden 2006 singlestä ”Heart in a Cage”. Albumin päätösraita ”Life is Simple in the Moonlight” on albumin pisin kappale. Casablancas mainitsi sen suosikkikappaleekseen, ja kertoi siinä olevan brasilialaisia vaikutteita.Zane Lowen haastattelussa basisti Nikolai Fraiture sanoi Anglesia ”paluuksi perusasioihin” ja lisäsi, että ”mielestäni tämä on albumi, joka olisi pitänyt tehdä Room on Firen ja First Impressions of Earthin välillä.” Yhtye kuitenkin päätti kokeilla erilaisia tuotantotapoja, kuten MIDI-sämplejä. Tuottaja Gus Oberg kertoi halunneensa käyttää MIDIä, mutta he eivät olleet tyytyväisiä lopputulokseen, joten he käyttivät erilaisia kosketinsoittimia. He käyttivät myös aiempaan enemmän efektipedaaleja. Oberg äänitti digitaaliset kitararaidat nauhalle ennen kuin äänitti ne miksausta varten uudelleen digitaalisiksi saadakseen soundin analogisemmaksi. Hän käytti sitä myös erityiseen kaikuefektiin kappaleen ”Gratisfaction” rummuissa. Yhtye käytti Anglesilla myös ensimmäistä kertaa taustalaulua ja muita tekniikoita.
Yhtye julkaisi albumin nimen tammikuussa 2011. Kitaristi Hammond kuvaili albumin nimen Angles (suom. kulmat) kertovan siitä ”miltä albumi kuulostaa, siihen on vakuttanut viisi ihmistä”. He julkaisivat myös muutamien kappaleiden nimet, joista kappale ”Games” tunnettiin silloin nimellä ”Radio Minor Madness”.Albumin kansikuva julkaistiin saman vuoden helmikuussa. Kansikuvan on tehnyt belgialainen taidemaalari Guy Pouppez noin 1960–1970-luvuilla. Yhtyeen graafinen suunnittelija löysi sen pariisilaisen taidekauppiaan kautta. Pouppezin ainoa perillinen, tytär, antoi yhtyeelle luvan käyttää teosta, kunhan he mainitsisivat Pouppezin ja hänet albumin kansilehdessä.
Albumin ensimmäinen single ”Under Cover of Darkness” julkaistiin ilmaisena latauksena 9. helmikuuta 2011. Virallinen 7 tuuman vinyylilevy julkaistiin 1. maaliskuuta ja sisälsi B-puolena kappaleen ”You’re So Right”. Singlen musiikkivideo julkaistiin videopalvelu YouTubessa 25. helmikuuta 2011. ”Under Cover of Darkness” pysyi Britannian singlelistalla kolme viikkoa, ja sen paras sijoitus oli 47. Toinen single ”Taken for a Fool” julkaistiin saman vuoden heinäkuussa, ja sen B-puolena on Madison Square Gardenissa äänitetty kappaleen liveversio. ”Taken for a Foolin” musiikkivideo julkaistiin YouTubessa 8. heinäkuuta 2011. ”Taken for a Fool” sijoittui parhaimmillaan Kanadan alternative-listan sijalle 47. Kappale ”Machu Picchu” sisältyi videopelin FIFA 12 soundtrackiin, ja se julkaistiin promosinglenä 8. elokuuta 2011.
Yhtye aloitti maaliskuussa 2011 noin kahdeksan kuukautta kestäneen kiertueen, jonka aikana he esiintyivät Euroopassa, Pohjois-Amerikassa ja Etelä-Amerikassa. Kiertueen ensimmäinen etappi oli Las Vegasin Cosmopolitan-kasino 12. maaliskuuta, ja viimeinen Planeta Terra-festivaali São Paulossa, Brasiliassa 5. marraskuuta.
Angles nousi Australiassa listaykköseksi, ja se oli yhtyeen uralla toinen listaykkönen. Yhdysvalloissa se ylsi Billboard 200 -listalla parhaimmillaan neljännelle sijalle, ja siitä myytiin ensimmäisellä viikolla noin 90 000 kappaletta, ja se oli viikon kolmanneksi myydyimmän äänitteen. Albumi pääsi top 10:een myös Irlannissa, Portugalissa, Britanniassa, Kanadassa, Espanjassa, Ranskassa, Uudessa-Seelannissa, Sveitsissä ja Itävallassa. Suomen virallisella listalla Anglesin paras sijoitus oli 31.
lähde tarkemmin?Angles sai kriitikoilta pääosin myönteisen vastaanoton. Se on saavuttanut Metacriticissa 71/100 pistettä, jotka perustuvat 41 arvosteluun. Rolling Stone -lehden David Fricke antoi sille neljä tähteä viidestä ja kommentoi sen olevan odotuksen arvoinen. Brittiläinen NME antoi kolme ja puoli tähteä viidestä ja sanoi ”se ei ole mestariteos, jota toivoimme, mutta se on silti hemmetin hyvä albumi”. Pitchforkin arvostelija Ryan Dombal antoi Anglesille 5,9/10 pistettä ja kehui muun muassa kappaleita ”Gratisfaction” ja ”Taken for a Fool”, mutta kritisoi albumi säkeistöjen ja kertosäkeiden sekä toisaalta musiikin ja sanoitusten epäyhtenäisyyttä. Brittiläisen Clash-lehden Simon Harper antoi sille 8/10 pistettä ja piti sitä mahdollisesti The Strokesin parhaana albumina sitten Is This Itin.Antaessaan albumille kaksi tähteä viidestä Soundin kriitikko Tero Alanko kirjoittaa ”ohjelmoitujen rytmien olevan yhtyeen fetissi, jonka funktiota on vaikea ymmärtää”. Rumba-lehden Anton Vanha-Majamaa antoi sille niin ikään kaksi tähteä viidestä ja päätti arvostelunsa: ”Olisiko tämä jo vihdoin tässä?” Helsingin Sanomat antoi sille neljä tähteä viidestä ja sanoi sen olevan ”tasapainoinen kokonaisuus kotikaupunkinsa 1970-luvun lopun taidepunkista lainaavaa kuivaa ja kulmikasta Strokes-soundia sekä 1980-luvun diskorockista ammentavia uusia sävyjä.”

Angry Birds Seasons on Rovio Entertainmentin kehittämä ja julkaisema pulmapeli, joka on seuraaja alkuperäiselle Angry Birdsille. Peli julkaistiin useille eri mobiilialustoille ja Microsoft Windowsille 21. lokakuuta 2010.
Angry Birds Seasonsin idea on sama kuin Angry Birdsissä. Pelaajan täytyy tuhota erilaisissa rakennelmissa olevat vihreät siat ampumalla lintuja ritsalla. Pelaaja saa tietyn määrän lintuja tietyssä järjestyksessä, joiden avulla pitää läpäistä kenttä. Pelissä esiintyi ensimmäistä kertaa oranssi lintu ja pinkki lintu. Oranssi lintu osaa pullistua pallokalan tavoin. Se lisättiin Angry Birdsiin myöhemmin versiossa 2.0.0 ja Angry Birds Rioon versiossa 1.4.2. Versiossa 2.5.0 esitelty pinkki lintu taas puhaltaa ampumisensa jälkeen saippuakuplia, jotka nostavat ympärillään olevia kappaleita ilmaan ja pudottavat ne myöhemmin maahan. Pinkki lintu lisättiin alkuperäiseen Angry Birdsiin versiossa 3.0.0.
Alun perin Rovio julkaisi Angry Birdsin vain halloween-versiona Applen iOS:lle nimellä Angry Birds Halloween. Tämän jälkeen joulukuussa julkaistiin Angry Birds Seasons, jossa oli kaksi teemaa: ”Trick or Treat” (halloween-teema') ja ”Season’s Greedings” (jouluteema). Seasons julkaistiin nyt myös Android- ja Symbian^3-alustoille. Sen jälkeen peliin ollaan julkaistu paljon eri teemoja. Helmikuussa julkaistiin ”Hogs and Kisses” (ystävänpäiväteema), maaliskuussa ”Go Green, Get Lucky” (irlantilaisen Pyhän Patrickin päivän teema), huhtikuussa ”Easter Eggs” (pääsiäisteema). Kesäkuussa julkaistiin ”Summer Pignic” (kesäteema). Tämän jälkeen syyskuussa julkaistiin ”Mooncake Festival” (kiinalaisen keskisyksyn juhlan teema).
21. lokakuuta 2010 julkaistiin ”Ham’o’Ween”, toinen halloween-teema, jonka jälkeen julkaistiin joulukuussa ”Wreck the Halls”, toinen jouluteema. Tammikuussa 2011 julkaistiin ”Year of the Dragon” (kiinalaisen uudenvuoden teema). Maaliskuussa julkaistiin ”Cherry Blossom” (japanilaisen hanamin teema), kesäkuussa ”Piglantis”, toinen kesäteema, ja elokuussa ”Back to School” (koulun alkamispäivän teema).
23. lokakuuta 2012 Seasons 2011 ja Seasons 2012 vaihtuivat nimille Season 1 ja Season 2. Lisäksi julkaistiin uusi ryhmä, Season 3, jonka ensimmäinen episodi on kolmas halloween -teema, ”Haunted Hogs”. Joulukuun ensimmäinen päivä julkaistiin ”Winter Wonderham” (kolmas jouluteema). Huhtikuussa 2013 kaikkiin Season 3:n episodeihin lisättiin kolme kerättyjen tähtien määrän perusteella aukeavia erikoistasoa. Samalla episodin ”Winter Wonderham” taustaväri oli muutettu purppurasta siniseksi. Toukokuussa 2013 julkaistiin uusi taikuriteemainen episodi, ”Abra-Ca-Bacon”.
Joulukuussa 2013 julkaistiin Season 4 -ryhmän ensimmäinen episodi nimeltä "Arcitc Eggspedition", jossa on jouluteema. Ryhmän toinen episodi, "South Hamerica" julkaistiin heinäkuussa 2014. Sen teemana on atsteekkien kalenteri.

Anitra Invenius (s. 12. joulukuuta 1942 Helsinki) on suomalainen näyttelijä ja teatteriohjaaja. Invenius tunnetaan puheteatterin ohella televisiorooleistaan, kuten 1970-luvun suositusta Naapurilähiö-sarjasta. Hän on näytellyt sekä suomeksi että ruotsiksi.
Anitra Inveniuksen vanhemmat olivat tanssitaiteilijat Ester Gustavsson (Essi Invenius) ja Keijo Invenius. Hän suoritti opintoja Svenska Teaternin oppilaskoulussa 1962–1965. Invenius näytteli Intimiteatterissa 1971–1975, Penniteatterissa 1975–1978, Rovaniemen Teatterissa 1979–1981 ja Porin Teatterissa vuodesta 1981. Vierailuja hän teki muun muassa Samppalinnan ja Pyynikin kesäteattereihin.Inveniuksen näyttämötaiteellisia tehtäviä ovat muun muassa Pohjalaisten Liisa ja Kuningas Learin Cordelia. Muista rooleista mainittakoon Johanna näytelmässä Bror och syster ja Edith näytelmässä Dagarna genom kattens öga.Inveniuksen ohjaustöihin kuuluu ruotsinsuomalaisen Uuden Teatterin tuotantoja, kuten Suomen taivas (2007).
Anitra Invenius esitti pikkutyttöä Ossi Elstelän musiikkipitoisessa sotilasfarssissa Serenaadiluutnantti vuonna 1949. Hänen äitinsä Essi Invenius näytteli pienen sivuroolin samassa elokuvassa. Anitra Inveniuksen ensimmäinen aikuisiän elokuvarooli on nuori nainen saarella Maunu Kurkvaaran draamassa Meren juhlat vuonna 1963, hänen silloisella puolisollaan Pertti Roiskolla on myös pieni rooli samassa elokuvassa. Sittemmin Invenius on näytellyt useissa televisiotuotannoissa. Hänen televisiotehtäviään ovat muun muassa Paula Takala Mainostelevision Naapurilähiössä ja roolit useissa ruotsinkielisissä televisioelokuvissa, kuten Estherin rooli Åke Lindmanin ohjaamassa tuotannossa Romeo, Julia och mörkret vuodelta 1968.
Anitra Invenius oli aviossa näyttelijä Pertti Roiskon kanssa 1961–1974. Liitosta syntyivät lapset Janina Roisko (1965) ja Kira Roisko (1967).
Jean-Paul Marat förföljd och mördad så som det framställs av patienterna på hospitalet Charenton under ledning av herr de Sade (1967)
Suomen teatterit ja teatterintekijät - Yhteisö- ja henkilöhakemisto, toim. Martin, Timo; Niemi, Pertti ja Tainio, Ilona, Kustannusosakeyhtiö Tammi, Helsinki 1974, ISBN 951-30-2505-5
Suomen teatterit ja teatterintekijät 1983 - Yhteisö- ja henkilöhakemisto, toim. Tainio, Ilona, Kustannusosakeyhtiö Tammi, Helsinki 1983, ISBN 951-30-5727-5

Anna Ahmatova (ven. Анна Ахматова, oikealta nimeltään Anna Andrejevna Gorenko, Анна Андреевна Горенко, 23. kesäkuuta (J: 11. kesäkuuta) 1889 Bolšoi Fontan Odessa – 5. maaliskuuta 1966 Moskova) oli venäläinen runoilija ja kirjailija. Häntä pidetään Venäjän kirjallisuuden niin sanotun hopeakauden merkittävimpänä hahmona ja tärkeimpänä venäläisenä naisrunoilijana.
Ahmatova asui suurimman osan elämästään Pietari-Leningradissa. Kaupungin historia ja kulttuuri saivat keskeisen sijan hänen runoudessaan. Ahmatovan Pietariin kuuluvat sekä 1700-luvun kirjallisuuden lumoava että 1800-luvun Gogolin ja Dostojevskin houreinen, kirottu kaupunki sekä venäläisen kulttuurin Hopeakauden Pietari 1910-luvulla.Runoilijan myöhemmässä tuotannossa Pietari kytkeytyy suuriin historiallisiin tapahtumiin, kuten vallankumoukseen ja sisällissotaan, terrorin aikaan 1930-luvulla, kaupungin piiritykseen toisessa maailmansodassa ja sen jälkeiseen kylmän sodan kauteen ja 1940-luvun lopulta alkaneeseen vainon aikaan, jolloin Ahmatova joutui Leningradin alueen puoluejohtaja Andrei Ždanovin ajojahdin kohteeksi. Ahmatova oli useaan otteeseen julkaisukiellossa, mutta 1960-luvulla hän sai kokea maineensa palauttamisen, kun leningradilaisten runoilijoiden nuori sukupolvi otti hänet esikuvakseen. Vuonna 1965 hänet promovoitiin Oxfordin yliopiston kunniatohtoriksi.
Anna Ahmatovan isä toimi laivastoinsinöörinä Odessassa. Annan ollessa vuoden ikäinen Gorenkon perhe muutti vuonna 1890 Tsarskoje Seloon lähelle Pietaria, missä Anna sittemmin kävi koulua. Annan vanhemmat erosivat vuonna 1905, ja äiti lapsineen muutti Jevpatorijaan Krimille ja sieltä Kiovaan Ukrainaan. Anna kävi viimeisen koululuokan vuosina 1906–1907 Kiovassa, ja siellä hän myös aloitti oikeustieteen opinnot syksyllä 1907.
Anna aloitti runojen kirjoittamisen 11-vuotiaana esikuvinaan Jean Racine, Aleksandr Puškin ja Jevgeni Baratynski. Kirjailijanimen ”Ahmatova” hän otti jo varhain käyttöön julkaistessaan runojaan tulevan miehensä, runoilija Nikolai Gumiljovin Pariisissa toimittamassa Sirius-nimisessä kirjallisessa aikakauslehdessä vuonna 1908. Gumiljov opiskeli tuolloin (vuosina 1906–1908) Sorbonnen yliopistossa Ranskassa.
Nimi Ahmatova ei ole venäläinen, vaan kirjailijan Ahmat-kaanista polveutuvan äidinäidin ruhtinassuvun tataarinimi. Nimen käyttö tuomitsi kirjailijan marginaaliin, sillä kaukasialaisiin nimiin suhtauduttiin Venäjällä varauksellisesti. Esimerkiksi venäläisen kirjallisuuden välittämä kuva näistä kansoista oli vanhastaan kielteinen. Ahmatova-nimen valinta oli mahdollisesti tietoinen julistautuminen sivulliseksi, joskin tuohon aikaan kaikki eksoottinen oli muodissa. Kysyttäessä, kenen valitsema oli hänen kirjailijanimensä, hän vastasi: 
»Ei kenenkään. Noihin aikoihin kukaan ei ollut kiinnostunut minusta. Olin lammas vailla paimenta. Vain pähkähullu 17-vuotias tyttö saattoi valita tataarisukunimen venäläiselle runoilijalle. Nimi on viimeisen tataariklaanin prinsessan sukunimi. Kirjailijanimen ottamiseen minut pakotti se, että kun isälleni selvisi minun kirjoittavan runoja, hän sanoi minulle: 'Älä saata nimeäni häpeään.' – 'Minä voin tehdä sen sitten ilman sinun nimeäsi!' Minä vastasin.» 
Ahmatova avioitui Gumiljovin kanssa vuonna 1910. Kun he olivat vuonna 1911 Pariisissa, Ahmatova tutustui Amedeo Modiglianiin, joka teki piirustuksia Ahmatovasta. Hän antoi Ahmatovalle kuusitoista piirustusta, joista Ahmatovan mukaan säilyi vain yksi yli Venäjän vallankumouksen. Säilynyt piirustus vuodelta 1911 on nykyisin esillä Anna Ahmatova -museossa Pietarissa.
Seuraavana vuonna 1912 pariskunta teki matkan Sveitsiin ja Italiaan. Tuona vuonna syntyi heidän poikansa, myöhemmin historioitsijana tunnettu Lev Gumiljov.
1910-luvun alussa Gumiljov tutustutti vaimonsa Pietarin kirjallisiin salonkeihin. Tunnetuin niistä oli Vjatšeslav Ivanovin Torni, joka oli symbolistitaiteilijoiden kohtauspaikka. Siellä väiteltiin kirjallisuudesta, filosofiasta, uudesta taiteesta, uskonnosta, mystiikasta ja okkultismista. Tornissa vieraili eräitä aikakauden tunnetuimpia kulttuurihahmoja: filosofi Nikolai Berdjajev sekä runoilijat Aleksandr Blok, Mihail Kuzmin, Fjodor Sologub ja Andrei Belyi.
Gumiljovin ja Tornin johtajan Ivanovin suhde oli hyvin jännitteinen. Heillä oli ollut sekä henkilökohtaisia että taiteellisia erimielisyyksiä. Kun Ivanov sitten kerran kävi julkisesti Gumiljovin runojen kimppuun, seurauksena oli että Gumiljovin ja Ahmatovan välit symbolismiin ja sen johtajiin rikkoutuvat. Gumiljov päätti yhdessä runoilija Sergei Gorodetskin kanssa organisoida nuoret runoilijat, ja he perustivat Runoilijoiden Killan. Kaksi vuotta myöhemmin tammikuussa 1913 julkaistiin Pietarissa ilmestyneessä Apollo-lehdessä manifesti, jossa julistettiin, että uusi kirjallinen koulukunta akmeismi oli tullut vanhentuneen symbolismin tilalle.
Ahmatovan ensimmäinen runokokoelma Ilta ilmestyi vuonna 1912, toinen kokoelma Rukousnauha vuonna 1914. Uusia ilmaisukeinoja etsivät taiteilijat kohtasivat Pietarissa 1910-luvulla Kulkukoira-nimisessä kabareeravintolassa. Heistä tunnetuimpia olivat tuottaja Boris Pronin ja teatteriohjaajat Vsevolod Meyerhold ja Nikolai Jevreinov, kuvataiteilijat Natan Altman, Mstislav Dobuzinski, Boris Grigorjev, Sergei Sudeikin, runoilijat Aleksander Blok, Nikolai Gumiljov, Sergei Gorodetski, Osip Mandelštam, Ahmatova, runoilija ja säveltäjä Mihail Kuzmin, säveltäjät Arthur Lourie ja Ilja Sats, balettitanssija Tamara Karsavina, näyttelijä, tanssija ja kuvataiteilija Olga Glebova-Sudeikina.
Ahmatovan pääteoksessa Runoelma ilman sankaria (Poema bez geroja, 1940–1962) Olga Glebova-Sudeikina sai Ahmatovan kaksoisolennon roolin. Kabareen ilmapiiri vaihteli hienostuneesta älyllisyydestä ilveilyyn. Usein siellä pantiin pystyyn hilpeitä ja mielikuvituksellisia teatteriesityksiä, joissa tehtiin pilaa kabareeravintolan kanta-asiakkaista. Vuonna 1913 nuori runoilija Vsevolod Knjazev teki itsemurhan onnettoman rakkauden vuoksi, ja Olga Glebova-Sudeikinaa väitettiin syypääksi hänen kuolemaansa. Myöhemmin Ahmatova käytti tapahtumaa juonikuviona Runoelmassa ilman sankaria.Ensimmäisen maailmansodan puhjetessa vuonna 1914 Gumiljov lähti vapaaehtoisena rintamalle. Yläluokan kunniakäsitteiden velvoittamana hän halusi osallistua sotaan. Ahmatovalle ensimmäisestä maailmansodasta tuli kahden aikakauden vedenjakaja. Häneen vaikutti syvästi seurustelu kuvataiteilija Boris Anrepin kanssa, joka muutti pysyvästi Englantiin vuonna 1917. Ahmatova omisti hänelle monet runonsa teoksissaan Valkoinen parvi (1917) ja Piharatamo (1921).
Ahmatova ja Gumiljov erosivat virallisesti vuonna 1918. Samana vuonna Ahmatova solmi avioliiton assyriologi Vladimir Šileikon kanssa.
Vuoden 1921 elokuu oli Ahmatovan elämässä toinen käännekohta. Tällöin ajan johtava runoilija Aleksandr Blok kuoli. Samassa kuussa Nikolai Gumiljov vangittiin syytettynä vastavallankumouksellisesta toiminnasta, ja hänet ammuttiin. Ahmatova etsi Nikolai Gumiljovin hautaa löytämättä sitä koskaan.Syksy 1921 oli Ahmatovalle raskasta aikaa, sillä Blokin kuoleman ja Gumiljovin teloituksen tuottaman surun lisäksi häntä vastaan käynnistettiin lehdistössä hyökkäyksiä, joiden alkuna voi pitää kirjallisuuskriitikko Kornei Tšukovskin esitelmää Pietarissa 20. syyskuuta 1921 otsikolla ”Kaksi Venäjää”. Tšukovskin puhe julkaistiin samana vuonna Dom iskusstv (Taiteiden Talo) -sanomalehden ensimmäisessä numerossa otsikolla ”Ahmatova ja Majakovski”. Esitelmässään Tšukovski käsitteli eroa ”Ahmatovan Venäjän” ja ”Majakovskin Venäjän” välillä. Puheella oli Ahmatovan tulevaisuudelle kohtalokkaat seuraukset.
Esitelmässään Tšukovski toi esiin paljon sellaista, mitä Ahmatovan vaikenemista toivoneet olivat käyttäneet häntä vastaan kirjallisuuskritiikeissä jo aiemmin. Tšukovski vertasi Ahmatovan hienovaraisuutta Vladimir Majakovskin huutoon. Ahmatova korostaa henkilökohtaisuutta ja pieniä yksityiskohtia, kun taas Majakovski korostaa suuruutta, ja hänen runoutensa on kirjoitettu joukoille: ”Hän on myrskyn ja jylyn, kaikenlaisen karjunnan ja huudon runoilija.” Tšukovski ennusti, että Majakovskin runojen erikoinen sanasto ja rytmit saattavat vaikuttaa siten, että kirjallinen maailma Venäjällä piankin seuraisi Majakovskin viitoittamaa polkua. Näin myös tapahtui.
»Ahmatova ja Majakovski ovat yhtä vihamielisiä toisilleen kuin ne aikakaudet, jotka ovat heidät synnyttäneet. Ahmatova on kaiken sen tarkkaavainen perillinen, mikä on kallisarvoisinta Venäjän kirjallisessa kulttuurissa ennen vallankumousta, ja hänellä on monia esi-isiä, kuten Puškin, Baratynski ja Annenski. Hänessä kohtaamme hengen ja viehätysvoiman hienostuneisuutta, joka on vuosisatojen kulttuuriperinteen tulosta.» 
Vaikka Tšukovski halusi esitelmänsä lopussa liittää Ahmatovan ja Majakovskin edustamat kirjalliset ääripäät yhteen ajatuksenaan kirjallisuuden tuleva kehitys, hän oli leimannut Ahmatovan niin tehokkaasti, että vaikka runoilija oli vasta 32-vuotias, Tšukovskin esitelmän ansiosta monet katsoivat Ahmatovan kuuluvan siinä määrin menneisyyteen, ettei hänellä ollut enää mitään yhteyttä maansa vallankumouksen jälkeiseen kirjalliseen elämään.
V. I. Leninin valistusasiain komissaari Anatoli Lunatšarski antoi määräyksen julkaista uudelleen Tšukovskin artikkelin koko loppuosan laajalevikkisessä Lehdistö ja vallankumous -aikakauslehdessä. Lunatšarski oli Tšukovskin kanssa samaa mieltä Ahmatovan valinnasta vanhan maailman edustajaksi ja Majakovskin nimeämisestä uuden maailman suunnannäyttäjäksi.
Majakovski itse oli samaa mieltä Lunatšarskin ja Tšukovskin kanssa 19. tammikuuta 1922 pitämässään puheessa, joka oli omistettu modernin runouden puhdistukselle. Majakovski vaati, että vallankumouksellisen kirjallisuuden oli suljettava useita kirjailijoita piiristään.
»Ahmatovan sisäiset tuntemukset, Vjatšeslav Ivanovin mystiset runot ja hellenistiset aiheet – mitä merkitystä heillä on meidän ankaralle ja teräksiselle aikakaudellemme? Mutta kuinka me voimme yhtäkkiä sanoa, että kirjailijat kuten Ivanov ja Ahmatova ovat arvottomia? Tietysti heillä on merkityksensä kirjallisina muistomerkkeinä, luhistuvan järjestelmän viimeisinä jäänteinä, ja he tulevat löytämään paikkansa kirjallisuuden historian sivuilta, mutta meille, meidän ajallemme, he ovat turhia, säälittäviä ja koomisia anakronismeja.» 
Akmeistit ihailivat ja pitivät esikuvanaan runoilija Innokenti Annenskia. Ahmatovan mielestä heidän ilmaisunsa oli peräisin Annenskilta. Hän mainitsee itsensä, Gumiljovin, Hlebnikovin, Majakovskin, Mandelštamin, Pasternakin. Esikuvallisina pidettiin Annenskin kuvausten tarkkuutta ja ilmaisuvoimaisia yksityiskohtia, siis hänen runokuvastoaan, esimerkkinä katkelma runon ”Peterburg” alusta: ”Pietarin talven keltainen virta, / Keltainen lumi, joka takertuu kiviin...”
Ahmatovan Pietarin kaupungista kirjoittamia runoja voi verrata Annenskin, Blokin ja muiden symbolistien runoihin ja romaaneihin. Mutta symbolistien tuntema kaupunkimaisema oli Gogolin ja Dostojevskin kuvaamistapaa seuraten kielteinen ja historiallisesti väärä. Ahmatovalle Pietari on lumottu paikka, kuten Annenskillekin. Ahmatova oli opiskellut Pietarin vanhaa arkkitehtuuria, ja Mir iskusstvan taiteilijoiden vaikutuksesta tuon arkkitehtuurin arviointi oli vaikuttanut merkittävästi Ahmatovaan ja Mandelštamiin. Akmeistien asenne Pietarin kaupunkiin oli sitoutunut sen arkkitehtuuriin, kulttuuriin ja taiteeseen. Siltä pohjalta nousee se voimakas tunne, jolla Ahmatova reagoi sodan ja vallankumouksen runtelemaan Pietariin. Kaupungin rappio, sen kauneuden ja kulttuurin tuho järkyttivät häntä.
Vuonna 1922 Ahmatovalta ilmestyi runokokoelma Anno Domini MCMXXI. Teoksen runoista ”Petrograd 1919” (1920) puhuu kaupungin ja sen asukkaiden kohtalosta ja tulevaisuudesta. Se kuvaa myrskyisää aikaa kaupungissa ja kertoo Ahmatovan halusta säilyttää kaupunkinsa kauneus ja sen kulttuuri: ”Itsellemme säästimme, Sen tulen, veden. Sen palatsit”. Runo päättyy ennustukseen – kaupunki on muistava heidän nimensä ja jäävä heidän muistomerkikseen.
Mandelštam oli kutsunut Ahmatovaa Kassandraksi, ja Ahmatova itse uskoi kaiken kirjoittamansa toteutuvan. Hänen runojensa lukijoiden, eritoten venäläisten emigranttien, mielikuvituksessa Ahmatova alkoi muuttua Pietarin tuomion ja hävityksen silminnäkijästä sen kohta seuraavan ylösnousemuksen profeetaksi. Hän saattoi itsekin uskoa rooliinsa ja tehtäväänsä, mistä kertoo runoelma ”Koko maailman tiellä” (Putem vseja zemli, 1940), jossa ajan ja tilan ulkopuolelta tuleva runon kertojaminä, on kutsuttu takaisin kotiin, venäläisen legendan pelastettuun Kultaiseen Kitežin kaupunkiin, Ahmatovan Pietari-Leningradiin.
Kun Ahmatova 1920-luvun alussa pitkän poissaolon jälkeen alkoi jälleen lukea runojaan julkisesti, häntä pidettiin hyvin karismaattisena.1920-luvun alku oli joukkuemigraation aikaa; muun muassa moskovalainen runoilija Marina Tsvetajeva ja Ahmatovan hyvät ystävät, tanssija Olga Glebova-Sudeikina ja säveltäjä Arthur Lourie, muuttivat Pariisiin. Ahmatova itse pysyi Petrogradissa, josta vuonna 1924 tuli Leningrad.
1920-luvulla kommunistisen puolueen vuonna 1924 määräämän salaisen julkaisukiellon vuoksi Ahmatovan nimi katosi kaikista julkaisuista. Hänen runojensa kaksiosainen laitos valmistui vuosina 1925–27, mutta ei ilmestynyt julkaisukiellon vuoksi.
Vuonna 1921 Ahmatova ja Šileiko erosivat, ja vuonna 1926 Ahmatova muutti taidehistorioitsija ja -kriitikko Nikolai Puninin luo Fontankan taloon. Tässä talossa Ahmatova tuli viettämään lähes kolmekymmentä vuotta lukuun ottamatta sodan evakkoaikaa Taškentissa. Tämä Šeremetevin palatsin piharakennus Pietarin ydinkeskustassa oli saava tärkeän sijan hänen tuotannossaan.
Niin kutsutun Fontankan talon piharakennuksessa Nikolai Puninilla oli Taideakatemian puolesta virka-asunto. Se oli neuvostotyylinen yhteisasunto, jossa yksityisyys oli rajallista. Virallisesti Ahmatova ja Nikolai Punin eivät koskaan rekisteröineet suhdettaan, eikä tuohon aikaan muodollisuuksiin juuri kiinnitetty huomiota. Nikolai Puninin ensimmäinen vaimo Anna Arens, josta Punin ei virallisesti eronnut, jäi heidän pienen tyttärensä Irinan kanssa asumaan samaan yhteisasuntoon. Kun Ahmatova vihdoin monien yritysten jälkeen jätti Puninin vuonna 1938, se tapahtui niin, että he vaihtoivat Ahmatovan ehdotuksesta huoneita Anna Arensin kanssa. Olosuhteiden pakosta Ahmatovan oli asuttava edelleen samassa yhteisasunnossa.
Ensimmäisen kerran Ahmatova muutti vähäksi aikaa kyseiseen Fontankan taloon jo vuonna 1918 erottuaan virallisesti Nikolai Gumiljovista ja mennessään naimisiin assyriologi Vladimir Šileikon kanssa. 1920-luvun alkuvuosina Ahmatova asui useissa eri osoitteissa ystäviensä luona.
Ainoa mahdollisuus saada jotakin julkaistuksi oli tehdä käännöksiä, muun muassa italialaisen runoilijan Giacomo Leopardin teoksia venäjäksi. Tuona aikana Ahmatova ryhtyi myös tutkimaan Puškinia. Puškinista tuli hänelle myös koodi, jonka runoja hän käytti peiteniminä tarkoittaessaan omia ”vaarallisia” säkeitään.
Vaikka Ahmatovan runoja ei julkaistu kuuteentoista vuoteen, olivat nuo vuodet hedelmällisiä hänelle runoilijana. Anna Ahmatova -museon esitteessä todetaan Gumiljovin kuoleman jälkeen kirjoitetusta runoista, että ne: 
»...liittyvät samaan ajanjaksoon kuin runot, jotka on omistettu Mandelštamille, Pasternakille, Tsvetajevalle, Bulgakoville ja Pilnjakille. Näiden runojen yhteydessä voisi puhua kulttuurin rekviemista, sillä Ahmatovan aikalaisten taide ei ollut vain 1900-luvun venäläisen kulttuurin ydintä, vaan näiden kirjailijoiden kohtaloa saattoi verrata Raamatun traagisiin hahmoihin. Ahmatovan aikalaisten kohtaloissa voi löytää yhtymäkohtia myös Sofokleen, Danten, Shakespearen ja Puškinin teoksiin.» 
1930-luvun monet raskaat kokemukset saivat Ahmatovassa aikaan suuria muutoksia sekä ihmisenä että runoilijana. Hänen silloin 21-vuotias poikansa Lev vangittiin ensimmäisen kerran vuonna 1933, tosin silloin hän oli pidätettynä vain pari päivää.
Toisen kerran Lev Gumiljov vangittiin yhdessä Nikolai Puninin kanssa vuonna 1935. Ahmatova kirjoitti Stalinille lyhyen kirjeen, jossa hän vannoi, etteivät hänen poikansa ja miehensä ole valtiollisia rikollisia. Kirje auttoi, ja miehet vapautettiin jo parin viikon kuluttua pidätyksestä. Tuohon aikaan Ahmatova alkoi kirjoittaa runoelmaansa Requiem. Kolmannen kerran Lev Gumiljov vangittiin vuonna 1938. Ahmatovan kirjeistä ei enää ollut apua, Lev Gumiljov oli seitsemäntoista kuukautta vankilassa Leningradissa. Hän sai kuolemantuomion, joka kuitenkin muutettiin leirituomioksi.
Requiem-runoelma on kirjoitettu vuosina 1935–1940. Kolmekymmenluvulta ei ole Ahmatovan kirjoittamaa käsikirjoitusta. Runot olivat olemassa vain tekijän ja hänen läheisten ystäviensä muistissa. Venäläisen kirjallisuuden historiassa on monia sellaisia esimerkkejä, jolloin kielletty kirjallisuus on levinnyt lukijoiden keskuudessa käsikirjoituksina, käsin kirjoitettuina versioina. Mutta 1930-luvulla sai alkunsa niin sanottu muistin kirjallisuus.
Requiemin runojen kirjoittaminen 1930-luvulla oli hengenvaarallinen tehtävä. Runoelman taustalla ovat Ahmatovan pojan, Levin, toistuvat vangitsemiset, vankileirikarkotukset ja pelko, sekä odotus tämän kuolemantuomiosta.
Runot olivat siis olemassa vain tekijän ja hänen läheisten ystäviensä muistissa. Ahmatova kirjoitti runon paperilapulle, painoi sen mieleensä ja antoi joidenkin ystäviensäkin opetella runon ulkoa, minkä jälkeen hän heti poltti paperin. Lidija Tšukovskaja, jonka päiväkirjat Anna Ahmatovasta (Zapiski ob Anne Ahmatovoi 1–3) ovat peruslähteitä, oli 1930-luvun lopulta aina Ahmatovan kuolemaan asti runoilijan uskottu, ystävä ja sihteeri. 1930-luvulla Tšukovskaja painoi mieleensä runot, joita Ahmatova ei uskaltanut säilyttää paperilla. 1960-luvulla Tšukovskaja auttoi Ahmatovaa muistamaan runot ja kirjoittamaan ne ylös.
Requiem eli Neuvostoliitossa vielä kaksikymmentäseitsemän vuotta samizdateina, koneella kirjoitettuina kopioina. Requiemin runojen kirjoittaminen muistista paperille vaati uskallusta, ja pelko salaisesta valvonnasta sai Ahmatovan alati kantamaan mukanaan käsikirjoituslaukkua. Runoelma ilmestyi Neuvostoliitossa vasta vuonna 1989, melkein puoli vuosisataa syntymisensä jälkeen.
Ahmatovan Requiem on vuosien 1935–40 kronikka, mutta yhtä paljon siihen kätkeytyy monta vuosisataa Venäjän synkkää historiaa. Krestyn vankilan punainen tiilimuuri Leningradissa muuttuu Kremlin punaiseksi muuriksi Moskovassa, jonka juurella tsaari Pietari teloitti niskuroivat streltsit.
Venäjän historia, joka runoelmassa tiivistyy Ahmatovan ja hänen poikansa kohtalossa, vertautuu Kristuksen ja hänen äitinsä Marian draamaan. Äiti ja poika, Kristus ja Neitsyt Maria elävät uudelleen 1930-luvun Neuvostoliitossa. Runosarjan kymmenennen runon mottona ovat suuren paaston aikaisen sielunmessun sanat: ”Älä itke minua äiti, kun tulet haudalleni”.
Runoilija ja esseisti Joseph Brodsky on kirjoittanut Ahmatovan Requiem-runoelmasta esseen ”Itkijämuusa” teoksessaan Katastrofeja ilmassa.
Vuonna 1940 sattuman kautta Ahmatovalta julkaistiin runoteos kuudentoista vuoden julkaisukiellon jälkeen. Kooste kuudesta kirjasta ilmestyi. Vuosi merkitsi käännettä Ahmatovan tuotannossa. Hän aloitti suurten runoelmiensa kirjoittamisen, Koko maailman tiellä -runoelman (Putem vseja zemli), joka valmistui jo vuonna 1940, Pohjoiset elegiat -runoelman (Severnije elegii) ja Runoelman ilman sankaria (Poema bez geroja).
Vuonna 1941 Ahmatova evakuoitiin piiritetystä Leningradista Taškentiin. Sinä vuonna vapautettiin myös hänen poikansa Lev vankileiriltä, jolloin hän hakeutui vapaaehtoisena rintamalle. Ahmatova viihtyi Taškentissa hyvin. Hän on kuvannut tulleensa Aasiaan kuin kotiinsa, joka on seitsemänsataa vuotta pysynyt muuttumattomana. Ahmatova kirjoittaa teoksen Runoelma ilman sankaria ja kaipaa kiihkeästi tietoja rintaman tapahtumista ja saarretusta Leningradista. Toisen maailmansodan eli suuren isänmaallisen sodan aikana Ahmatova kuvasi runoissaan myös sotaa ja Leningradin piiritystä, ja jotkut hänen sotarunonsa pääsivät myös Pravdan etusivuille.
Leningradiin häneltä oli myös jäänyt miesystävä, lääketieteen tohtori Vladimir Garšin, jonka kanssa hän oli lupautunut menemään naimisiin. Vuonna 1944 Ahmatova palasi Leningradiin mukanaan ensimmäinen versio käsikirjoituksesta Runoelma ilman sankaria. Kävi ilmi, että Garšin oli Ahmatovalle ilmoittamatta mennyt naimisiin toisen kanssa.
Vuosina 1945–46 Ahmatova oli runsaasti julkisuudessa. Hän esiintyi runoilloissa ja oli yleisön suosiossa. Vuosina 1945 ja 1946 Ahmatova tapasi myös Isaiah Berlinin, joka työskenteli Moskovassa Britannian suurlähetystössä. Tuohon aikaan runoilija ei Neuvostoliitossa voinut ottaa asunnossaan vastaan vieraan valtion lähetystövirkailijaa, koska Stalin piti ulkomaisten lähetystöjen henkilökuntaa vakoojina ja antoi siksi seurata heitä. Ahmatovan ja Berlinin tapaamisesta raportoitiin itselleen Stalinille.
Ahmatova tapasi Isaiah Berlinin jälleen vuonna 1965 Oxfordissa. Isaiah Berlin kirjoittaa heidän tapaamisestaan Ahmatovalle: 
»Ahmatova kertoi minulle itse Stalinin kiihtyneen siitä, että hänenlaisensa epäpoliittinen kirjailija, jonka teoksia ei paljonkaan julkaistu – – oli uskaltanut tehdä hirvittävän rikoksen, tavannut ilman asianomaista lupaa ulkomaalaisen 'Nunnamme näyttää ottavan vastaan ulkomaisia vakoilijoita', oli Stalin huutanut – –. En ole koskaan työskennellyt minkään tiedustelupalvelun hyväksi, mutta se olikin epäolennaista: Stalinille kaikki ulkomaisten lähetystöjen työntekijät olivat vakoilijoita.» 
Isaiah Berlinillä oli merkittävä osa Runoelmassa ilman sankaria: hän on odotettu ”Vieras tulevaisuudesta”.
Ahmatovan runoja ei unohdettu sodankaan aikana. Kun hän ilmestyi Liittojen talon Pylvässalin näyttämölle kirjailijoiden kokouksessa Moskovassa vuonna 1946 lukeakseen runojaan, yleisö nousi seisaalleen tervehtimään häntä. Tämä tervehdystapa oli varattu puolueen johtajille, joten sitä pidettiin kirjailijoiden poliittisena mielenosoituksena. Stalinin, joka oli saanut tietää tapauksesta, on kerrottu kysyneen: ”Kuka organisoi kapinan?”
Myöhemmin Ahmatova ajatteli, että hänen osallistumisensa tähän kokoukseen oli yksi syy siihen, miksi Zvezda- ja Leningrad-lehdissä ilmestyi häntä koskenut Kommunistisen puolueen Leningradin aluejärjestön päätös elokuussa 1946. Päätöksen mukaan kirjailijoilta Ahmatova ja Zoštšenko riistettiin kirjailijaliiton jäsenyys ja päätöksen pääuhreilta evättiin elintarvikekortit. Heitä syytettiin formalismista ja kosmopoliittisuudesta. Leningradin puoluejohtaja Ždanov piti 14. elokuuta puheen, jossa hän tuomitsi Ahmatovan runouden.
Tästä alkoi kulttuurissa pitkä ajanjakso, mitä kutsuttiin ždanovilaisuudeksi. Neuvostokäytännön mukaan Ždanovin puhetta käsiteltiin lukemattomissa kokouksissa ympäri maata, joissa vallitsevan tavan mukaan tuomittiin Ahmatovan runous. Monta ikäluokkaa koululaisia sai sen jälkeen oppia, että Ahmatova oli tuhoutuneen aateliston ja porvariston rappeutunut äänitorvi, jolla oli vahingollinen vaikutus nuorisoon. Samat syytökset olivat kohdistuneet Ahmatovaan jo 1920-luvulla. Tuohon aikaan elintarvikekortit olivat ainoa keino pysyä hengissä. Käytännössä elintarvikekorttien takavarikoiminen merkitsi, että Ahmatova jäi aineellisesti moniksi vuosiksi muutamien harvojen ihmisten armeliaisuuden varaan.
Myöhemmin samat syytökset formalismista ja kosmopoliittisuudesta kohdistuivat Dmitri Šostakovitšiin vuonna 1948 ja Boris Pasternakiin vuonna 1958. Vuonna 1949 Ahmatovan poika Lev vangittiin jälleen. Samana vuonna vangittiin Nikolai Punin. Punin kuoli vankileirillä 1953. Saadakseen poikansa vapaaksi Ahmatova kirjoitti sikermän runoja Stalinin ylistykseksi, mutta turhaan, sillä Leviä ei vapautettu.
Stalin kuoli vuonna 1953, mikä merkitsi tulevina vuosina käännettä parempaan myös Ahmatovan elämässä. Lev Gumiljov vapautettiin vankileiriltä vuonna 1956 satojentuhansien muiden joukossa.
Anna Ahmatova oli useaan otteeseen kielletty, julkaisukiellossa ollut runoilija. Ensin puolueen salaisella päätöksellä vuodelta 1924 ja sitten julkisella päätöksellä vuodelta 1946. Näistä huolimatta hän oli tunnettu runoilija sekä Neuvostoliitossa että Länsi-Euroopassa. Stalinin kuoleman jälkeen alkoi niin sanottu suojasään aika. Kulttuurielämässä alettiin vähitellen luopua ždanovilaisesta puoluekantaisuuden vaatimuksesta ja myös Ahmatovan vähittäinen rehabilitointi alkoi. Jo 1950-luvun lopulla ja 1960-luvulla hänen runojaan julkaistiin jälleen lehdissä. Hänen taloudellinen tilanteensa helpottui, koska hän sai taas tekijänpalkkioita.
Kun yhdysvaltalainen runoilija Robert Frost vieraili hänen mökillään vuonna 1962, Ahmatova kirjoitti: ”Minulla on ollut kaikkea – köyhyyttä, vankilajonoja, pelkoa, vain ulkoa opittuja runoja ja poltettuja runoja. Myös nöyryytystä ja surua. Ja sinä et tiedä tästä mitään, etkä pystyisi ymmärtämään, jos kertoisin sinulle...” Kaksi vuotta ennen kuolemaansa, 76-vuotiaana, Ahmatova sai hyvitystä, kun hänet nimitettiin Neuvostoliiton kirjailijaliiton puhemiehistöön.
Runoelma Kaiken maailman tiellä (1940) on Ahmatovan siihenastisista teoksista tilallisesti ja ajallisesti monikerroksisin. Teoksen tärkeydestä Ahmatovan tuotannossa ja sen merkityksestä runoilijalle itselleen kertoo se, että hän halusi 1960-luvulla julkaista sen samassa runokokoelmassa Requiemin runojen ja pääteoksensa Runoelman ilman sankaria kanssa näiden kolmen runoelman sisäisten yhteyksien vuoksi.
Tämäkin runoelma liittyy kiinteästi Ahmatovan oman elämän yksittäisiin tapahtumiin ja 1900-lukuun. Teoksessa runoelman kertojaminä eläytyy Venäjän ja Euroopan moniin traagisiin tapahtumiin. Kertojaminä on tuhoisien tapahtumien kokija matkallaan kotiin, venäläisen legendan ”Kultaiseen Kitežin kaupunkiin”, joka rinnastuu Pietari-Leningradiin. Legendan mukaan rukoilijat pelastivat Kitežin kaupungin tataarien hyökkäykseltä. Legendan yhden version mukaan kaupunki nostettiin pilviin rukoilijoiden ansiosta, kun taas legendan toinen versio kertoo kaupungin vajonneen mereen. Kirkkaalla ilmalla kaupungin tornien kultaisten huippujen saattoi nähdä heijastuvan vedestä aivan kuten Pietari-Leningradissa. Runoelmassa punoutuu 1900-luvun tuhoutuvan Euroopan ja Venäjän yhteinen murhenäytelmä runoilijaan, Kitežin kansalaiseen, joka on kutsuttu pelastettuun kaupunkiinsa, Kultaiseen Kitežiin.
Pohjoiset elegiat on draama taiteilijasta, näkijästä, poikkeusyksilöstä ja sivullisesta. Runoelman tapahtumat alkavat Fjodor Dostojevskin Venäjältä ja Pietarista 1800-luvun lopulla ja päättyvät 1950-luvulle. Runoelman taustalla vaikuttavat ensimmäinen maailmansota, Venäjän vallankumous ja kansalaissota, 1930-luvun terrori, toinen maailmansota ja kylmän sodan kausi.
Runokokoelma Ajan kulku ilmestyi vuonna 1964. Sen jälkeen Ahmatova saattoi matkustaa ulkomaille ja vastaanottaa palkintoja. Vuonna 1964 hän kävi Italiassa vastaanottamassa Etna-Taormina-palkinnon. Seuraavana vuonna hänet vihittiin Englannissa Oxfordin yliopiston kunniatohtoriksi. Paluumatkan hän teki Pariisin kautta, jossa tapasi vanhoja ystäviään. Pariisissa hän oli käynyt kahdesti nuoruudessaan. 1960-luvulla hän seurusteli myös leningradilaisten nuorten taiteilijoiden, runoilijoiden ja muusikoiden kanssa. Nämä vierailivat ahkerasti Kellomäessä (ven. Komarovo) Terijoella, Ahmatovan datšalla. Sen hän sai 1950-luvulla käyttöönsä Leningradin alueen kirjailijaliitolta.
Vuonna 1962 Ahmatova sai valmiiksi pääteoksensa Runoelma ilman sankaria. Runoelma oli ollut tekeillä yli kaksikymmentäkaksi vuotta, hän aloitti sen kirjoittamisen syksyllä 1940. Runoelma merkitsi hänelle yhteenvetoa omasta kohtalosta, sukupolven kohtalosta, ja se merkitsi myös yhteenvetoa 1900-luvun alkupuolen kirjallisuuden historiasta. Ahmatovan omien sanojen mukaan ”runoelma on omaksunut – imenyt itseensä – kaikki elämäni erilaisten ajanjaksojen tapahtumat ja tunnelmat”.Teosta voi hyvällä syyllä pitää Pietarin kulttuurin ja taiteen käsikirjana. Puskinilta, Dostojevskilta, Blokilta, Meyerholdilta, Mandelštamilta ja Ahmatovalta itseltään otetut lainaukset ja kuvat toimivat peileinä, joiden heijastuksissa Ahmatova tarkastelee Pietarin kulttuuria ja sen luojia, hän käyttää menneisyyttä ennustaakseen sekä omaa että kaupungin tulevaisuutta.
Ahmatova on omistanut monet runonsa Pietari-Leningradille. Omalta osaltaan hän jatkaa runoilijana Puškinista alkunsa saanutta kuvausperinnettä Pietarista kaksoismyytin kaupunkina, kirottuna ja ylösnousseena uutena Roomana, kauhun ja kauneuden kaupunkina. Tämä kaksoisvalotteinen kuvaustapa vallitsi voimakkaasti 1800-luvun kirjallisuudessa ja taiteessa, ja se ilmenee selvästi muun muassa Gogolin ja Dostojevskin tuotannossa huipentuen Andrei Belyin teoksessa Peterburg (1913), joka on kuvaus 1800- ja 1900-lukujen vaihteen Pietarista. Solomon Volkov kirjoittaa:
»Pietarin kulttuuri-ilmastossa Puškinin Vaskiratsastaja-runoelma (1833) ja Ahmatovan Runoelma ilman sankaria luovat valtavan käsitteellisen tilan, joka kätkee sisäänsä monitasoisen Pietarin myytin koko kehityskaaren ja vaiheet. Historialliset aikakaudet heijastelevat toisiaan, mutta tulevat tapahtumat aavistaa vain runoilija, jonka tehtävänä on luoda kaiken käsittäviä historiallisia myyttejä.» 
Runoelmassa ilman sankaria Pietarin myytti huipentuu. Ahmatova sulattaa myytin 250 edeltävän vuoden eri ruumiillistumat uudeksi kokonaisuudeksi ja kuljettaa lukijansa koko Pietarin historian läpi tsaari Pietarin loistavasta kaupungista 1900-luvun kirotun kaupungin kautta runoilijan omaan pyhitettyyn marttyyrikaupunkiin.
Vuonna 1963 hänen Requiem-runoelmansa ilmestyi Münchenissä ilman tekijän lupaa. Neuvostoliitossa Requiem ilmestyi vasta 1989.
Ahmatova siirsi venäläisen kulttuurin hopeakauden, 1910-luvun perinnön, 1960-lukulaisille 1950-luvun sukupolven jäädessä väliin. Hänen vieraanaan Kellomäessä kävi usein muun muassa runoilija ja esseisti Joseph Brodsky, ja myös runoilija Anatoli Naiman oli nuorten vieraiden joukossa. Naiman toimi 1960-luvulla myös Ahmatovan sihteerinä. Molemmat ovat kirjoittaneet Ahmatovasta.
Raskaat vuodet olivat vaurioittaneet Ahmatovan terveyttä. Hänellä oli ollut sydäninfarkteja, ja hän kuoli kolmanteen sydäninfarktiin eräässä Domodedovon sanatoriossa lähellä Moskovaa 5. maaliskuuta 1966, samana vuonna, jona olisi täyttänyt 77 vuotta. Hänet siunattiin ortodoksisin menoin Leningradissa ja haudattiin Kellomäkeen. Eräs Ahmatovan elämäkerran kirjoittajista totesi hänen olleen kuollessaan ”yhtaikaa kansallissankari, marttyyri ja ihailtu suuri taiteilija, jonka ruumiinsiunaustilaisuuteen tulvi valtava määrä yleisöä”.
Fontankan talon asunto Šeremetjevin palatsin piharakennuksessa, jossa Ahmatova vietti lähes kolmekymmentä vuotta, on toiminut vuodesta 1989 lähtien Anna Ahmatova -museona. Talon puistossa paljastettiin runoilijan muistomerkki Ahmatovan kuoleman 40-vuotispäivänä 5. maaliskuuta 2006. Museossa on ollut suomalaisten taiteilijoiden näyttelyitä. Museo on harjoittanut yhteistyötä myös Kuvataideakatemian kanssa.
Hélène Cixous on kirjoittanut Ahmatovasta näytelmän Musta purje Valkea purje (1994). Sen ajankohta on Stalinin kuoleman jälkeinen aika, ennen kuin Nikita Hruštšov piti vuonna 1956 20. puoluekokouksessa kuuluisan puheensa, jossa tuomitsi Stalinin rikkomukset.Bruno Mantovanin kolminäytöksinen ooppera Akhmatova sai ensi-iltansa keväällä 2011 Pariisin Opéra Bastillessa.
Pietarissa Nevan rannalla vastapäätä Krestyn poliittista vankilaa paljastettiin vuonna 1995 Toisinajattelijoiden muistomerkki, jonka teki Yhdysvaltoihin emigroitunut kuvanveistäjä Mihail Šemjakin. Vankila on sama, jossa Ahmatovan poikaa pidettiin ja jonka muurien juurella runoilija jonotti tapaamista tai vain voidakseen luovuttaa ruokapaketin. Muistomerkki on nimetty Anna Ahmatovalle ja omistettu toisinajattelijoille. Anna Ahmatovan muisto symboloi pietarilaisille kirjailijoille ja taiteilijoille neuvostovallan ajan tukahduttamista, karkotuksia, pakkosiirtoja ja vaientamista. Pietarin silloinen kaupunginjohtaja Anatoli Sobtšak sanoi paljastustilaisuudessa: ”Muistomerkin tehtävänä on olla ikuinen muistutus suuria kärsimyksiä kokeneelle kaupungille, ikuinen varoitus ja muistutus tapahtumista, jotka eivät koskaan enää saa toistua.”
Anna Ahmatova oleskeli Hyvinkään parantolassa lokakuussa 1915. Vuonna 1917 ilmestyneessä Valkoinen parvi -kokoelmassa on Hyvinkäällä päivätty runo.Pirjo Hämäläinen tulkitsee artikkelissaan ”Anna ja kaksi Nikolaita”A runon niin, että siinä mainittu kirjeiden kirjoittaja ei ollut hänen aviomiehensä Nikolai Gumiljov, joka vieraili Ahmatovan kahden viikon parantolassa oleskelun aikana kahdesti Hyvinkäällä, vaan runoilijattaren rakastettu, runoilija Nikolai Nedobrovo, johon Ahmatova oli tutustunut kesällä 1913.Ilmeisesti Ahmatova muisteli Suomea ja Hyvinkäätä datšallaan Kellomäessä. Viipurissa vuonna 1964 päivätyssä runossa hän kirjoittaa: ”Maa, vaikkei kotimaani olekaan / on muistoissani katoamaton / ja merikin niin hellän-jäinen, / sen vesi miltei suolaton.”
Sarja Ahmatovan runoja julkaistiin 1974 Parnassossa Marja-Leena Mikkolan ja Pentti Saaritsan suomentamina sekä 1978 Tammen Neuvostolyriikkaa-sarjan kolmannessa osassa Saaritsan suomentamina.
Vuonna 1992 julkaisi Orient Express -kustantamo Ahmatovan runoja sisältävän teoksen Runoja Marja-Leena Mikkolan suomennoksena. Mikkola sanoo Runoja-kokoelman esipuheessa, että hän on käännöksissään ”välttänyt loppusointujen käyttöä ja klassisen metriikan sääntöjä.” Mikkola toteaa: ”Ahmatova hallitsi täydellisesti venäläisen runouden perinteiset välineet, metriikan ja loppusoinnut, joita hän uudisti rikkomatta radikaalisti klassisia sääntöjä.” Mikkolan käännös perustuu ajatukseen suomalaisen modernin runon kehityksestä, eikä hän kokenut voivansa ”ajatella paluuta johonkin runoudessamme jo ohitettuun”. Vuonna 2008 ilmestyneessä kokoelmassa Valitut runot on mukana useita ennen suomentamattomia runoja ja Requiem-runoelma.Ahmatovan runoja on julkaistu eri yhteyksissä. Erkki Peuranen suomensi otteita muutamista runoista ja kirjoitti luvun Ahmatovasta vuonna 1995 julkaistussa kirjassaan Takaisin Venäjälle. Ultra Bra on levyttänyt viisi Kerkko Koskisen säveltämää Ahmatovan runoa: ”Entäs nyt”, ”Ero”, ”Haikara”, "Sinä päivänä kun synnyin" ja ”Yöllä”. Lahden kaupunginkirjaston Linkki-runotietokannassa on  170 Ahmatovan runoa.Vuonna 1992 ilmestyi Jelena Kuzminan muistelmateos ja elämäkerta Anna Ahmatova, koditon.Paavo Rintalan romaanin ja oopperalibreton Aika ja uni (1993) henkilöitä ovat kaikki 1900-luvun kärsimyksissä kidutetut ja tuhotut, ja keskeisiksi henkilöiksi siinä nousevat vaiennetut venäläiset runoilijat Anna Ahmatova ja Marina Tsvetajeva.
Hannu Väisäsen näyttely Anna Ahmatovan neljä huonetta on esillä 8.2.- 20.4.2018 Wäinö Aaltosen museossa Turussa. Näyttelyssä on esillä Väisäsen maalauksia, valokuvia ja videoita. Ahmatova asui Fontankan talona tunnetun Šeremetevin palatsin piharakennuksessa, johon kotiarestiin joutuneen Ahmatovan elämä tiivistyi lähes kolmenkymmenen vuoden ajan. Ahmatovan käytössä olleet neljä huonetta vähenivät lopulta yhdeksi. Fontankan asunnosta on rakennettu museon veistossaliin installaatio, jonka täyttää sarja Ahmatovan elämästä ja runoista aiheensa ammentavia Hannu Väisäsen teoksia.
Parnasso 1974:2, s. 95–96; 1992:2, s. 81–82; 1992:5, s. 293. Marja-Leena Mikkolan ja Pentti Saaritsan suomentamia runoja.
Baschmakoff, Natalia & Pesonen, Pekka & Rymin, Raija (toim. ): Neuvostolyriikkaa 3. Suomentaneet Natalia Baschmakoff ym.  Helsinki: Tammi, 1978.  ISBN 951-30-3973-0.   
Ahmatova, Anna: Runoja. Koonnut ja suomentanut Marja-Leena Mikkola.  Helsinki: Orient Express, 1992.  ISBN 951-615-784-X.   
Hiidenheimo, Silja & Virolainen, Merja (toim.): Runon eros. Valikoima eroottisia runoja.   Helsinki: Tammi, 1994.  ISBN 951-31-0336-6.    Sisältää runot ”Äänet hajosivat tuhkaksi eetterissä” ja ”Älä pelottele julmalla kohtalolla”, suomentanut Marja-Leena Mikkola.
Saaritsa, Pentti (toim.): Salaperäinen seurue. Runoja jotka tulivat ja jäivät.   Porvoo Helsinki Juva: WSOY, 1997. ISBN 951-0-22208-9.     Sisältää runon ”Rekviem”, suomentanut Pentti Saaritsa .
Tarmio, Hannu & Tarmio, Janne (koonneet): Maailman runosydän.   Helsinki: WSOY, 1998. ISBN 951-0-22134-1.     Useita runoja, suomentaneet Marja-Leena Mikkola, Pentti Saaritsa, Seppo Heikinheimo.
Ahmatova, Anna: Valitut runot. Suomentanut Marja-Leena Mikkola.  Helsinki: Tammi, 2008.  ISBN 978-951-31-4128-8.   
Ahmatova, Anna: Olen äänenne. Kootut runot 1904–1966. Suomentanut ja toimittanut Anneli Heliö.  Joensuu: Kirjokansi, 2016.  ISBN 978-952-7142-00-4.   
Ahmatova, Anna: Runoja. Koonnut ja suomentanut Marja-Leena Mikkola.  Helsinki: Orient Express, 1992.  ISBN 951-615-784-X.   
Ahmatova, Anna: Olen äänenne. Kootut runot 1904–1966. Suomentanut ja toimittanut Anneli Heliö.  Joensuu: Kirjokansi, 2016.  ISBN 978-952-7142-00-4.   
Kuzmina, Jelena: Anna Ahmatova, koditon. (Razorjonnyj dom, 1991.) Suomentanut Eila Salminen.  Helsingissä: Otava, 1992.  ISBN 951-1-12032-8.   
Tšukovskaja, Lydia: The Akhmatova Journals 1938–1941. (Zapiski ob Anne Ahmatovoi. Tom 1, 1938–1941, 1976).  London: Harvill, 1994. ISBN 0002163918.    (englanniksi)
Tšukovski, Kornei: Akhmatova i Majakovski. Petrograd: Dom iskusstv, I, 1921, s. 23–42. (”Kaksi Venäjää” -esitelmä 20.9.1921) (venäjäksi)
Aaltonen, Pirjo (teksti) & Hämäläinen, Anne (valokuvat) & Seppo, Sanni (kollaasit ja ulkoasu): Anna Ahmatova Fontankan talossa.   Helsinki: Into, 2012.  ISBN 978-952-264-171-7.   
