
New Yorkin lippu on New Yorkin osavaltion virallinen tunnus vaakunan ja sinetin ohella. Lippuun on kuvattu New Yorkin vaakuna sinisellä pohjalla. Vaakunallinen lippu otettiin käyttöön vuonna 1778. Vuonna 1901 lipun pohjaväri vaihdettiin vaaleanruskeasta siniseen. Yksityiskohtia myöten lipun nykyinen muoto otettiin käyttöön 1909. Osavaltion kuvernööri käyttää erillistä muotoa lipusta. Kuvernöörin lipussa on kulmissa valkoiset viisisakaraiset tähdet.

Newcastle Brown Ale on suosittu englantilainen olutmerkki, jota myydään Suomessa pulloissa. Se on brown ale -tyyppistä punertavan ruskeaa, hiukan makeahkoa olutta.
Vuosina 1927–2005 sitä tehtiin Newcastle upon Tynessä, mutta vuonna 2005 valmistus siirrettiin joen toiselle puolelle Gatesheadiin. Sillä on EU:n myöntämä "aito, perinteinen tuote" -merkkisuoja. 

Newcastle upon Tyne (tavallisesti Newcastle) on Englannin koillisosassa sijaitseva Tyne ja Wearin metropolikreivikunnan pääkaupunki. Ennen hallinnonuudistuksia se oli Northumberlandin pääkaupunki. Newcastle tunnetaan pitkästä historiasta, yliopistoista, jalkapallojoukkueesta, panimosta ja geordieiksi kutsuttujen asukkaidensa murteesta.
Newcastle on sijainnut lähellä Tynejoen suuta sopivan joenylityspaikan kohdalla jo roomalaisajoista asti. Sataman ja hiilikaivosten ansiosta se oli pitkään kukoistava teollisuuskaupunki. Teollisuuden taantumisen ja yhteiskunnan rakennemuutosten jälkeen sitä on voimakkaasti kehitetty nykyaikaisen tekniikan ja kulttuurin keskukseksi.
Varsinaisen kaupungin asukasluku oli vuonna 2017 noin 296 000. Kaupungin metropolialueella (Tyne & Wear City Region), asuu 1 650 000 asukasta. Ilman Sunderlandin taajama-aluetta metropolia kutsutaan nimellä Tyneside, jossa on noin 880 000 asukasta ja joka oli vuonna 2001 Englannin kuudenneksi suurin taajama.Newcastlessa on kaksi yliopistoa, ja opiskelijoiden suuren määrän vuoksi kaupungissa on vilkas yöelämä. Newcastle on valittu maailman kahdeksanneksi parhaaksi juhlimispaikaksi. Se on myös Ison-Britannian suosituimpia paikkoja polttareiden järjestämiseen. Kaupungin jalkapallo-, jääkiekko-, rugby- ja koripallojoukkueet pelaavat pääsarjassa.
Newcastlen historia alkaa roomalaisajalla. Ensimmäinen tunnettu rakenne paikalla oli Tynen ylittävä silta Pons Aelius, joka on saanut nimensä keisari Hadrianuksen mukaan noin vuonna 122. Sillan ympäristössä oli sitä suojaava linnoitus ja noin kahdentuhannen asukkaan kylä. Hadrianuksen valli näkyy edelleen kaupungissa. Siihen liittyvät entisöidyt Segedunumin ja Arbeian linnoitukset sijaitsevat hiukan nykyisen kaupungin rajojen ulkopuolella. Roomalaisten rakentama varsinainen Newcastlen linnoitus on jäänyt myöhempien linnoitusrakennelmien alle.Roomalaisten vetäydyttyä Britanniasta Newcastlesta tuli osa anglosaksien mahtavaa Northumbrian kuningaskuntaa. Newcastlea kutsuttiin nimellä Monkchester. Se joutui tanskalaisten hyökkäyksien kohteeksi, ja myöhemmin se kapinoi normanneja vastaan normannien maihinnousun aikoihin, eikä Monkchesterista jäänyt juuri mitään jäljelle. Sijainti oli kuitenkin strateginen, ja niin Vilhelm Valloittajan poika Robert II perusti paikalle puisen paaluvarustuksen ja kutsui sitä uudeksi linnaksi: Novum Castellum eli New Castle.
Vuonna 1095 Northumbrian jaarli kapinoi kuningasta vastaan, ja kuningas Vilhelm Punainen lähetti joukkonsa pohjoiseen valtaamaan Newcastlea. Siitä lähtien Newcastle on kuulunut Englannin kruunulle, ja se on ollut tärkeä tukikohta hallittaessa pohjoisen niskuroivia ylimyksiä. Henrik II korvasi puisen paaluvarustuksen ja vallihaudan kivisellä nelikulmaisella tornilinnalla, joka rakennettiin vuosina 1172–1177. Skotlantilaisten hyökätessä kaupunkilaiset vetäytyivät linnan vallien suojaan. Tämän turvamahdollisuuden arvellaan houkuttaneen kauppiaita asettumaan Newcastleen, ja väkiluku alkoi kasvaa. Linnan ulompaan valliin lisättiin vuoden 1250 tienoilla nimellä Black gate kutsuttu etuvartiolinnoitus. Se on säilynyt nykypäivään keskellä kaupunkia.Koko keskiajan Newcastle oli tärkeä linnoitus Skotlannin vastaisella rajalla. Sen ympäri rakennettiin kaupunginmuuri 1200-luvun lopussa ja 1300-luvun alussa. Muurissa oli kuusi pääporttia ja 17 tornia. Kaupunki laajeni pohjoiseen. Viisi munkkijärjestöä perusti Newcastleen kaupunkiluostarinsa: ensimmäisenä dominikaanit 1239, karmeliitat 1262, augustinolaiset 1290, fransiskaanit 1274 ja Pyhän Kolminaisuuden veljeskunta 1360. Nunnaluostari oli toiminut vuodesta 1086. Munkit saarnasivat kaupunkilaisille ja pitivät yllä sairaaloita.Newcastle oli 1200-luvulla alueen tärkein satamakaupunki ja vuonna 1203 koko Englannin kahdeksanneksi suurin vientisatama. Villaa vietiin Manner-Eurooppaan, etenkin Flandersin kehittyvän tekstiiliteollisuuden tarpeisiin. Muita tärkeitä vientituotteita olivat taljat ja hiili. 1200-luvun alussa Juhana Maaton antoi Newcastlelle oikeuden valita oman pormestarinsa. Hiilenvienti Lontooseen alkoi 1300-luvun lopulla, vaikka kaivostoiminta Newcastlen seudulla oli alkanut jo aiemmin. Newcastlella oli oikeus Tynejoen hallintaan, joten kaupungin ulkopuoleltakin kaivettu hiili toimitettiin eteenpäin sen satamista. Vuosien 1565–1625 aikana hiilikauppa 12-kertaistui, minkä ansiosta Newcastle talous ei romahtanut, vaikka villakaupan arvo laski.Tudorien aikana levottomuudet Skotlannin vastaisella rajalla jatkuivat. Henrik VIII otti 1500-luvun alkupuolella luostarirakennukset kruunun haltuun. Muut luostarit säilyvät enää paikannimissä, mutta dominikaanimunkkien rakennus, ”Blackfriars”, joka muunnettiin köyhäintaloksi ja 1900-luvulla käsityöläispajoiksi, on edelleen matkailunähtävyys.Englannin sisällissodan edellä kuningas Kaarle I huomasi Newcastlen hiilisataman arvon ja asetti kaupunkiin omia joukkojaan. Vuonna 1644 parlamentin joukot estivät hiilen kuljettamisen Newcastlesta. Hiilen vienti romahti, ja Lontoossa kärsittiin polttoainepulasta ja kylmästä talvesta. Vuonna 1644 kaupunkia piirittivät sisällissotaan parlamentaristien puolelle liittyneet skotlantilaiset. He valtasivat kaupungin vasta kolmen kuukauden piirityksen jälkeen, ja Kaarle antoi kaupungille rohkean puolustustaistelun ansiosta tunnuslauseen ”Fortiter Defendit Triumphans”. Skotlantilaiset miehittivät Newcastlea ympäröiviä Durhamin ja Northumberlandin kreivikuntia kaksi vuotta, ja heille maksettiin Riponin sopimuksen mukaan sotakorvauksia.
Newcastle oli 1700-luvulla Lontoon, Oxfordin ja Cambridgen jälkeen kirjapainojen suurimpia keskittymiä. Sinne perustettiin vuonna 1793 filosofinen keskusteluseura Literary and Philosophical Society. Seura keräsi huomattavan kirjakokoelman ajan sivistyskielillä latinaksi, saksaksi, ranskaksi ja espanjaksi ja järjesti jäsenilleen keskustelutilaisuuksia. Nykyisin seuran kirjakokoelmiin kuuluu noin 150 000 nidettä. Newcastleen perustettiin 1700-luvulla myös Pohjois-Englannin ensimmäiset sanomalehdet. Vaikka kaupunki menestyi ja sen älyllinen ilmapiiri oli houkutteleva, oli kaupungissa myös paljon köyhyyttä. Osa sen vanhasta keskustasta oli ränsistynyt, ja Daniel Defoe kommentoi vuonna 1722 Newcastlen köyhien valtavaa määrää. Monet varakkaat muuttivat kaupungin keskustasta puhtaammille esikaupunkialueille, joista ensimmäisenä kehittyi Westgate.Jakobiittikapinoissa vuosina 1715 ja 1745 Newcastle pysyi uskollisena kuningas Yrjö I:lle, toisin kuin useimmat alueen asukkaat. Tältä ajalta juontaa juurensa newcastlelaisista käytetty lempinimi geordie, 'yrjöläinen'.Newcastle kärsi vuonna 1771 pahoista tulvista, ja siltoja piti rakentaa uudestaan.
Tärkein tekijä Newcastlen kehittymisessä suurkaupungiksi oli kivihiilen vienti. 1800-luvun teollinen vallankumous toi kaupunkiin raskasta teollisuutta, kuten telakoita. Yhteen aikaan neljännes maailman laivanrakennuksesta tapahtui Newcastlessa.Vuonna 1849 rakennettiin uusi korkea silta (High Bridge), jota pitkin sekä juna- että maantieliikenne saattoivat kulkea joen yli laskeutumatta sen jyrkkiä penkereitä. Vanhan matalan sillan tilalle rakennettiin 1876 kääntösilta, jotta rahtialukset pääsivät kulkemaan joella.Vuonna 1854 tulipalo tuhosi jokivarren kapeita kujia, työpajoja ja asuintaloja, ja niiden tilalle rakennettiin nykyaikaisia toimistotiloja.
”Rautateiden isä” George Stephenson ja hänen poikansa Robert Stephenson vaikuttivat alueella merkittävästi, ja heidän keksintöjään hyödynnettiin monella tapaa. Uuden kaivoslampun avulla hiiltä voitiin kaivaa aikaisempaa syvemmältä. Rautatieverkosto tehosti maakuljetuksia. Maailman ensimmäinen veturitehdas sijaitsi Newcastlen Forth Streetillä. William Armstrongin asetehdas sijoittui Elswickiin kaupungin länsipuolelle. Siellä tehtiin sekä tykkejä että nostokurkia.Teollistuminen kasvatti myös Newcastlen väkilukua. Vuonna 1911 kaupungissa asui 266 671 ihmistä, kun 60 vuotta aiemmin asukkaita oli ollut 87 784. Samalla kun väkiluku kasvoi, kaupunkiin kehittyi uusia asuinalueita, kuten Jesmond ja Heaton. Lisäksi kaupunkiliikenteen kehittyminen mahdollisti asukkaiden muuttamisen kauemmas keskustasta. Vuonna 1904 Newcastlen pinta-ala kasvoi, kun siihen liitettiin Walker, Benwell, Fenham ja osa Kentonista.
Toisen maailmansodan aikana Newcastlea pommitettiin vähemmän kuin etelän teollisuuskaupunkeja, esimerkiksi Coventrya. Sodan jälkeen Newcastlen sataman merkitys väheni, ja jäljelle jäänyt liikenne oli konttikuljetusta. Niinpä jokivarren makasiinit ja muut rakennukset alkoivat rappeutua. 1960-luvulla kaupunginhallitus alkoi houkutella vapautuviin teollisuustiloihin kulttuurilaitoksia ja muuta toimintaa. Samanlainen kehitys on ollut nähtävissä maailmalla monessa muussakin kuihtuvassa teollisuuskaupungissa, esimerkiksi Tampereella ja Norrköpingissä.
Tunnettu arkkitehti Ralph Erskine suunnitteli 1970-luvulla Newcastleen 620 asunnon kerrostaloalueen Bykerin. Alue on värikäs, asunnot vaihtelevia ja viheralueita on paljon. Byker on nykyisin suojelukohde. Byker edustaa postmodernismia. Useimmat alueen asuinrakennukset ovat korkeintaan kolmikerroksisia. Eri rakennusryhmät ovat eri värisiä, ja leikkipuistoilla ja puutarhoilla on pyritty edistämään yhteisöhengen syntymistä. Uuden kaupunginosan paikalta purettiin vanha Bykerin työläiskaupunginosa, ja työläiskulttuurin hävittäminen kohtasi vastustusta joissakin väestöryhmissä.
Raskas teollisuus taantui 1900-luvun loppupuolella, ja kaupungin suurimpia työllistäjiä ovat nykyisin toimistotyöt ja kaupallinen ala. Vuonna 2006 37,9 % työvoimasta oli julkishallinnon, koulutuksen ja terveydenhuollon palveluksessa – tämä on yli valtakunnallisen keskiarvon (26,9 %). Kaiken kaikkiaan palvelusektori työllistää 90,7 %, tuotanto 6,1 % ja rakennustyö 2,9 %.Tarkasteltaessa työllistäjiä tuotantoaloittain 1800-luvulta alkaen yhteiskunnan yleinen kehitys näkyy rinnan alueen paikallisten piirteiden kanssa. Vuonna 1841 suurimmat työllistäjät olivat tuotanto ja palvelut. Maataloustyövoiman määrä oli huipussaan 1881, yli kaksituhatta henkeä, ja laski alle kolmensadan vuoteen 1991 mennessä. Kaivoksissa työskenteli vuonna 1881 lähes kahdeksantuhatta henkeä, vuonna 2001 alle kaksisataa. Tuotantotyö oli huipussaan vuonna 1971, 38 290 henkeä, mutta vuonna 2001 siellä oli kymmenisentuhatta työpaikkaa. Palvelusektorin työpaikkoja on ollut 1950-luvulta alkaen noin 70 000. 1990-luvun lopulta alkaen työpaikat ovat siirtyneet teollisuudesta tietotyön puolelle.Alueen suurimpia työnantajia on Newcastlen yliopisto, jossa on lähes viisituhatta työntekijää. Myös sairaala on suuri työnantaja.Työttömyys nousi pahimmillaan 1990-luvun alussa lähelle 1930-luvun lamavuosien lukemia. Väestönlaskentatietojen mukaan vuonna 1991 oli työvoimasta työttömiä 18,2 prosenttia, kun 50 vuotta aikaisemmin heitä oli 21 prosenttia. Vuoteen 2001 mennessä työttömyysprosentti aleni 8,5 prosenttiin. Vuonna 2013 työttömiä oli 11,2 prosenttia työvoimasta, mikä oli selvästi huonompi kuin valtakunnallinen työttömyysaste 7,5 prosenttia.
Newcastle sijaitsee Tynejoen pohjoisrannalla. Joen töyräs on kaupungin kohdalla melko jyrkkä, ja sen yhdistää joen eteläpuolella olevaan Gatesheadiin seitsemän siltaa. Tavaraliikenteen siirryttyä yhä enemmän käyttämään kontteja sataman lähistöltä on vapautunut varastotilaa, ja sinne on rakennettu nykyaikaisia toimistorakennuksia.
Newcastlen keskusta sijaitsee metroverkon länsilaidalla, ja sitä palvelevat maanalaiset asemat Monument, Haymarket ja Central Station. Keskustan länsipuolella aukeaa laaja puisto Leazes Park. Puiston laidoilla ovat jalkapallostadion St James' Park ja Newcastlen yliopiston alueet. Yliopiston pohjoispuolella metrorata kaartaa luoteeseen ja päättyy lentoasemalle. Hallinnollinen keskusta on Haymarketin metroaseman pohjoispuolella. Siitä itään ovat Northumbrian yliopiston rakennukset.
Vanha keskusta Grainger Town on nimetty aluetta vuosina 1835–1842 rakennuttaneen Richard Graingerin mukaan. Grainger Townissa on 450 rakennusta, joista lähes puolet on museoviraston suojelemia. Alue oli 1970-luvulla rappeutumassa pahasti, mutta vuosina 1997–2003 siellä toteutettiin laajamittainen kehityshanke, jonka aikana rakennuksia kunnostettiin ja alueelle tuotiin uutta elämää ja työpaikkoja. Pääministeri Charles Greyn muistomerkki on pylvään päässä kaupungin keskellä, ja siitä alas jokirantaan kaartuva Grey Street on kaupungin tärkeimpiä ostoskatuja. Muistomerkin lähellä oli ennen Eldon Square -aukio, mutta se on jäänyt lähes kokonaan Eldon Squaren ostoskeskuksen sisään. Ostoskeskuksessa on yli 150 liikettä. Lähi- ja kaukoliikenteen linja-autoasemat sijaitsevat Eldon Squaren tuntumassa Haymarketissa.
Kiinalainen kaupunginosa sijaitsee Grainger Townin luoteispuolella Stowell Streetin ympäristössä. Nimitys ”kaupunginosa” on hiukan suurellinen, sillä kiinalaiset yritykset keskittyvät lähes kokonaan Stowell Streetin varrelle.Suurimmat ostoskeskukset ovat Gatesheadin puolella. MetroCentre on Euroopan suurin ostoskeskus. Siellä on 330 kauppaa, joista osa on suuria tavarataloja. Lisäksi keskuksessa on ravintoloita, keilahalli, elokuvateatteri, pelihalli ja sisäleikkipuisto.Newcastlen keskustan pohjoispuolella on edelleen aukea hakamaa eli Town Moor ('kaupunginnummi'). Se perustettiin 1200-luvulla kaupunkilaisten yhteiseksi laidunmaaksi. Alueen pinta-ala on 400 hehtaaria, ja sitä käytetään osittain edelleen laitumena. Siellä on myös istutuksia ja urheilukenttiä.Town Moorista itään on Jesmondin pientalovaltainen asuinalue. Siellä sijaitsevat Newcastlen kalleimmat asunnot. Jesmondin kohdalla metro nousee tunnelista maan pinnalle.Kaupungin pohjoisimmassa osassa on matalan järven ympärillä 60 hehtaarin laajuinen Gosforth Parkin luonnonsuojelualue. Puistoon pääsevät vain paikallisen luontoliiton jäsenet. Siellä on vuosien varrella tavattu yhteensä 177 lintu-, 6 sammakkoeläin- ja 16 nisäkäslajia, joiden joukossa ovat saukko, mäyrä ja kärppä. Alueella on jokia, joissa voi kalastaa perhoilla tai virvelillä tietyissä paikoissa, joihin saa ostaa paikkakohtaisen luvan. Tyypillisiä saaliskaloja ovat ahven, särki, sorva, suutari, turpa, seipi, lahna, ankerias, lohi ja taimen. Kalapaikkoja on seudulla 36, joista kuusi Newcastlen alueella.
Tyne ja Wear muodostuu viidestä metropolihallintopiiristä. Tynejoki kiemurtelee päälinjaltaan länsi-itäsuuntaisena. Sen pohjoispuolella on taajama-alueen kunnista kaksi: lännessä varsinainen Newcastle ja idässä North Tyneside. Joen eteläpuolella on lännessä Gateshead ja idässä South Tyneside, ja sen eteläpuolella on Sunderland.
Newcastlessa on sekä katolinen että anglikaaninen katedraali. Anglikaaninen Pyhän Nikolaoksen katedraali on rakennettu nykymuodossaan vuonna 1474. Samalla paikalla oli Pyhälle Nikolaokselle pyhitetty kirkko ainakin vuodesta 1194 ja ylipäätänsä joku kirkko ainakin sata vuotta pidempään. Siitä tuli Englannin pohjoisin katedraali, kun 1882 perustettiin uusi hiippakunta. Koska katedraali on kehittynyt seurakuntakirkosta eikä luostarista, sen ympärillä ei ole muille alueen katedraaleille tyypillisiä luostari- ja piharakennelmia. Katolinen Pyhän Marian katedraali on rakennettu 1840-luvulla, ja siitä tuli katedraali vuonna 1850. Se sijaitsee aivan kaupungin keskustassa keskusrautatieasemaa vastapäätä. Katedraalin ikkunoiden lasimaalaukset vaurioituivat pahoin toisen maailmansodan pommituksissa, ja niitä on vähitellen korjattu ja korvattu uusilla. Jesmondin seurakunnan kirkkoon mahtuu 1 100 henkeä, ja se on Englannin suurimpia anglikaanisia seurakuntakirkkoja. 1800-luvulta aina 1950-luvulle asti Newcastle oli herätysliike Plymouthin veljien tärkeä paikka, ja veljestöllä on vieläkin joitakin pieniä seurakuntia.
Pitkän historian ansiosta Newcastlessa on muistomerkkejä monilta aikakausilta. 1600-luvun puolivälissä rakennetussa porvaristalossa Alderman Fenwick's Housessa on tuon ajan portaikko, torni ja sisäkatto. Toinen tunnettu rakennus on 1500-luvulta peräisin oleva kaupunkitalo Bessie Surtees House, johon liittyy romanttinen tarina ja joka on English Heritagen omistuksessa. Vielä vanhempaa rakennuskantaa edustavat linnan keskustorni, etuvartiolinnoitus ja muurinpätkä sekä Blackfriarsin luostarin säilyneet osat. Greyn jaarlin monumenttia ympäröivä 1830-luvulla rakennettu Grainger Town on suojelukohde aikakaudelle tyypillisine kaupunkitaloineen.Kaupungin viheralueita edustavat Town Moor ja 1860-luvulla puistoksi muokattu jyrkkärinteinen puronvarsilaakso Jesmond Dene vesiputouksineen ja alppiruusuineen.Kaupungin suurin museo on alueen historiaa popularisoituna esittelevä Discovery Museum. Muita museoita ovat vuonna 2009 avattu Great North Museum, jonka kokoelmat ovat pääasiassa luonnontieteellisen Hancock-museon tiloissa. Siellä on esillä luonnontieteen lisäksi historiallisia ja arkeologista aineistoa Great North Museumiin yhdistetyistä museoista. sekä tiedekeskus Centre for Life. Taidemuseo Baltic on Gatesheadin puolella ja Beamishin ulkoilmamuseo Durhamissa 20 km kaupungista etelään.Newcastlessa käyvät matkailijat tutustuvat yleensä Hadrianuksen valliin ja siihen liittyviin roomalaisajan raunioihin, joita on parhaiten säilynyt kaupungin ulkopuolella. Alnwickin linna noin 50 km kaupungista pohjoiseen on saanut lisää kävijöitä siellä osittain kuvattujen Harry Potter -elokuvien ansiosta.
Newcastlessa aloitettiin vuonna 2002 hanke, jolla pyritään vähentämään kaupungin hiilidioksidipäästöjä. Esimerkiksi hankkeessa mukana oleva Newcastlen yliopisto kehittää hankkeita, joiden avulla matkustamista pyritään korvaamaan sähköisellä viestinnällä. Päästöjä vähennetään edistämällä aurinkoenergian käyttöä ja metsänkasvatushankkeilla.Newcastlen ilmasto on lauhkea. Joulu-helmikuun keskimääräinen alin lämpötila on lähellä nollaa, ja lunta sataa ajoittain. Lämpimimpien kuukausien, heinä- ja elokuun, keskimääräinen ylin lämpötila on 18 astetta. Sateita saadaan ympäri vuoden, eniten elokuussa. Penniinien aiheuttaman föhntuulen vuoksi sademäärät ovat hiukan pienemmät kuin muualla Englannissa.
Newcastle kuuluu Britannian tärkeimpiin satama-, kauppa- ja teollisuuskaupunkeihin. Newcastlen satama on ollut tunnettu laajasta hiilen viennistä. Englantilaiset sanovat viedä hiiliä Newcastleen esimerkkinä kannattamattomasta hommasta siinä kuin muualla voidaan sanoa viedä hiekkaa Saharaan. Viimeinen kaupungin alueella toiminut hiilikaivos suljettiin vuonna 1956. Tyneside oli pitkään Britannian tärkein suolan tuotantoalue. Suola tuotettiin erotettamalla sitä Pohjanmeren merivedestä, ja prosessissa kului paljon energiaa. Tuotanto alkoi kuitenkin vähentyä 1700-luvulla ja kuihtui 1800-luvulla uusien tuotantomenetelmien syrjäyttämänä. Kaupungissa on myös rauta-, metalli- ja koneteollisuutta.
Newcastle on kauan ollut myös merkittävä laivanrakennuskaupunki. Sen telakoilla ovat valmistuneet kuuluisat suomalaiset jäänmurtajat Sampo ja Tarmo.Kaupungin alueen työpaikat ovat nykyisin paljolti julkishallinnossa (sairaalat ja yliopistot) sekä kaupan ja palvelujen alalla. Yli tuhat henkeä työllistäviä yksityisiä yrityksiä ovat AA-vakuutusyhtiö sekä Fenwickin ja John Lewisin tavaratalot. Muut suuret yritykset ja tuotantolaitokset ovat siirtyneet lähikaupunkeihin: jopa kaupungin tunnetuin tuote, suosittu olut Newcastle Brown Ale, pantiin vuodesta 2005 alkaen joen vastarannalla Gatesheadissa, ja vuonna 2010 ilmoitettiin tuotannon siirtyvän Yorkshireen.
Ensimmäisen pormestarin nimittämisen aikaan vuonna 1216 Newcastlessa oli nelisentuhatta asukasta. Vuonna 1600 kaupungissa oli jo 10 000 asukasta. 1700-luvun puolivälissä asukkaita oli noin 20 000. Ensimmäinen virallinen väestönlaskenta järjestettiin 1801, jolloin Newcastlen väkiluku oli 28 000 ja nopeassa kasvussa. 50 vuotta myöhemmin asukkaita oli yli 87 000 ja 1901 jo 215 000.Vuoden 2001 väestönlaskennassa Tynesiden alueen väkiluku oli pienenemässä ja väestörakenne vanhempi kuin Englannissa keskimäärin. Ulkomaalaisperäisen väestön osuus oli pienempi kuin muissa suurissa taajamissa: 95,5 prosenttia väestöstä ilmoitti olevansa "valkoisia brittejä". Suurimmat etniset vähemmistöt ovat intialaiset ja pakistanilaiset, heitä oli 1,9 ja 1,2 prosenttia väestöstä. Kristittyjä oli 70,6 % väestöstä, muslimeita 3,6 % ja uskonnottomia 16 %. Naimattomia oli enemmän kuin Englannissa ja Walesissa keskimäärin, ja autoja oli keskimääräistä vähemmän. Peräti 45 % kotitalouksista eli ilman autoa.Newcastlen seudun asukkaiden lempinimi englannin puhekielessä on geordie. Miesgeordien stereotyyppi on ystävällinen mutta hiukan sivistymätön, oluesta ja tupakasta pitävä jalkapallofani. Reginald Smythen luoma sarjakuvahahmo Lätsä (Andy Capp) on geordien karikatyyri. Nimitys saattaa olla peräisin kuninkailta Yrjö I ja II, joita kannatettiin tällä seudulla, kun taas Northumberland oli enemmän jakobiittien puolella.
Newcastlen kaupunginvaltuustossa on toukokuun 2014 vaalien jälkeen 24 liberaalidemokraattia ja 52 työväenpuolueen edustajaa. Muilla puolueilla ei ole edustajia, mutta valtuustossa on kaksi sitoutumatonta. Työväenpuolue sai enemmistön vuonna 2011. Liberaalidemokraatit olivat hallinneet valtuustoa vuodesta 2004, jolloin vaalipiirien rajat uusittiin. Sitä ennen, aina paikallishallinnon uudistuksesta 1972 alkaen, valta kaupunginvaltuustossa on ollut työväenpuolueella. Vielä 2003 toiseksi suurimmalla puolueella liberaalidemokraateilla oli alle kolmannes paikoista; muilla puolueilla ei ole ollut valtuutettuja vuosikausiin. Elinkeinorakenteen muuttuessa valtasuhteet muuttuvat myös valtakunnanpolitiikassa: vuoden 2005 parlamenttivaaleissa työväenpuolue sai edelleen kaikki Newcastlen alueen kolme kansanedustajanpaikkaa, mutta sen kannatusluvut pienenivät kymmenisen prosenttiyksikköä.Newcastle jakautuu 26 vaalipiiriin, joiden rajoja muutettiin vuonna 2003. Englantilaisen kunnallishallintojärjestelmän mukaisesti asukkaat äänestävät vain oman vaalipiirinsä ehdokkaita. Jokaista vaalipiiriä edustaa kolme valtuuston jäsentä, ja vaalipiirirajoja pitää muuttaa, kun asukastiheys eri kaupunginosissa muuttuu, jotta jokainen valtuutettu edustaisi suunnilleen yhtä montaa kaupunkilaista. Vuoden 2003 vaalipiirit ovat Benwell, Blakelaw, Byker, Castle, Dene, Denton, Elswick, Fawdon, Fenham, Grange, Heaton, Jesmond, Kenton, Lemington, Monkchester, Moorside, Newburn, Sandyford, Scotswood, South Gosforth, Walker, Walkergate, West City, Westerhope, Wingrove ja Woolsington.
Kaupungissa on kaksi yliopistoa. Newcastlen yliopisto (Newcastle University) on nykyisin yksi Englannin arvostetuimmista. Se perustettiin 1834 lääketieteellisenä oppilaitoksena, joka kehittyi Durhamin yliopiston osana ja itsenäistyi 1963. Vuonna 2010 se arvioitiin Sunday Times -lehden vuosittaisessa arvioinnissa maan 20. parhaaksi yliopistoksi.Newcastlen ammattikorkeakoulu Newcastle Polytechnic sai yliopiston aseman 1992, ja se otti nimekseen Northumbrian yliopisto (the University of Northumbria at Newcastle). Yliopistoranking -listalla Academic Ranking of World Universities se oli vuonna 2013 sijalla 201–300.Kaupungissa on 99 julkisin varoin ylläpidettyä koulua: 76 alakoulua, 13 yläkoulua ja neljä erikoiskoulua. Yksityiskouluja on 20.
Newcastlessa on kolme suurta sairaalaa, Royal Victoria Infirmary, Newcastle General Hospital ja Freeman Hospital. Viimeksi mainittu on saanut mainetta elinsiirtojen alalla, kun siellä 1987 tehtiin Britannian ensimmäinen sydämensiirto vauvalle. Sen jälkeen on tehty yli 800 sydämensiirtoa ja 600 keuhkojensiirtoa.
Newcastlea ja lähiympäristön kaupunkeja palvelee metroverkosto, jossa on 60 asemaa. Seitsemän asemaa on maan alla ja 53 maan päällä. Metroa käyttää vuosittain 36 miljoonaa matkustajaa. Verkosto avattiin vuonna 1980, ja 1991 sitä laajennettiin lentokentälle asti. Liikennelaitos liikennöi myös paikallisjunia ja Tynejoen ylittävää lauttaa. Paikallisliikenteen bussit ovat kilpailutettujen yksityisten yritysten hallussa.Newcastlen rautatieasema oli maailman ensimmäinen katettu asema, ja kuningatar Viktoria osallistui sen avajaisiin vuonna 1850. Itärannikon päärata (East Coast Main Line) Lontoon King's Crossilta Edinburghiin kulkee sen kautta. Junamatka Lontooseen taittuu nykyisin noin kolmessa tunnissa, ja lähtöjä on ruuhka-aikoina puolen tunnin välein.Newcastlen lentoasema sijaitsee Woolsingtonin kylässä vajaan kymmenen kilometrin päässä Newcastlen keskustasta. Nopeasti kasvaan lentoaseman matkustajamäärä on vuosittain yli viisi miljoonaa, ja se on siten Britannian kymmenenneksi vilkkain.Valtatie A1 Lontoosta Edinburghiin kiertää Newcastlen länsipuolelta ohitustienä. Kun tiennumerointi aloitettiin 1920-luvulla, tämä oli valtakunnan tärkein tie.Kansainvälinen lauttasatama North Shields palvelee myös Newcastlea. Sieltä on yhteys Amsterdamiin, Kristiansandiin, Stavangeriin, Haugesundiin ja Bergeniin. Göteborgin autolautan liikennöinti lopetettiin lokakuussa 2006. Väliä kulkee rahtialus, joka ottaa muutamia matkustajia, mutta ei henkilöautoja.
Newcastle ja Gateshead saavat juomavetensä Northumberland Waterin vesihuoltojärjestelmästä. Siihen kuuluu 22 tekojärveä, joista lähimpänä Newcastlea sijaitsee Whittle Dene.Asuntojen lämmitys on ongelma alueella, joka kuuluu Englannin kylmimpiin. 2000-luvun alussa laskettiin kylmyyden aiheuttavan vuosittain yli kolmesataa ennenaikaista kuolemantapausta. Tuhansilla ihmisillä ei ollut varaa lämmittää asuntojaan riittävästi, ja vuoden 1991 väestönlaskennan mukaan vain puolessa vuokra-asunnoista oli kunnon keskuslämmitys. Vielä vuoden 2001 laskennassa löytyi lähes viisituhatta asuntoa ilman keskuslämmitystä.Vuonna 2011 aloitettiin kaupungin keskustassa erittäin syvän reiän poraustyöt toiveena löyttää maalämmöstä uusi saasteeton energianlähde.Puutarhajätteen keräys alkoi 2005, ja sen käsittelyä varten on perustettu Sandhillin kompostikeskus.
Newcastlen seudulla puhuttavaa leveää geordien murretta on etelän englantilaistenkin vaikea ymmärtää. Murresanojen lisäksi vokaalien erilainen ääntäminen aiheuttaa ymmärrysvaikeuksia. Paikalliset selittävät erikoisten sanojen olevan viikinkien vaikutuksesta skandinaavista lainaa, mutta joukossa on myös anglosaksista perinnettä. Monet sanoista ovat käytössä myös Skotlannin alamailla, kuten 'bairn' (lapsi), 'cuddy' (hevonen) ja 'hadaway' (höpöhöpö, älä viitsi). Aitoja geordie-sanoja ovat esimerkiksi 'deek' (katso), 'marra' (kaveri) ja 'bait' (ruoka).Lyhyet u-kirjaimet lausutaan kuten suomeksi (sanoissa pub, bus). R-kirjaimet kuulostavat ranskalaistyyppisiltä, mutta toisin kuin monissa muissa murteissa, sanan alussa olevia h-kirjaimia ei jätetä pois.
Nykytaiteen museo Baltic on rakennettu satamaan vanhoihin viljasiiloihin ja myllykeskukseen. Siellä on galleriatilojen lisäksi taiteilijoiden työhuoneita. Taidekeskus on Euroopan suurimpia. Rakennus toimi viljasiilona vuoteen 1982 asti, ja kymmenen vuotta myöhemmin pidetyn arkkitehtikilpailun voitti Dynamic Wilson. Siilon alkuperäiset itä- ja länsiseinät on korvattu lasisilla julkisivuilla, ja museon laajat galleriat levittäytyvät viiteen kerrokseen. Balticia on verrattu Lontoon Tate Moderniin. Tate on kuitenkin vain suuri museo ja galleria, ja Balticia puolestaan kutsutaan ”taidetehtaaksi”, koska sillä ei ole omia pysyviä kokoelmia ja se tarjoaa tiloja uuden taiteen luomiseen sen esittämisen lisäksi.Newcastlen näkyvin julkinen taideteos on Antony Gormleyn 20 metriä korkea teräksinen veistos Pohjoisen enkeli (Angel of the North), joka on valtatie A1:n varressa koko alueen maamerkkinä. Sen näkee noin 33 miljoonaa ihmistä joka vuosi. Se sijaitsee tuulisella paikalla ja siksi se onkin rakennettu kestämään jopa yli 160 kilometriä tunnissa puhaltavia tuulia. Tarkkaan ottaen veistos ei sijaitse Newcastlen kaupungissa, vaan Tynejoen vastarannalla sijaitsevassa Gatesheadissa. Sen siipien kärkiväli on 54 metriä, eli lähes Jumbo Jetin verran.
Newcastlen suurin konserttipaikka on Metro Radio Arena, entinen Telewest Arena, johon mahtuu 11 000 katsojaa. Siellä järjestetään myös urheilutapahtumia, kuten koripallo-otteluita. Areena avattiin 1995. Kahdentuhannen hengen konserttipaikkoja on useita, ja vanhin niistä, 1927 valmistunut City Hall, on Northern Sinfonia -orkesterin kotisali.Oopperatalo on kunnostettu 2000-luvun alussa, ja se toimii vierailunäyttämönä, jossa esitetään lähinnä musikaaleja ja lastennäytöksiä. Rakennus on nimetty sponsorinsa mukaan ja on nyt The Journal Tyne Theatre. Se on maailman vanhin edelleen käytössä oleva viktoriaaninen teatterirakennus. Royal Shakespeare Company viettää vuosittain kuukauden Theatre Royalissa, jossa esiintyvät säännöllisesti myös Opera North, National Theatre ja Rambert Dance Company.Kaupungissa on useita musiikkiklubeja ja yökerhoja. House, garage, hip hop ja drum'n'bass ovat hyvin edustettuina niin viikonloppuina kuin keskellä viikkoakin. Opiskelijoiden suuri määrä takaa vilkkaan yöelämän. Newcastle on valittu maailman kahdeksanneksi parhaaksi juhlimispaikaksi.kenen mukaan?
Newcastlessa ilmestyy joka arki- ja lauantaiaamu The Journal ja iltapäivisin The Evening Chronicle -sanomalehti, joita kustantaa Ncjmedia Limited. The Journalilla on päivittäin 91 000 lukijaa, Evening Chroniclella 213 000. BBC:llä on aluetoimitus, jossa toimivat BBC Tyne ja BBC Radio Newcastle.
Kaupungissa on kaksi jalkapalloseuraa, joista Newcastle United pelaa Englannin Valioliigassa, maan korkeimmalla sarjatasolla. Seuran merkittävin paikallisvastustaja on Sunderland AFC. Newcastle Benfield pelaa Northern Leaguessa, sarjajärjestelmän yhdeksännellä tasolla. Newcastlen jääkiekkojoukkue Newcastle Vipers pelaa korkeimmalla tasolla eli Elite Ice Hockey Leaguessa. Newcastle Falcons pelaa rugbyä korkeimmalla sarjatasolla, jonka se voitti vuonna 1998. Koripallon pääsarjassa kaupunkia edustaa Newcastle Eagles, joka on historiansa aikana voittanut Britannian mestaruuden neljä kertaa.
Newcastle, AustraliaLisäksi Newcastlella on ystävyyssopimus yhdysvaltalaisen Little Rockin kaupungin kanssa.
History of Newcastle upon Tyne (PDF)  6/2009. Newcastle upon Tyne:  Newcastle Local Studies & Family History Centre.   Viitattu 28.6.2011. (englanniksi)
Konttinen, Sirkka-Liisa: Byker.    Bloodaxe Books, 1983. ISBN 0-906427-90-8.    (englanniksi)
 Kuvia tai muita tiedostoja aiheesta Newcastle upon Tyne Wikimedia CommonsissaNewcastle Upon Tynen virallinen kotisivu. (englanniksi)
Newforestinponi (myös New Forest -poni, puhekielessä usein NF tai nyffi) on esihistorialliselta ajalta peräisin oleva brittiläinen ponirotu. Rodun alkuperästä ei ole tarkkaa tietoa, mutta myöhemmin siihen on risteytetty muun muassa walesinponeja, ylämaanponeja sekä arabian- ja englannintäysiverisiä. Newforestinponi on kotoisin Hampshiren kreivikunnan New Forestin alueelta, missä ponit ovat eläneet vapaina metsissä jo vuosisatojen ajan. Poneja elää yhä alkuperäisen kotiseutunsa metsissä, missä niiden elämä ei ole helppoa: ruokaa on vähän ja sen laatu on huonoa. Poneista onkin kehittynyt vähään tyytyviä, kestäviä ja varmajalkaisia.
Newforestinponeilla on erinomainen ratsuponin rakenne. Monista risteytyksistä huolimatta rotu on yhtenäinen. Yleisilmeeltään newforestinponin tulisi olla sopusuhtainen, vankkarakenteinen ja ratsutyyppinen. Ponin säkäkorkeus ei saa ylittää 148 cm korkeutta. Alarajaa ei ole, mutta ponit ovat hyvin harvoin alle 120 cm korkeita. Newforestinponeilla sallitaan kaikki muut värit paitsi valkovoikko (BEC) ja kirjava. Voikkovärit sallitaan tammoilla ja ruunilla, mutta "sinisilmäisiä voikkoja" (BEC tai blue-eyed cream) ei hyväksytä. Ruunikko ja sen eri sävyt ovat tavallisimmat värit. Valkoiset merkit ovat sallittuja ainoastaan päässä ja jaloissa, eivätkä ne saa ylittää kintereitä tai polvia.
Newforestinponeilla tulee olla loivat ja pitkät lavat, syvä runko, vahva luusto, hyväasentoiset, kovaluiset ja suorat jalat sekä pyöreät ja kovat kaviot. Takaosan tulee olla voimakas ja hyvin muodostunut. Pään tulisi olla siro ja ponimainen, kaulan pitkä ja hyvin liittynyt. Liikkeiden tulee olla tarmokkaat, irtonaiset ja suorat, muttei kuitenkaan liioitellut. Luonteeltaan newforestinponit ovat valppaita, rauhallisia ja yhteistyöhaluisia. Niitä on luonteensa puolesta erityisen helppo kouluttaa ja käsitellä, ja ne sopivatkin hyvin lasten poneiksi. Ne ovat hyviä ratsuja ja valjakkoponeja. Newforestinponit ovat nykyään erinomaisia lasten kisaponeja, joilla kilpaillaan yleensä este- ja kouluratsastuksessa
Newforestinponi on suosittu rotu myös Ison-Britannian ulkopuolella. Niitä onkin viety paljon muualle Eurooppaan, Pohjois-Amerikkaan, Australiaan ja Uuteen-Seelantiin. Suomessa on noin 1200 rekisteröityä newforestinponia, ja vuosittain syntyy 40–50 varsaa. Rotu kuuluukin meillä suosituimpiin ponirotuihin, ja sillä on Suomessa myös kantakirja.

Nezha Bidouane (s. 18. syyskuuta 1969 Rabat) on marokkolainen entinen yleisurheilija, joka oli erikoistunut 400 metrin aitajuoksuun. Hän kuului maailman huippuun 1990-luvun lopussa ja 2000-luvun alussa.
Bidouane voitti 400 metrin aitajuoksun maailmanmestaruuden 1997 Ateenassa ja 2001 Edmontonissa ja otti MM-hopeaa 1999 Sevillassa Afrikan ennätyksellä 52,90. Hän otti pronssia Ateenan olympialaisissa 2000.

Nicaragua eli Cocicolba on järvi Nicaraguassa. Se on pinta-alaltaan Nicaraguan ja Keski-Amerikan suurin sekä Latinalaisen Amerikan toiseksi ja maailman 19. suurin järvi. Latinalaisessa Amerikassa vain Titicaca on suurempi. 
Tipitapa-joki yhdistää Nicaraguan Managuajärveen . Järven pinta-ala on 8 157 km² ja suurin syvyys 70 metriä. Muiden muassa Granadan, Rivasin, San Carlosin ja San Migueliton kaupungit sijaitsevat Nicaraguajärven rannalla. 
Nicaraguajärvessä on yli 400 saarta, joista suurimmat ovat Zapatera ja Ometepe. Ometepessa on kaksi tulivuorta: Concepción ja Maderas.

Nichelino (piemonteksi Ël Niclin) on kaupunki Italian pohjoisosassa. Se sijaitsee kahdeksan kilometriä lounaaseen Torinosta ja kuuluu Piemonten alueeseen ja Torinon metropolikaupunkiin. Kaupunki on pinta-alaltaan 20,6 neliökilometriä ja asukkaita siellä on vajaat 50 000. 
Kaupungissa on Unescon maailmanperintöluetteloon kuuluvaan Savoijin kuninkaallisen suvun rakennus. Stupinigin kaupunginosassa sijaitsee Stupinigin palatsi.

Nickelback on vuonna 1995 Kanadassa perustettu post-grunge -yhtye. Yhtye on alun perin kotoisin Hannan kaupungista Albertasta, mutta nykyään sen jäsenet asuvat Vancouverissa. Nickelbackin ensimmäinen julkaisu oli demo-EP Hesher, joka julkaistiin helmikuussa 1996. Nickelback on julkaissut useita Top 10 -kappaleita vuodesta 1999 lähtien. Yhtyeen uusin albumi on vuonna 2017 julkaistu Feed the Machine.
Nickelbackin ensimmäinen julkaisu oli seitsemänkappaleinen EP nimeltään Hesher, joka julkaistiin vuonna 1996 (Alkuperäinen EP on nykyään harvinainen). Samana vuonna yhtye julkaisin ensimmäisen täyspitkän albumin, nimeltä Curb. Kappale Fly oli julkaistu sekä Hesherillä, että Curbilla ja oli Nickelbackin ensimmäinen varsinainen single. Kappale ei saavuttanut erityisen suurta suosiota, ja sitä soitettiinkin lähinnä paikallisilla radioasemilla.
Seuraava albumi, The State, nauhoitettiin vuonna 1998, ja yhtye julkaisi sen omakustanteena. Nickelback solmi sopimuksen EMI ja Roadrunner Records nimisten levy-yhtiöiden kanssa, jolloin The State julkaistiin uudelleen ja uusin voiminselvennä vuonna 2000. Albumi myi kultaa Kanadassa ja Yhdysvalloissa, ja vuonna 2008 sen katsottiin myyneen platinaa.
Vuonna 2001 Nickelback julkaisi kolmannen albuminsa, Silver Side Upin, joka toi yhtyeen valtavirran tietoisuuteen.. Single "How You Remind Me" oli jättimenestys ja nousi sekä Kanadan, että Yhdysvaltojen listojen kärkeen samaan aikaa. Yhdysvalloissa kyseinen single oli sekä Rock-, että Pop-listojen kärjessä. "How You Remind Me" valittiin Billboard Hot 100 vuoden singleksi vuoteen 2002 saakka. Seuraava single, "Too Bad" nousi myös rock-listojen ykköseksi ja sai huomiota myös pop-listoilla. Kolmas single, Never Again, nousi sekin rock-listojen ykköseksi.
Vuonna 2003 ilmestyi neljäs studioalbumi, The Long Road. Ensimmäinen single oli "Someday". Yhtye julkaisi myös "Feelin' Way Too Damn Good" singlenä, ja se nousi sijalle #3 valtavirran rock-listoilla. "Figure You Out" julkaistiin myös singlenä ja se pysyi rock-listoilla yhteensä 13 viikkoa.
Nickelbackin viidenneltä albumilta, All the Right Reasonsilta julkaistiin yhteensä viisi top 20 singleä: "Photograph", "Savin' Me", "Far Away", "If Everyone Cared" ja "Rockstar". Kolme näistä pääsi US Hot 100 top 10 sijoille. All the Right Reasonsia on myyty yli 7 miljoonaa kappaletta pelkästään Yhdysvalloissa.
4. syyskuuta 2008 Roadrunner Records ilmoitti, että ensimmäinen single Nickelbackin tulevalta albumilta olisi "If Today Was Your Last Day", ja että se julkaistaisiin 30. syyskuuta 2008. Kuitenkin kävi niin, että single romuttui, joten ensimmäiseksi singleksi valittiin välittömästi "Gotta Be Somebody". Dark Horse, julkaistiin 18. marraskuuta 2008. Albumin tuotti Mutt Lange. Something in Your Mouth julkaistiin toisena singlenä. Albumilta julkaistiin vielä kaksi singleä, "I'd Come for You" ja "Burn it to the Ground".
Nickelback on voittanut 6 Juno-palkintoa ja ollut ehdolla viiteen muuhun vuonna 2006. Nickelbackin kappale "Photograph" oli ehdolla parhaaksi singleksi.
2012 yhtyeeltä ilmestyi albumi Here and Now joka sisältää kaksi johtavaa Nickelbackin singleä "Bottoms Up" ja " When We Stand Together"
Ensimmäisen kerran yhtye esiintyi Suomessa Hartwall Areenalla Here and Now - kiertueella 16. syyskuuta 2012.

Nicolaus Laurentii Nycopensis (-1664) oli Turun akatemian ensimmäinen logiikan ja runouden professori. Hän opiskeli Uppsalan yliopistossa ja valmistui maisteriksi Tartossa, sekä toimi rehtorina Nyköpingin koulussa. Myöhemmin hän toimi teologian professorina, Akatemian rehtorina (1648–49 ja 1656–57) sekä Viipurin piispana (1658-1664).
Logiikassa Nicolaus Nycopensis kannatti voimakkaasti aristotelismia vastustanutta ramismia, joka korosti retoriikkaa. Myöhemmin hän salli pyrkimykset yhdistellä aristotelista ja ramistista ajattelua.
Lounela, Jaakko: "Logiikan opetus Turun akatemian alkuajoilla: Uranuurtaja Nicolaus Nycopensis" teoksessa Aate ja maailmankuva: Suomen filosofista perintöä keskiajalta vuosisadallemme. Professori Jussi Tenkun 60-vuotispäiväksi toimittaneet Simo Knuuttila, Juha Manninen ja Ilkka Niiniluoto. Taskutieto 147. Porvoo: Helsinki: Juva: WSOY, 1979. ISBN 951-0-08827-7.
Kotivuori, Yrjö: Nicolaus Nycopensis. Ylioppilasmatrikkeli 1640–1852. Helsingin yliopiston verkkojulkaisu 2005.

Nicollette Sheridan (s. 21. marraskuuta 1963 Worthing, West Sussex) on englantilainen näyttelijä. Hänet tunnetaan parhaiten Edie Brittin roolista televisiosarjassa Täydelliset naiset.Sheridan syntyi Worthingissä, West Sussexissa Englannissa brittiläiselle näyttelijättärelle, Sally Sheridanille. Hänen biologinen isänsä ei ole tiedossa. Sheridanin velipuoli, Nick Savalas, on myös näyttelijä. Sheridanilla on intialaisia sukujuuria.Ennen Täydellisiä naisia Sheridan näytteli muun muassa saippuasarjassa Knots Landing vuosina 1986–1993 ja voitti roolistaan Soap Opera Digestin vuonna 1990. Samana vuonna People-lehti nimesi hänet 50 maailman kauneimman ihmisen joukkoon. Knots Landingin päätyttyä Sheridan näytteli muun muassa elokuvissa Spy Hard – lupa läikyttää (1996) ja Nuijaninja (1997). Lisäksi hän oli ehdolla Grace Adlerin rooliin televisiosarjaan Will & Grace, mutta menetti roolin Debra Messingille. Vuonna 2004 hänet nosti uudestaan pinnalle miestennielijä Edie Brittin rooli televisiosarjassa Täydelliset naiset, josta tuli maailmanlaajuisesti suosittu.
Vuonna 2017 Sheridan kiinnitettiin televisiosarjaan Dynastia, joka perustuu 1980-luvun samannimiseen saippuasarjaan. Sheridan tulee mukaan sarjaan ensimmäisen tuotantokauden lopulla, ja hän näyttelee Alexis Carringtonia. Alkuperäisessä Dynastiassa samaa hahmoa esitti Joan Collins.Sheridan oli naimisissa näyttelijä Harry Hamlinin kanssa vuosina 1991–1993. Hän avioitui toisen kerran Aaron Phypersin kanssa alkuvuodesta 2016, mutta haki eroa tästä jo puoli vuotta häiden jälkeen, heinäkuussa 2016.

Nieriät (Salvelinus) on lohikalojen lahkoon (Salmoniformes) ja lohien heimoon (Salmonidae) kuuluva kalasuku.

Niilo Juhani Korhonen (15. joulukuuta Nilsiä 1915 – 26. syyskuuta 1943 Ontajoki) oli Mannerheim-ristin ritari numero 107. Jalkaväkirykmentti 10:ssä komppanian päällikkönä toiminut Korhonen nimitettiin Mannerheim-ristin ritariksi 8. helmikuuta 1943. Sotilasarvoltaan hän oli nimityshetkellä luutnantti. Korhonen on haudattu Kuopion sankarihautaan.
Hurmerinta, Ilmari; Viitanen, Jukka (toim.): Suomen puolesta – Mannerheim-ristin ritarit 1941–1945.    Helsinki: Ajatus, 1994. ISBN 951-9440-28-3.    

Niittylahden pysäkki (lyh. Nth) on rautatieliikennepaikka Joensuun Niittylahdessa Suomen rataverkon rataosuudella Kouvola–Joensuu. Liikennepaikka avattiin vuonna 1902 ja se on yhä käytössä junankohtauspaikkana. Vuosina 1902–1987 Niittylahteen oli myös henkilöliikennettä. Liikennepaikkan rakennuksiin kuuluu pysäkkirakennus ja pieni tavaramakasiini . Niittylahti ei ollut varsinaisesti pysäkki, vaan laiturivaihde, mutta pysäkki-nimitys oli yleisesti käytössä niin alueen ihmisillä kuin myös virallisissa yhteyksissä kuten aikatauluissa .
Niittylahti avattiin liikenteelle Joensuun rautatieaseman alaisena laiturivaihteena 1. marraskuuta 1902. Paikalle rakennettiin samana vuonna Bruno Granholmin suunnittelema kansallisromanttista tyylisuuntaa edustava laiturirakennus. Niittylahti ei ollut vuonna 1894 Joensuuhun asti avatun Karjalan radan alkuperäisiä liikennepaikkoja, vaan se avattiin noin kymmenen vuotta radan avaamisen jälkeen Niittylahden opiston tarpeisiin. Niittylahti korvasi lähempänä olevan Mulon pysäkin, joka tosin avattiin myöhemmin uudestaan. Karjalan rata oli vaikuttanut suotuisasti jo aiemmin tehtyyn päätökseen opiston sijaintipaikasta.Vuonna 1903 valmistuneessa pysäkkirakennuksessa oli kodikkaana pidetty matkustajille avoin odotustila, jossa oli vuolukiviuuni. Odotustilan yhteydessä oli myös ajalle harvinainen yleisöpuhelin.Pysäkkirakennukseen avattiin lisäksi posti, jonne tuotiin postia junalla kaksi kertaa päivässä. Aluksi posti piti hakea pysäkiltä, mutta ilmeisesti 1920-luvulla sitä alettiin kuljettaa myös postilaatikkoihin. Pysäkillä järjestettiin myös niin sanottua huutopostia, jossa huudettiin kyläläisten nimiä. Tilanteen teki mieleenpainuvaksi se, kun asemamiehellä oli kyläläisille omalaatuisia kutsumanimiä kuten ”seura-Elina” ja ”Paavo-parka”. Pysäkkirakennuksessa oli lisäksi postipankki, jossa pystyi nostamaan ja tallettamaan rahaa. Posti siirtyi myöhemmin radan toiselle puolelle Lautasen kauppataloon.Pysäkillä olleeseen postiin tehtiin marraskuun alussa 1959 ryöstö, jossa varastettiin yli 200 000 markkaa rahaa. Varkaat olivat räjäyttäneet kassakaapin dynamiitilla ja poistuneet paikalta autolla. Tekijöitä ei saatu koskaan kiinni.Kohtalaisen vilkkaan matkustajaliikenteen lisäksi pysäkiltä kuljetettiin miehityksen aikana myös tavaraa. Esimerkiksi seitsemän aikoihin aamulla lähteneeseen henkilöjunaan nostettiin peräti kymmenen tonkkaa maitoa. Maidon lisäksi kuljetettiin myös muun muassa halkoja, rakennustarvikkeita ja elintarvikkeita. Pysäkkirakennuksen vieressä oli pieni makasiini, johon junista tulleet tavarat laitettiin odottamaan jatkokuljetusta.
Linja-autoliikenteen lisääntyminen vähensi autoistumisen ohella Niittylahden liikennettä. Miehitys asemalta päättyi 1958, mutta se palautettiin vielä vuosiksi 1967–1973. Henkilöliikenne lopetettiin 1. kesäkuuta 1987 niin sanotun lättähattuliikenteen loppumisen yhteydessä.Miehityksen päättymisen jälkeen liikennepaikka on ollut käytössä kauko-ohjattuna junankohtauspaikkana, ja paikalla on yksi sivuraide. Aiemmin paikalla ollut lastauslaiturin vierelle kulkenut pistoraide on purettu.  Alkuperäinen pysäkkirakennus on yhä olemassa Liikenneviraston omistamana laitetilana. Myös makasiinirakennus on yhä jäljellä.Niittylahti sijaitsee nykyään Joensuun kaupungin alueella. Aiemmin liikennepaikka on kuulunut Pyhäselän ja Kiihtelysvaaran kuntiin.
Niittylahden pysäkillä ehti olla historiansa aikana neljä asemamiestä, jotka hoitivat myös postia:
Lauri Norismaa (1954–1958?)Pysäkkiin kuului pieni virka-asunto, jossa oli kamari ja keittiö. Pysäkin lähistöllä oli myös suuri VR:n omistama maa-alue, jota asemamies sai halutessaan viljellä. Sen lisäksi oli VR:n puolesta navetta ja eläimiä. Niittylahti oli miehitettynä vain osan aikaa vuorokaudesta, joten asemamiehelle jäi myös aikaa maatalouteen. Sota-aikana pysäkki oli miehitetty ympäri vuorokauden, ja asemamiehen apuna oli kolme ylimääräistä asemamiestä.
Tuominen, Vesa (toim.): Mulo muita mahtavampi.   Jyväskylä: Niittylahden kylätoimikunta, 2006. ISBN 952-92-1153-8.    

Johan Niklas Edin (s. 6. heinäkuuta 1985 Örnsköldsvik) on ruotsalainen curling-pelaaja ja olympiamitalisti. 171 senttimetriä pitkä ja 80 kilogrammaa painava Edin edustaa Karlstads CK:ta ja on nykyisin myös Ruotsin curling-maajoukkueen kapteeni. 
Edin saavutti olympiapronssia vuoden 2014 talviolympialaisista Sotšista. Hänen kipparoimaan joukkueeseen kuuluivat myös Sebastian Kraupp, Fredrik Lindberg, Viktor Kjäll ja Oskar Eriksson. Vuoden 2010 talviolympialaisissa Vancouverissa Edinin kipparoima Ruotsi oli neljäs.
MM-kilpailuista Edin on saavuttanut kaksi kultaa vuosilta 2013 ja 2015 sekä kaksi pronssia vuosilta 2011 ja 2012. EM-kilpailuista hänellä on kolme kultaa vuosilta 2009, 2012 ja 2014 sekä yksi hopea vuodelta 2011. Sekajoukkueiden EM-kilpailuista Edin on saavuttanut kaksi hopeaa. Vuonna 2009 Edin kipparoi Ruotsin kultaan talviuniversiadeissa Harbinissa joukkueella, joka oli täysin sama kuin vuoden 2014 talviolympialaisissa.

Nikolai Baturin (s. 5. elokuuta 1936) on virolainen kirjailija. Hän on luonut monipuolisen tuotannon, johon kuuluu muun muassa romaaneja, runokokoelmia ja näytelmiä. Hänen kirjallisuutensa on tullut tunnetuksi myös valkokankaalta.Baturin aloitti teostensa julkaisemisen vuonna 1968. Venäjänkielisestä nimestään huolimatta hän kirjoittaa viron kielellä.

Nikotiimi Oy on Niklas Herlinin omistama Helsingissä toimiva kustannusyhtiö. Yhtiö on perustettu vuonna 2001.Nikotiimi Oy nousi vuosien 2006 ja 2007 aikana julkisuuteen Alma Median kanssa syntyneiden Uusi Suomi -lehden tuotemerkin käyttöön liittyneiden erimielisyyksien vuoksi. Nikotiimin varasi tuolloin uusisuomi.fi- ja usari.fi-verkkotunnukset, jotka viittaavat Alma Median tuolloin omistamaan, vuosina 1919–1991 ilmestyneeseen Uusi Suomi -lehteen.Toukokuussa 2007 Nikotiimi Oy ilmoitti hankkineensa Alma Medialta oikeudet Uuden Suomen tavaramerkkeihin, ja aloittavansa Uuden Suomen nimeä käyttävän verkkolehden julkaisemisen saman vuoden aikana.

Wiklund oli talonpoikaisesta kodista, mutta valmistui papiksi Uppsalassa 1756.  Vuonna 1765 hänestä tuli kirkkoherra Isak Grapen apulainen Ylitorniolle. Siellä hän sai aikaan herätysliikkeen, joka on hänen mukaansa on nimetty viklundilaisuudeksi ja johon kuuluivat muun muassa vahvat hurmossaarnat.  Vuonna 1779 Wiklund  menetti papin paikkansa ja hänet tuomittiin sakkoihin. Hän lähti kuitenkin esittämään asiaansa ja puolustautumaan Ruotsin kuninkaalle Tukholmaan. Matkalla hän koki hengellisen uudelleenheräyksen tavattuaan herrnhutilaisia. Wiklundin jälkeensä jättämä kirjallinen esitys Yhden Suuren, mutta armoitetun Syndisen juttelemus Itsestänsä ilmentääkin juuri herrnhutilaisia vaikutteita. 
Wiklundin puoliso vuodesta 1785 oli Barbara Margareta Thurdfjaell, joka oli aiemmin ollut naimisissa kirkkoherra Nils Graanin kanssa.
Ilmari Heikinheimo: Suomen elämäkerrasto.   Helsinki: Werner Söderström Osakeyhtiö, 1955.      Sivu 823.
Kaarlo Airas, Yhden Suuren mutta armoitetun Syndisen juttelemus Itsestänsä, Helsinki, 1931, julkaistu liitteenä kirjassa: Kirkollista elämää ja hengellisiä liikkeitä Tornionjokilaakson alaosilla 1675–1809

Nintendo Entertainment System  (yleisesti NES, alkup. nimi Nintendo Family Computer (jap. 任天堂 ファミリーコンピュータ), yleisesti Famicom (jap. ファミコン)) on Nintendon kehittämä ja alun perin 1983 julkaisema 8-bittinen videopelikonsoli. Pelikonsoli julkaistiin 1985 Pohjois-Amerikassa ja 1987 Euroopassa. Pelikonsolia myytiin maailmanlaajuisesti yli 60 miljoonaa kappaletta, ja se auttoi palauttamaan henkiin Yhdysvalloissa vuoden 1983 videopelilaman seurauksena romahtaneet videopelimarkkinat. NES asetti standardin senaikaisille pelikonsoleille aina pelisuunnittelusta (ensimmäinen nykyaikainen tasohyppely Super Mario Bros. oli laitteen ensimmäinen suurmenestys) liiketoimintaratkaisuihinsa asti. Nintendo tuki virallisesti vuoteen 1995-saakka ja valmisti sitä Japanissa vielä vuoteen 2003. Vuonna 2016 Nintendo uudelleenjulkaisi NES-pelikonsolin miniversiona nimellä Nintendo Classic Mini.
Nintendon menestyttyä kolikkopeleissä 1980-luvun alussa yritys suunnitteli kehittävänsä pelikonsolin, jonka pelit olisivat vaihdettavilla moduuleilla. Tämä ominaisuus puuttui Nintendon aikaisemmista Color TV Game -konsoleista. Uuden konsolin suunnittelusta vastasi Masayuki Uemura, ja laite julkaistiin Japanissa 15. kesäkuuta 1983 14 800 jenin hintaan. Julkaisun yhteydessä laitteelle julkaistiin kolme kolikkopelikäännöstä, jotka olivat Donkey Kong, Donkey Kong Jr., ja Popeye. Nintendo Family Computer  saavutti suosionsa hitaasti: ensimmäisen vuotensa aikana sitä kritisoitiin epäluotettavaksi, sillä se oli altis ohjelmointivirheille ja jatkuvalle jähmettymiselle. Tästä syystä myymättömät laitteet vedettiin myynnistä ja niiden viallinen emolevy vaihdettiin. Suosio kasvoi, ja Famicomista tuli vuoden 1984 loppuun mennessä Japanin parhaiten myyvä pelikonsoli. Menestyksen myötä Nintendo suuntasi katseensa Pohjois-Amerikan markkinoille.  
Nintendo aloitti neuvottelut Atarin kanssa Famicomin julkaisusta ulkomailla nimellä "Nintendo Enhanced Video System". Sopimus kuitenkin kariutui, ja Atari päätti keskittyä tulevaan 8-bittiseen Atari 7800 -konsoliinsa. Seuraava, myös epäonnistunut suunnitelma oli julkaista laite nimellä "Nintendo Advanced Video System"; muunneltuun Famicomiin olisivat kuuluneet muun muassa langaton peliohjain, näppäimistö ja BASIC-ohjelmointityökalu. 
Viimein kesäkuussa 1985 Nintendo paljasti Yhdysvaltojen version Famicomista Consumer Electronics Show -messuilla. Laitteen ulkonäköä oli muutettu täysin ja nimi oli vaihtunut Nintendo Entertainment Systemiksi. NES osoittautui samanlaiseksi menestystuotteeksi Yhdysvalloissa kuin Japanissakin ja näytteli suurta osaa yhdysvaltalaisten videopeliteollisuuden elvytyksessä. Aluksi laite julkaistiin lokakuussa 1985 New Yorkissa vain 50 000 yksikön voimin; menestyksen myötä maanlaajuinen julkaisu koitti 1986. Julkaisun yhteydessä markkinoille tuli samanaikaisesti 18 julkaisupeliä: 10-Yard Fight, Baseball, Clu Clu Land, Donkey Kong Jr. Math, Duck Hunt, Excitebike, Golf, Gyromite, Hogan's Alley, Ice Climber, Kung Fu, Mach Rider, Pinball, Stack-Up, Super Mario Bros., Tennis, Wild Gunman, ja Wrecking Crew.     
Nintendo oli vuosikymmenen loppuun asti markkinajohtaja Yhdysvaltojen ja Japanin markkinoilla ja yrityksen pelit rikkoivat myyntiennätyksiä. Konsoli ei kuitenkaan saavuttanut samanlaista suosiota muualla läntisessä maailmassa. Euroopassa ja Australiassa NES julkaistiin kahdella markkinointialueella A ja B. B-alueen jakelusta vastasivat useat yritykset, Nintendon hoitaessa useimpien peliensä julkaisun; suurin osa alueen maista saivat NES:n markkinoille vuonna 1986. Mattel hoiti laitteen jakelun A-alueella, mutta vasta seuraavana vuonna B-alueen julkaisusta. Vasta vuonna 1990 Nintendon luoma Euroopan jaosto hoiti koko Euroopan kattavan julkaisun, mikä antoi Nintendon kilpailijalle Segalle mahdollisuuden suoriutua paremmin Master System -konsolinsa kanssa monissa maissa.
1990-luvun alkaessa NESin menestyksen tie oli kuitenkin tulossa päätepisteeseensä, sillä markkinoille oli tullut kehittyneempiä, 16-bittisiä kilpailijoita, kuten Sega Mega Drive. NES jäi myös Nintendon seuraavan konsolin Super Nintendo Entertainment Systemin varjoon, ja seurauksena laitteen käyttäjäkunta kapeni. Nintendo kuitenkin jatkoi laitteen tukemista Yhdysvalloissa vuosikymmenen puoliväliin saakka ja julkaisi jopa uuden version konsolista, NES 2:n. Uusi versio korjasi lähes kaikki aikaisemmassa konsolissa olleet suunnitteluvirheet. Jatkuvien alennusmyyntien ja uusien pelein puutteessa NES:n tukeminen lopetettiin vuonna 1995. Silti Japanin Nintendo jatkoi NES:n tuottamista aina vuoteen 2003 asti, kunnes tuotantolinja lopetettiin. NES:llä näkivät päivänvalon useat nykyisinkin suositut pelisarjojen avaukset, kuten Nintendon omat Super Mario Bros., The Legend of Zelda ja Metroid,  Capcomin Mega Man -pelisarja, Konamin Castlevania-pelisarja ja Square Enixin Dragon Quest ja Final Fantasy -pelisarjat.
Vaikka japanilainen Famicom ja maailmanlaajuinen NES olivat laitteistoltaan yhteneväiset, konsoleiden välillä oli joitain tärkeitä eroja:
Erilainen kotelomuotoilu. Famicomissa on päältäladattava moduuliaukko, 15-pinninen laajennusportti etupaneelissa lisäosille (pääohjaimet olivat johdoistaan kiinni laitteen takana) ja punavalkoinen väritys. NES:ssä on edestäladattava moduuliaukko sekä harmaa, musta ja punainen väritys. Laajennusportti on laitteen pohjassa ja moduuliliitin  on erilainen.
60-pinniset vs. 72-pinniset moduulit. Alkuperäinen Famicom ja uudelleenjulkaistu AV Family Computer käyttivät 60-pinnistä moduuliteknologiaa, mikä näkyi pienempänä moduulikokona kuin NES:ssä (ja NES 2:ssa), joka käytti 72-pinnisiä moduuleita. Neljä pinniä käytettiin 10NES-mikropiiriä varten, ja kymmenen pinniä moduulin suoraan yhdistämisen alaosan laajennusporttiin. Kaksi pinniä, jotka mahdollistivat moduulien omat äänen laajennusohjainpiirit, poistettiin. Monet varhaisista Yhdysvalloissa julkaistuista peleistä (kuten StackUp), olivat adapteriin liitettyjä Famicom-moduuleja. Adapteriin liitetty moduuli oli mahdollista kiinnittää NES:n laitteistoon; Nintendo toimi näin vähentääkseen kuluja ja yksinkertaistaakseen varastojensa sisältöä.
Famicomille julkaistiin lukuisia oheislaitteita ja peli-/ohjelmistopakkauksia, joista joitakin ei julkaistu ulkomailla:
Famicom Disk System (FDS), vain Japanissa julkaistu suosittu levykeasema, joka mahdollisti pelien tallennuksen levykkeille moduulien sijaan. FDS:lle julkaistuihin tunnettuihin peleihin lukeutuvat Metroid ja Super Mario Bros. 2 (The Lost Levels).
Famicom BASIC oli BASIC-työkalu Famicomille, joka antoi pelaajalle mahdollisuuden ohjelmoida omia pelejä. Monet ohjelmoijat hankkivat ensikokemuksensa konsolille tällä tavalla.
Famicom MODEM oli modeemi, joka mahdollisti yhteyden Nintendon palvelimeen, joka tarjosi vitsejä, uutisia (pääasiassa Nintendosta), pelivihjeitä, sääraportteja ja pienen määrän ohjelmia ladattavaksi.
Ulkoiset äänen ohjauspiirit. Famicomissa on kaksi moduulipinniä, jotka mahdollistivat ulkoisen äänen ohjauspiirin toiminnan. Ne oli alun perin tarkoitettu helpottamaan Famicom Disk Systemin ulkoisen äänen ohjauspiirin toimintaa. Nämä pinnit siirrettiin NES:ssä laitteen pohjaan laajennusporttiin. Seurauksena Nintendon ulkopuolisten kehittäjien moduulit eivät pystyneet hyödyntämään ominaisuutta, joten monissa NES:lle tuotetuissa sovelluksissa äänenlaatu oli heikompi kuin Famicomin vastaavissa. Ongelmasta kärsineistä peleistä merkittävimpiä on Castlevania III: Dracula’s Curse.
 Pysyvästi kiinnitetyt ohjaimet. Alkuperäisessä Famicomissa ohjaimet oli kiinnitetty pysyvästi laitteen taakse. Lisäksi toisessa ohjaimessa oli sisäänrakennettu mikrofoni, jota käytettiin muutamissa peleissä. Sekä ohjaimet että mikrofoni jätettiin pois uudelleensuunnitellusta AV Famicomista. NES:ssä ohjaimet kiinnitettiin seitsenpinnisiin ohjainportteihin.
Estokytkennät. Famicomissa ei ole mitään estolaitteistoa, ja seurauksena sille julkaistiin paljon lisensoimattomia moduuleja Aasiassa. Alkuperäinen NES sisältää 10NES-mikropiirin, joka lisäsi lisensoimattomien kehittäjien haasteita estäessään lisensoimattomia moduuleja toimimasta. Eurooppalainen NES sisältää aluelukituksen, joka estää alueen A pelien toiminnan alueen B konsoleissa ja päinvastoin. Tämän pystyi kiertämään katkaisemalla 10NES -mikropiiristä yhden  jalan.
Ääni/video-liitännät. Alkuperäisessä Famicomissa on RF-modulaattori ääni- ja videoliitäntöjä varten, kun taas NES:ssä on sekä RF-modulaattori että RCA-liitäntäkaapelit (komposiittivideo ja monoääni). AV Famicomissa on pelkästään RCA-liitäntä, ja päältä ladattavassa NES:ssä vain RF-modulaattoriliitäntä.
Sekä Famicomissa että NES:ssä käytettävässä peliohjaimessa on tiilimäinen muotoilu ja neljä painiketta: kaksi pyöreää "A"- ja "B"-painiketta sekä "Start"- ja "Select"-painikkeet. Lisäksi molemmissa ohjaimissa on ristiohjain. Ristiohjaimen oli kehittänyt Nintendolla työskennellyt Gunpei Yokoi Game & Watch -pelejä varten korvatakseen aikaisemmissa peleissä käytetyn joystickin.  
Alkuperäisessä Famicomissa on kaksi laitteen taakse pysyvästi kiinnitettyä ohjainta. Toisesta ohjaimesta puuttuvat "Start"- ja "Select"-painikkeet mutta se sisältää sisäänrakennetun mikrofonin. Vain harva peli käytti tätä ominaisuutta hyväkseen. Varhaisimmissa Famicomin ohjaimissa on neliönmuotoiset A- ja B-painikkeet. Nämä vaihdettiin pyöreisiin, sillä neliönmuotoiset painikkeet jäivät alas painettaessa kiinni aukkojensa reunoihin. NES:n ohjaimet ovat irrotettavia. Niitä varten laitteen etuosassa on kaksi 7-pinnistä ohjainporttia. NES:n ohjaimet ovat kuitenkin keskenään samanlaiset, sillä toisessa Famicomin ohjaimessa oleva mikrofoni on jätetty pois; sen paikalla on "Start"- ja "Select"-painikkeet. 
Laitteelle julkaistiin useita erikoisohjaimia, tosin vain harva niistä menestyi. Näihin lukeutuivat muun muassa NES Zapper (valopyssy), Power Pad, R.O.B. ja Power Glove. Alkuperäisessä Famicomissa on DA-15-laajennusportti laitteen edessä, johon useimmat oheislaitteet kiinnitetään. NES:ssä oheislaitteet kiinnitetään yleensä toiseen laitteen etuosassa sijaitsevista ohjainporteista. 
AV Famicomin ja NES 2:n julkaisun yhteydessä ohjainten ulkoasua muokattiin hieman. Vaikka alkuperäisten painikkeiden paikat säilytettiin, ohjaimen kotelon ulkoasu muuttui tiilimäisestä koiranluun muotoiseksi, joka muistuttaa Super Nintendo Entertainment Systemin ohjainta. Lisäksi AV Famicom seurasi ulkomaisen versionsa jalanjälkiä jättäen pysyvästi kiinnitetyt ohjaimet pois. AV Famicomin ohjainten johdot ovat kuitenkin kaksi kertaa lyhyemmät kuin NES:n ohjainten.  
NES:n tiilimäisestä ohjaimesta on tullut laitteen tunnistetuimpia symboleita. Nintendo on käyttänyt ohjaimen muotoilua hyväkseen muutamissa mainonnallisissa tuotteissaan ja Game Boy Advance SP - ja Game Boy Micro -käsikonsolien rajoitetuissa erikoisjulkaisuissa.
Grafiikka: näytönohjain (PPU) Ricoh RP2C07, resoluutio 256×240, 48 väriä, scanline-kohtaisia rajoituksia, 64 spriteä.
NES Four Score ja Satellite, jotka mahdollistivat neljän ohjaimen kytkemisen pelilaitteeseen kahden sijaan
NES (Myös "Nintendo", "8-bittinen" tai molemmat yhdistettynä "8-bittinen Nintendo") saapui Suomeen vuonna 1987. NESin suureen suosioon vaikuttivat monet syyt – pelien laatu, hyvä markkinointi sekä vuokratoiminta  (konsolia oli mahdollista kokeilla vuokraamalla sellainen peleineen).
Nintendo Entertainment System -emulaattorit mahdollistavat kyseisen koneen pelien pelaamisen muilla koneilla, kuten PC:llä. NES-emulaattorit ovat suosittuja, koska niitä voi ladata internetistä ilmaiseksi ja laillisesti. Tosin niiden käyttämät ROM-tiedostot eli pelit ovat laittomia, koska ne rikkovat tekijänoikeuksia.
Toim. Wolf, Mark J.P.: The Video Game Explosion – A History from PONG to PlayStation and Beyond.    Greenwood Press, 2008. ISBN 978-0-313-33868-7.    (englanniksi)
 Kuvia tai muita tiedostoja aiheesta Nintendo Nes Wikimedia CommonsissaNES Nintendon kotisivuilla, arkistoitu versio (englanniksi)

Nintendo Co., Ltd. (jap. 任天堂株式会社, Nintendō Kabushiki gaisha) on japanilainen monikansallinen pääosin videopelikonsolien valmistamiseen sekä videopelien kehittämiseen ja julkaisuun keskittynyt yritys.
Ensimmäinen Nintendon videopelikonsolituote oli erillisiä pelimoduuleja käyttämätön Color TV Game, joka julkaistiin 1970-luvun lopulla Japanissa. Pohjois-Amerikan ja Euroopan markkinoille Nintendo lähti 1980-luvulla ensimmäisellä erillisillä pelimoduuleihin perustuvalla konsolillaan, NES:llä, joka saavutti suuren suosion maailmanlaajuisesti. Sitä seurasivat konsolit SNES, Nintendo 64, Nintendo GameCube, Wii ja Wii U. Nintendon uusin pelikonsoli vuonna 2017 on Nintendo Switch.
Nintendo on myös julkaissut useita käsikonsoleita, joista tunnetuimmat ovat Game Boy -sarja ja uusimpana Nintendo 3DS. Yrityksen konsoleita on myyty maailmanlaajuisesti yli 470 miljoonaa yksikköä ja pelejä noin 2,7 miljardia kappaletta 2. lokakuuta 2008 mennessä. Nintendo on tullut tunnetuksi laitteittensa lisäksi monista pelinimikkeistään, kuten Mario, Donkey Kong, Kirby, Metroid, Pokémon ja The Legend of Zelda.
Fusajirō Yamauchi perusti Nintendon 23. syyskuuta 1889 nimellä Nintendō koppai. Nimi ”Nintendo” on japania ja tarkoittaa suomeksi ”jätä onni taivaaseen”. Yritys perustettiin Kiotoon, Japaniin, ja se tuotti sekä markkinoi Hanafuda-pelikortteja. Japanilaisen mafian Yakuzan otettua kortit käyttöönsä peliluolissaan korttien suosio kasvoi, ja pian yritykseen palkattiin lisää väkeä. Nintendosta tuli ensimmäinen menestynyt länsimaisia pelikortteja valmistanut yritys Japanissa.Vuonna 1929 Yamauchi vetäytyi yhtiöstä päästäen vävynsä Sekiryō Yamauchin johtajaksi. 1933 Yamauchi toteutti yhdistymisen toisen firman kanssa, ja uudeksi nimeksi tuli Yamauchi-Nintendō; myös päämaja siirrettiin toiseen rakennukseen. Myöhemmin vuonna 1947 Yamauchi järjesti Marufukun levittämään Hanafuda-kortteja sekä useita muita korttimerkkejä, jotka Nintendo oli esitellyt.Sekiryō Yamauchin lapsenlapsi, Hiroshi Yamauchi, tuli Nintendon johtajaksi vuonna 1949. Hän vaihtoi yrityksen nimeksi jälleen Nintendō koppai. Myös Marafukun nimi vaihdettiin, ja nimeksi tuli Nintendō Karuta. Vuonna 1959 Nintendo teki sopimuksen Disneyn kanssa mahdollistaakseen Disneyn hahmojen käyttämisen Nintendon korteissa. Sopimus oli tuottoisa, ja kortteja myytiin yhdessä vuodessa ainakin 600 000 kappaletta.Vuonna 1963 yrityksen nimi yksinkertaistui muotoon Nintendō, ja Nintendo alkoi toimia myös muilla osa-alueilla vaihtelevalla menestyksellä. Vuosina 1963–1968 Nintendo perusti taksifirman sekä ”rakkaushotellin”selvennä, valmisti leluja ja pelejä sekä useita muita hyödykkeitä, kuten pikariisiä. Pikariisistä ei tullut odotetunlaista hittituotetta, eivätkä myöskään taksifirma ja "rakkaushotelli" menestyneet, joten niiden toiminta lopetettiin.Vuonna 1965 yritykseen palkattiin Gunpei Yokoi, joka tunnetaan nykyään muun muassa Game Boyn sekä Metroid-pelisarjan luojana.
Nintendolla alkoi uusi aikakausi. Gunpei oli kokeillut uutta leluteknologiaa ja kehitti 1960–1970-lukujen vaihteessa mekaanisen lelun nimeltä Ultra Hand, josta tuli yli miljoonan kappaleen myynneillä Nintendon ensimmäinen menestynyt lelu. Yamauchi huomasi Gunpein potentiaalin ja siirsi hänet pois liukuhihnalta: Gunpei sai tästä lähtien kertoa ideansa suoraan Yamauchille. Pian hän kehitti lisää menestyneitä leluja, kuten "Love Tester" -laitteen ja Baseball-heitto-syöttö-pelin.Yokoi askaroi iltaisin elektronisten komponenttien parissa, ja yksi harrastuksen tuloksista oli Love Tester -kone (Rakkauden testauskone). Laite mittasi epätieteellisin keinoin vastakkaisten sukupuolten välillä olleen rakkauden, kun pari piti kiinni laitteeseen kiinnitetyistä metallisista palloista, vapaiden käsien ollessa yhdessä. Yksi laitteen menestyksen syistä oli juuri kädestä kiinnipitäminen, joka fyysisydessään oli japanilaisten nuorten keskuudessa tabu.  
Eräänä päivänä Gunpein luokse tuli Masayuki Uemura Sharpista. Hän halusi esitellä Gunpeille Sharpin kehittämiä aurinkokennoja, ja keskustelun myötä he saivat uusia ideoita missä teknologiaa voitaisiin käyttää hyödyksi. Pian tästä Uemura palkattiin Sharpilta Nintendolle. Yokoin ideana oli käyttää kennojen valontunnistusta hyväksi ammuntapeleissä; valopistoolilla ammuttaessa kohteeseen tapahtuisi erinäisiä asioita, kuten kuuluisi leijonan karjuntaa. Ideasta syntynyttä Beam Gun Games -peliä myytiin yli miljoona kappaletta. Yokoi jalosti ideaansa kiekkoammuntaan, ja Nintendo hankki tyhjiä keilaushalleja kiekkoammuntaa varten. Oikeiden  kiekkojen sijasta käytettiin simuloituja kiekkoja, jotka havaitsivat aurinkokennojen avulla osuman. Laser Clay Range esiteltiin menestyneesti vuonna 1973 , mutta sen suosio kuitenkin taantui Japanin öljypulan vuoksi. Yamauchi tarvitsi uutta läpimurtotuotetta. .
Yamauchi huomasi, kuinka Atarin Pong ja Magnavoxin kotikonsoli Odyssey menestyivät Yhdysvaltain markkinoilla, ja onnistui tekemään sopimuksen Magnavoxin kanssa Odysseyn jakelusta Japanissa. Sopimuksen synnyttyä Nintendo aloitti yhteistyön Mitsubishi Electronicsin kanssa tuottaakseen oman videopelikonsolinsa. Vuonna 1977 julkaistiin Color TV Game 6, joka sisälsi kymmenen eri muunnelmaa Pongista. Se myi Japanissa menestyksekkäästi, ja sitä seurasivat Color TV Game 15 ja myöhemmin muita versiota. Othellon sisältänyt Computer TV Game oli viimeinen näistä moduuleja käyttämättömistä pelikonsoleista, ja se julkaistiin vuonna 1980.1980 Nintendo perusti Yhdysvaltoihin Nintendo of American, joka vastaisi Nintendon liikeasioista meren toisella puolen. 1980-luvun alussa Amerikan Nintendo tarvitsi kipeästi uutta kolikkopeliä taantuneille markkinoille. Radar Scopen piti olla ratkaisu ongelmaan, mutta innostus pelin ympärillä laantui pitkän toimitusajan vuoksi. Tarvittiin taas uutta peliä. 1970-luvulla yritykseen oli palkattu Shigeru Miyamoto, josta myöhemmin tuli yksi Nintendon tärkeimmistä videopelikehittäjistä. Yamauchi päätti antaa uuden pelihankkeen Miyamoton huostaan ja määräsi Gunpein hänen ohjaajakseen. Miyamoton työn tuloksena syntyi Donkey Kong, ja parin vuoden päästä markkinoille tuli Mario Bros.; molemmat olivat menestyksiä ja julkaistiin sekä pelihalleissa että usealla kotikonsolilla. Tämän lisäksi Nintendo kokeili myös elektroniikkapelimarkkinoita Game & Watch -peleillään.
Heinäkuussa 1983 Nintendo julkaisi Japanissa Famicom-järjestelmänsä (Family Computer), joka oli yrityksen ensimmäinen pelimoduuleita käyttänyt videopelikonsoli. Famicom oli erittäin suosittu ja myi 500 000 kappaletta kahdessa kuukaudessa. Konsoli oli myös teknisesti parempi ja edullisempi verrattuna kilpailijoihinsa. Kuitenkin muutaman kuukauden jälkeen julkaisusta Nintendo sai valituksia konsolien jähmettymisestä joitakin pelejä pelatessa. Vika löytyi toimintahäiriöisestä mikrosirusta, ja Nintendo päätti vetää vielä hyllyissä olevat laitteensa pois myynnistä, mikä maksoi yritykselle melkein puoli miljoonaa dollariaVuoteen 1984 mennessä Famicom oli yhä erittäin suosittu Japanissa. Yllättävä suosio kuitenkin toi Nintendolle ongelmia, sillä resursseja ei ollut tarpeeksi vastaamaan pelien kysyntään. Sen vuoksi Yamauchi jakoi työntekijänsä kolmeen ryhmään: Research & Development 1:een (R&D 1), R&D 2:een ja R&D 3:een. Näitä ryhmiä käyttäen Yamauchi toivoi Nintendon tuottavan pienen määrän hyviä pelejä sen sijaan että se tuottaisi suuren määrän keskinkertaisia.Tällä ajanjaksolla Nintendo oli ilmaissut toivomuksensa julkaista Famicomin Yhdysvalloissa. Koska Nintendolla oli niin vähän kokemusta Yhdysvaltojen markkinoista, yritys yritti solmia sopimuksen Atari'n kanssa konsolin jakelusta. Jakelusopimus piti allekirjoittaa vuoden 1984 Consumer Electronics Show -messuilla, mutta Atarin nähtyä ColecoVisionille lisensoidun Donkey Kong -pelin Coleco ADAMilla yritys kieltäytyi tukemasta Nintendon konsolia. Ongelma selvitettiin, mutta sopimus jäi tekemättä, kun Atari alkoi kohdata taloudellisia ongelmia. Syynä oli vuosien 1983 ja 1984 vaihteessa tapahtunut videopelilama, joka vei suuren osan Yhdysvaltojen videopelimarkkinoista. Nintendo jäi omilleen ilman Atarin apua.Atari ei ollut kontrolloinut tarpeeksi pelikehittäjiänsä eikä laitteelle julkaistavia pelejä. Tämä johti valtavaan surkeiden videopelien tulvaan Yhdysvalloissa ja lopulta muiden tekijöiden ohella videopelilamaan. Nintendo ei halunnut tehdä samaa virhettä kuin Atari. Tästä syystä Nintendo asetti peleilleen laatuvaatimukset, jotka niiden pitäisi täyttää. Luotiin Nintendo Seal of Quality (laadun sinetti), ja 10NES-mikrosirun avulla lisensoimattomia pelejä estettiin toimimasta Famicomilta. Nintendo myös rajoitti kolmannen osapuolen yritysten vuosittaisen pelimäärän viiteen kappaleeseen.Nintendo ilmoitti vuoden 1985 CES-messuilla julkaisevansa Famicomin Yhdysvalloissa – tosin nimellä Nintendo Entertainment System (NES) ja erilaisella ulkoasulla. Markkinoille NES sukelsi ensi kertaa joulukuussa 1985, kun Nintendo myi ja markkinoi laitetta koemielessä New Yorkin alueella. Suuren suosion saavuttelemana konsolia ruvettiin myymään maanlaajuisesti vuonna 1986 20:n eri pelin voimin. 1985 julkaistiin myös Super Mario Bros. Famicomille Japanissa, ja se nautti suurta suosiota. Muita nykyisin menestyneiden pelisarjojen avauksia olivat vuoden 1986 Metroid ja The Legend of Zelda.1989 Nintendo julkaisi Game Boy -käsikonsolinsa, jonka mukana tuli Tetris. Game Boy menestyi markkinoilla kilpailukykyisellä hinnalla, suosituilla peleillä ja kilpailijoita alhaisemmalla virrankulutuksella. Myöhemmin laitteelle julkaistiin Super Mario Land, jota myytiin 14 miljoonaa kappaletta maailmanlaajuisesti. Vuonna 1989 Nintendo myös paljasti Famicomin seuraajan, jota kutsuttiin nimellä Super Famicom.Yritysten oli usein vaikea noudattaa Nintendon tiukkoja julkaisusääntöjä. Konami, yksi NESille pelejä julkaisseista kolmannen osapuolen yrityksistä, kiersi sääntöä luomalla sivuyhtiön nimeltä Ultra Games voidakseen julkaista lisää pelejä vuodessa. Toinen tunnettu sääntöjä kiertänyt yritys oli Atarin luoma sivuyritys Tengen. Tengen tuotti NESille lisensoimattomia pelejä, mutta Nintendo ei pystynyt lopettamaan sen toimintaa.
Super Famicom julkaistiin Japanissa marraskuussa 1990, ja se myytiin kolmessa päivässä loppuun. Elokuussa 1991 laite julkaistiin Yhdysvalloissa nimellä Super Nintendo Entertainment System (SNES). SNES seurasi edeltäjänsä jalanjälkiä edullisella hinnallaan ja hyvällä suorituskyvyllä aikalaisiinsa nähden, vaikkakin SNES:n keskussuoritin oli hitaampi kuin Sega Mega Driven Motorola 68000 . Japanissa SNES otti helposti johtoaseman videopelimarkkinoilla, mutta Yhdysvalloissa myöhäisen julkaisun sekä Segan voimakkaan kampanjoinnin vuoksi SNES jäi Mega Drivelle aluksi alakynteen. Vaikka SNES lopulta myikin maailmanlaajuisesti paremmin, ei sen kokonaismyynti Euroopassa yltänyt Mega Driven tasoihin. Mariosta oli kuitenkin ehtinyt muodostua Yhdysvalloissa erittäin tunnettu: valtakunnallinen tutkimuksen mukaan yhdysvaltalaiset lapset tunnistivat Marion useammin kuin Mikki Hiiren. Vuonna 1993 Mariosta tehtiin Hollywood-elokuva, jonka pääosassa oli Bob Hoskins.
1992 Gunpei Yokoi alkoi R&D1:n kanssa suunnitella uutta konsolia nimeltä Virtual Boy. Samana vuonna Hiroshi Yamauchi osti baseball-joukkue Seattle Marinersin osakkeita; nykyisin Amerikan Nintendolla on joukkueesta osake-enemmistö. Samana vuonna SNES julkaistiin myös Euroopassa.1990-luvun alussa Nintendo alkoi kehitellä SNES:lle SNES CD-ROM -lisäosaa. Ensimmäinen yhteistyökumppani hankkeessa oli Sony, jonka kanssa Nintendo oli tehnyt jo vuonna 1988 sopimuksen äänen ohjainpiirin tuottamisesta NES:lle. Samassa sopimuksessa sovittiin, että Sony saa oikeuden kehittää Nintendolle CD-ROM-aseman ja että SNES-pelit tulevat toimimaan Sonyn tulevalla CD-pohjaisella konsolilla. Kun Nintendolla tajuttiin että sopimus takasi Sonylle kontrollin kaikkiin julkaistaviin CD-peleihin, Nintendo vaihtoi yhteistyökumppaninsa Philipsiin. Samalla Philips sai lisenssin Nintendon pelihahmoihin, ja Philipsin CD-i:lle ilmestyikin muun muassa Mario- ja The Legend of Zelda -pelejä. Pelejä sanottiin huonolaatuisiksi, eivätkä ihailijat laske niitä kuuluvaksi pelisarjoihin.Yhteistyö Philipsinkin kanssa kariutui, mutta Nintendo, Sony ja Philips yrittivät vielä kehittää lisälaitetta uudestaan yhdessä. Lopulta vuonna 1993 Nintendo kertoi lopettaneensa SNES-CD:n kehityksen. Syihin hankkeen hylkäämiseen voi laskea muun muassa Sega Mega-CD:n kaupallisen tappion sekä sen, että Nintendo ansaitsi pelimoduuleillaan hyvin. Sony lopulta kehitti PlayStationin, mutta konsolin rakenteella ei ollut mitään tekemistä aikaisempien versioiden kanssa.SNES-CD-projektin hylkäämisen jälkeen Nintendo kertoi suunnitelmistaan kehittää uusi 64-bittinen konsoli koodinimeltään Project Reality, joka pystyisi näyttämään henkilöt ja ympäristön täysin 3D-grafiikalla. 1994 Nintendo ilmoitti konsolin tulevan Yhdysvaltojen markkinoille nimellä Ultra 64. Pian Nintendo huomasi antaneensa konsolille väärän nimen, sillä oikeudet siihen olivat Konamilla. Niinpä vuonna 1995 Nintendo kertoi konsolin uudeksi nimeksi tulevan Nintendo 64 ja konsolin julkaistavan vuonna 1996. Vuonna 1995 Nintendo myös hankki osan Rareware-yhtiöstä, mikä myöhemmin osoittautui viisaaksi teoksi. Rareware kehitti yksiä Nintendon tunnetuimpia pelejä, kuten Donkey Kong -sarjan uusia osia.Vuonna 1995 Nintendo julkaisi Virtual Boyn Japanissa, mutta vastoin odotuksia se myi huonosti. Nintendo silti jatkoi pelien tekemistä sille ja julkaisi laitteen Yhdysvalloissa, mutta sitä ei mennyt kaupaksi juuri ollenkaan. Virtual Boyta ei lopulta julkaistu heikon myyntinsä takia ollenkaan Euroopassa. Syitä kaupalliseen tappioon oli monia: Silmillä pidettävän Virtual Boyn grafiikat olivat punamustia, ja laitteeseen lisätyt varoitukset aiheuttivat pelkoa silmävahingoista; laitteella oli myös kova hinta verrattuna sen pelien laadukkuuteen. Samana vuonna Nintendo oli joutunut kilpailutilanteeseen; Sega oli julkaissut 32-bittisen Sega Saturnin sekä Sony 32-bittisen PlayStationin.
Nintendo 64 julkaistiin Japanissa kesäkuussa 1996, ja se myi yli 500 000 kappaletta ensimmäisenä päivänä. Pohjois-Amerikkaan laite ehti saman vuoden syksyksi, mutta Eurooppaan vasta vuotta myöhemmin. Nintendo päätti jatkaa pelimoduulien aikakautta vielä N64:llä, vaikka kilpailijat olivat jo siirtyneet pelien tallennuksessa CD-ROM-aikakauteen. Usea kolmannen osapuolen kehittäjä valitsi mieluummin Sonyn PlayStationin julkaisualustakseen, sillä CD-ROM:lle mahtui paljon enemmän dataa. Nintendo perusteli päätöstään lyhyillä latausajoilla, sillä data oli tallennettu suoraan moduulille. Esimerkiksi Square Enix on myöntänyt, että CD-ROM:n suurempi tallennuskapasiteetti sai pelitalon vaihtamaan Final Fantasy VII:n julkaisun PlayStationille.Nintendo 64:n julkaisuvuonna Nintendo julkaisi Game Boy Pocketin, joka oli pienempi versio alkuperäisestä Game Boysta. Noin viikko julkaisun jälkeen Nintendolla vuosia työskennellyt Gunpei Yokoi erosi tehtävästään. Hän auttoi eron jälkeen kilpailevan käsikonsolin WonderSwanin valmistuksessa käyttäen hyödyksi Game Boyn valmistuksesta tulleita taitoja. Nintendo 64:lle julkaistiin vuonna 1999 lisäosa nimeltä Nintendo 64DD, mutta se ei menestynyt kaupallisesti. Suuri osa vielä sille vielä kehitteillä olleista peleistä julkaistiin joko Nintendo 64:lle tai Nintendo GameCubelle, ja joitakin keskeneräisiä ideoita hyödynnettiin muun muassa Nintendogsin kehityksessä .  64DD:tä ei julkaistu Japanin ulkopuolella, ja siitä tulikin Virtual Boyn ohella yksi Nintendon heikoimmin menestyneistä tuotteista.Vuonna 1996 Japanissa julkaistiin menestyneesti Pokémon (Japanissa Pocket Monsters). Satoshi Tajirin luoma Pokémon on ollut todella suosittu ja sarjan pelejä on myyty maailmanlaajuisesti 23. huhtikuuta 2008 mennessä yli 175 miljoonaa kappaletta. Lokakuussa 1998 julkaistiin Game Boy Color Euroopan ja Yhdysvaltojen julkaisujen tullessa kuukautta myöhemmin. Pokémon auttoi Game Boyta pysymään käsikonsolimarkkinoiden huipulla ja Game Boyn eri variaatioiden myynti on ylittänyt maailmanlaajuisesti 200 miljoonaa yksikköä . Noin vuosi ennen Game Boy Colorin julkaisua Gunpei Yokoi, alkuperäisen Game Boyn suunnittelija, menehtyi 57-vuotiaana auto-onnettomuudessa.Vuonna 2001 Nintendo hankki paljastamattoman osuuden liikkeentunnistimiin erikoistuneesta Gyration Inc. -yhtiöstä. Saman vuoden maaliskuussa Game Boy Advance julkaistiin Japanissa, ja Eurooppaan sekä Yhdysvaltoihin käsikonsoli ehti kesäkuuksi. Samana vuonna julkaistiin myös Nintendo GameCube, Nintendon neljäs kotikonsoli. Euroopassa GameCube julkaistiin vasta vuonna 2002. 6. sukupolven konsolisodassa Xboxin ja PlayStation 2:n kanssa GameCube piti kolmatta sijaa PS2:n ollessa ensimmäisellä sijalla, kun verrataan konsoleiden myyntilukuja. Maaliskuun 31. päivään 2007 mennessä GameCubea oli myyty maailmanlaajuisesti 21,59 miljoonaa kappaletta.
2002 Hiroshi Yamauchi luopui johtajuudestaan luovuttaen paikkansa Satoru Iwatalle. Tänä vuonna myös Nintendo ja amerikkalais-kiinalainen tiedemies, tohtori Wei Yen, perustivat iQue-yhtiön, joka tuottaa ja markkinoi Nintendon konsoleja iQue-merkin nimellä Kiinan markkinoille. Samana vuonna Nintendo myi omistamansa osakkeet Rarewaresta Microsoftille, sillä yrityksen pelit eivät enää nauttineet tarpeeksi suurta suosiota.Vuonna 2002 Nintendon Euroopassa toteuttama aggressiivinen liiketaktiikka kävi yritykselle kalliiksi. Euroopan unioni päätti, että Nintendo oli harjoittanut kilpailuhengen vastaista hintatason ylhäällä pitämistä jakelijoidensa välityksellä seitsemässä unionin maassa. Toimintaa oli tapahtunut aina 1990-luvun alusta lähtien vuoteen 1998. Tämän vuoksi Nintendolle määrättiin 149 miljoonan euron sakot.Toukokuussa 2004 Nintendo paljasti suunnitelmansa julkaista uudenlainen käsikonsoli, jolla ei olisi mitään tekemistä Game Boyn kanssa. Kosketusruudullisen Nintendo DS:n loppuvuoden 2004 julkaisu sai yli miljoona ennakkovarausta. Seuraavan vuonna Nintendo julkisti ilmaisen Nintendo Wi-Fi Connection -verkkopalvelun, jonka kautta voi pelata DS:n nettimoninpelejä. Tammikuussa 2006 Nintendo julkaisi Japanissa Nintendo DS:stä uuden version, DS Liten, johon oli suunniteltu kevyempää rakennetta ja kirkkaampaa näyttöä. Lite julkaistiin Yhdysvalloissa ja Euroopassa saman vuoden kesäkuussa. DS Liten seuraaja DSi julkaistiin Japanissa 2008 ja muualla maailmassa 2009. Nintendo ilmoitti 23. maaliskuuta 2010 tuovansa maaliskuussa 2011 markkinoille 3D-version Nintendo DS:stä, jonka kolmiulotteisen kuvan tuottamiseen ei tarvita erillisiä laseja. Laite paljastettiin saman vuoden E3-messuilla nimellä 3DS. Nintendo kertoi laitteen tulevan myyntiin tilikaudella 2010–2011.Seuraavan kotikonsolin Wiin prototyyppi ”Revolution” paljastettiin puolestaan vuoden 2005 E3-messuilla. Wii julkaistiin loppuvuodesta 2006, ja se on myynyt joulukuun 2009 loppuun mennessä yli 67 miljoonaa kappaletta, enemmän kuin kilpailijansa Xbox 360 ja PlayStation 3. Nintendo pitää myös käsikonsolimarkkinoita hallussaan Nintendo DS:llä yli 125 miljoonalla myydyllä kappaleella. Satoru Iwata on kertonut, että Nintendo ei ajattele kilpailevansa Sonyn kanssa vaan pyrkii saamaan uusia ihmisiä kohdeyleisökseen. Wii on onkin vedonnut perheisiin, naisiin ja vanhuksiin, jotka ovat aiemmin pääasiassa jääneet videopelikohderyhmien ulkopuolelle. Wiin seuraaja Wii U julkistettiin vuoden 2011 E3-messuilla ja sen valmistus loppui tammikuussa 2017.Vuonna 2016 esitelty Nintendo Switch sanotaan olevan suunnattu yleisölle, joilla ei ole televisiota siihen liittyvän tilan ja kustannuksen vuoksi.
Nintendon kehitysyksikköjen rakenne koki muutoksen Hiroshi Yamauchin jäätyä eläkkeelle vuonna 2002. Satoru Iwata jakoi vuonna 2005 kehitysyksiköt neljään jaostoon; sitä ennen vuonna 2000 jaostoja oli yhteensä kuusi kappaletta. Iwata halusi keskittää mahdollisimman paljon resursseja Shigeru Miyamotolle, ja hänen johtama EAD-tiimi saikin siipiensä alle kaikki pelikehittäjät. Research & Development 1, Research & Development 2, ja Nintendo-Special Planning & Development lakkasivat jaostouudistuksen myötä olemasta; jaostojen kehittäjät sulautettiin EAD-tiimiin, joka puolestaan jakaantui moneen yksikköön. Vuodesta 2005 jaostot ovat jakautuneet neljään pääjaostoon: Nintendo Integrated Research & Development, Nintendo Technology Development Ltd, Nintendo Software Production & Development ja Nintendo Entertainment Analysis & Development. Näiden lisäksi toimii on myös jaosto Nintendo Licensing Business.Vuoteen 2017 asti Genyo Takedan johtama Nintendo Integrated Research & Development (IRD) on vastuussa pääasiassa laitteiston kehityksestä. IRD tunnettiin aiemmin nimellä Research & Development 3. Nintendo Technology & Development keskittyy laitteiston suunnitteluun ja kehitykseen, ja se koostuu entisistä Research & Development 2:n laitteistopuolesta ja Nintendo Research & Engineeringstä. Takeda siirtyi eläkkeelle vuonna 2017, jonka seuraajaksi nousi Ko Shiota.Shigeru Miyamoton ja Takashi Tezukan yhdessä johtama Nintendo Entertainment Analysis and Development jakautuu viiteen ryhmään joista jokaisella on oma vastuualueensa. Kaikki ryhmät ovat keskittyneet videopelien kehitykseen. Ryhmistä profiloituinein on The Legend of Zelda -pelisarjaa kehittävä numero kolme, jota johtaa Eiji Aonuma. Näiden ryhmien lisäksi Tokiossa sijaitsee Nintendo EAD Tokio, joka on kehittänyt muun muassa Super Mario Galaxyn. Nintendo Software Production & Development (SPD) vastaa erityisesti videopelien kehityksestä Japanin ulkopuolella, ja sille on alistettu ensimmäisen osapuolen kehittäjistä muun muassa Retro Studios, Kuju Entertainment ja n-Space. SPD jakautuu kolmeen ryhmään, joista ryhmät 1 ja 2 tekevät yhteistyötä japanilaisten ensimmäisen osapuolen kehittäjien kanssa. Yoshio Sakamoton johtama ryhmä 1 tekee yhteistyötä Intelligent Systemsin kanssa ja Hitoshi Yamagamin johtama ryhmä 2 Tosen kanssa. Kensuke Tanaben johtama ryhmä 3 tekee yhteistyötä ulkomaisten ensimmäisen osapuolen kehittäjien kanssa.Näiden jaostejen lisäksi usea pelitalo tekee pelejä Nintendon laitteille; yritykset ovat joko Nintendon omistuksessa tai tekevät pelejä Nintendon pelinimikkeistä sopimuksen mukaan. Tunnettu kokonaan Nintendon omistuksessa oleva pelitalo on yhdysvaltalainen Retro Studios, joka on kehittänyt Metroid Prime -trilogian Nintendon konsoleille. Toinen tunnettu talonsisäinen pelikehittäjä on Paper Mario -peleistä tunnettu Intelligent Systems, joka myös Gunpei Yokoin johdolla kehitti Game Boyta. Sopimuksen alaisista toisen osapuolen kehittäjistä HAL Laboratory on kehittänyt suositut Super Smash Bros. - ja Kirby -pelisarjat, Game Freak Pokémon-pelit ja Camelot Software Planning Mario-urheilupelit.
Nintendon hallituksen sisäpiiriin ovat kuuluneet toimitusjohtaja Satoru Iwatan (edesmennyt) lisäksi Tatsumi Kimishima, Genyo Takeda, Shigeru Miyamoto, Yoshihiro Mori, Shinji Hatano, Masaharu Matsumoto, Nobuo Nagai ja Eiichi Suzuki. Muita hallituksen jäseniä ovat Kazuo Kawahara, Takao Ohta, Kaoru  Takemura ja Koji Yoshida sekä tilintarkastajat Ichiro Nakaji, Minoru Ueda, Yoshiro Kitano, Katsuo Uamada ja Naoki Mizutani. Maaliskuussa 2009 päättyneen tilikauden aikana hallitus kokoontui yhteensä 13 kertaa. Hallituksen jäsenet valitaan vuosittain. Vuonna 2018 Nintendo on ilmoittanut Shuntaro Furukawan nousevan yhtiön johtoon Tatsumi Kimishiman tilalle, joka jää neuvoa-antavaan rooliin.Vuonna 2018 johtoon kuuluvia henkilöitä ovat Shuntaro Furukawa, Satoru Shibata, Shinya Takahashi, Ko Shiota ja Shigeru Miyamoto, sekä Naoki Mizutani, Katsuhiro Umeyama, Naoki Noguchi ja Masao Yamazaki.
Nintendo listautui Osakan ja Kioton pörsseihin tammikuussa 1962.Nintendon liikevaihto maaliskuun lopussa 2009 päättyneellä tilikaudella oli 1 838 622 miljoonaa jeniä (n. 16 455 miljoonaa euroa). Liikevaihdosta 37 % (675 596 miljoonaa jeniä) tuli ohjelmistomyynnistä (videopelit) ja 63 % (1 159 748 miljoonaa jeniä) laitteistomyynnistä (pelikonsolit ja muut laitteet). Nintendo myy myös pelikortteja, mutta niiden osuus liikevaihdosta oli häviävän pieni, vain 3 277 miljoonaa jeniä. Vuonna 2004 liikevaihto oli 515 292 miljoonaa jeniä, joten kasvua on tullut viiden vuoden aikana 257 %.
Nintendo Company, Limited:n (NCL) päämaja sijaitsee perustamiskaupungissaan Kiotossa, Japanissa. Nintendo of American (NOA, Amerikan Nintendo) päämaja sijaitsee Redmondissa, Washingtonissa. Sen jakelukeskukset sijaitsevat Atlantassa, Georgiassa, ja North Bendissa. Nintendo of Canada, Limited:n (NOCL, Kanadan Nintendo) päämaja sijaitsee Richmondissa, Brittiläisessä Kolumbiassa, ja sen jakelukeskus sijaitsee Torontossa, Ontariossa. Nintendo of Australian (Australian Nintendo) päämaja sijaitsee Melbournessa, Victoriassa. Nintendo of Europen (Euroopan Nintendo) päämaja sijaitsee Großostheimissa, Saksassa. Lisäksi Nintendolla on Euroopassa jaostot Nintendo France ja Nintendo Benelux. Suomen Nintendon toimijana toimii Bergsala.  iQue, Ltd.:n päämaja sijaitsee Kiinassa, ja se markkinoi Nintendon tuotteita iQue-brändin nimellä Kiinan markkinoilla. Heinäkuussa 2006 Nintendo perusti Etelä-Korean pääkaupunkiin Souliin alajaoston nimeltä Nintendo of Korea.
Nintendo on Greenpeacen  mukaan vähiten ympäristöystävällinen elektroniikkavalmistaja, ja on ollut Greenpeacen ylläpitämän Guide to Greener Electronics -listan viimeisellä sijalla jo kahdeksan kertaa peräkkäin. Nintendon kilpailijoista Microsoft on pudonnut uusimmalla, joulukuussa 2009 julkaistulla listalla toiseksi viimeiselle sijalle ja Sonyn sijoitus on seitsemäs. Yrityksiä arvioidaan muun muassa kemikaalien käytön, PVC:n käytön, hiilijalanjäljen, uusiutuvan energian hyödyntämisen, energiatehokkuuden ja kierrätyksen perusteella. Nintendo oli listalla ainoa yritys joka sai arvosanan ”huono” tai ”osittain huono” jokaisessa kategoriassa. Nintendo on vastannut arvosteluun kertomalla ottavansa ympäristöasiat huomioon tuotantonsa jokaisessa vaiheessa ja huomioimalla Wiin olevan nykyisen konsolisukupolven energiatehokkain konsoli.
Nintendon ensimmäinen konsoli Nintendo Entertainment System tuli Suomeen vasta vuonna 1987. Erikoisuutena oli, että konsolin pystyi vuokraamaan käyttöönsä kokeillakseen sitä. Nintendon ensimmäinen virallinen maahantuoja, Markus Selinin omistama Funente Oy, markkinoi laitetta voimakkaasti, perusti Suomeen virallisen Nintendo-kerhon ja jakeli kerhon jäsenille pelitiedotteita. 
Funente Oy ajautui konkurssiin vuonna 1993 Nintendon ja Segan 16-bittisten konsoleiden sodan aikana. Super Nintendo ei myynyt aluksi aivan odotetulla tavalla. Yhtenä ongelmana laitteelle olivat pelien kalliit hinnat. Nintendon seuraavaksi viralliseksi maahantuojaksi tuli ruotsalaisen Bergsalan tytäryhtiö Bergsala Fun Oy. Bergsala Fun kuitenkin lopetti Nintendon maahantuonnin vuonna 1999, jolloin viralliseksi edustajaksi vaihtui Agerex Oy, joka vaihtoi nimensä yrityskauppojen yhteydessä vuonna 2003 Amo Oy:ksi. Vuoden 2013 toukokuun alusta lähtien Oy Bergsala AB on vastannut Nintendon liiketoiminnasta Suomessa.
Nintendo-lehti oli Suomen virallinen Nintendo-pelejä käsittelevä aikakauslehti, jota julkaistiin vuosina 1990–1994. Lehden julkaisijana toimi Semic. Loppuvaiheessaan lehti yhdistyi saman yrityksen kustantaman Super Power -lehden kanssa. Lehti oli paikallinen versio pohjoismaisesta Nintendo-magasinet-lehdestä ja sen sisältö oli suurelta osin eri maiden toimitusten yhteistuotosta, joskin suuri osa Suomen lehden sisällöstä tuli muun muassa Ruotsista. Suurin osa lehdestä koostui erilaisista sarjakuvista, jotka olivat peräisin yhdysvaltalaisista Nintendo-lehdistä, kuten Nintendo Power.
Toim. Wolf, Mark J.P.: The Video Game Explosion – A History from PONG to PlayStation and Beyond.    Greenwood Press, 2008. ISBN 978-0-313-33868-7.    (englanniksi)
Sheff, David: Game Over: How Nintendo Conquered The World.    Vintage, 1994. ISBN 978-0679736226.    (englanniksi)

Nioro (myös Nioro du Sahel) on kaupunki ja Nioron piirin hallinnollinen keskus Kayesin alueella Malissa. Se sijaitsee lähellä Mauritanian rajaa 255 kilometriä Kayesista koilliseen. Asukkaita on 33 500 henkeä (vuonna 2009).
Nioron kaupunkikunta rajoittuu pohjoisessa Nioro Tougouné Rangabén, idässä Yérérén, etelässä Guéteman ja lännessä Gadiaba Kadielin maalaiskuntiin. Seutu kuuluu Sahelin vyöhykkeeseen.Kuntaan kuuluu seitsemän kaupunginosaa ja kahdeksan kylää. Asukkaat ovat etupäässä soninkeja, fulbeja, bambaroita ja maureja.Seudun pääelinkeinot ovat maanviljely ja karjanhoito. Lisäksi harjoitetaan kaupankäyntiä ja käsityöammatteja.Nioro on aikoinaan ollut yksi Kaartan pääkaupungeista. Sen nähtävyyksiin kuuluu Umar Tallin moskeija.

Nirvana on Gabriele Salvatoresin ohjaama science fiction -elokuva vuodelta 1997. Elokuvan pääosaa näyttelee Christopher Lambert.

Nisshin (jap. 日進) oli keisarillisen Japanin laivaston vuonna 1869 vesillelaskettu puurunkoinen parkkitakiloitu potkurikorvetti, joka valmistettiin alun perin Tokugawa-shogunaatille.
Tokugawa-shogunaatti tilasi aluksen Gips and Sonsilta Dordrechtista Alankomaista. Alus laskettiin vesille vuonna 1869, mutta se ei kuitenkaan valmistunut ennen sisällissodan päättymistä, joten Hizenin klaani lunasti aluksen.
Alus liitettiin keisarillisen Japanin laivastoon 28. huhtikuuta 1870, ja se nimettiin Nisshiniksi 22. kesäkuuta. Aluksen aseistus vaihdettiin vuonna 1885 kuuteen Kruppin valmistamaan 4,7 tuuman takaaladattavaan tykkiin. Alus poistettiin alusluettelosta 30. toukokuuta 1892, ja se romutettiin vuonna 1893.
Gardiner, Robert (toim.): Conway’s All the World’s Fighting Ships 1860–1905.   Lontoo: Conway Maritime Press, 2002. ISBN 0-85177-133-5.    (englanniksi)

Nivel (lat. junctura) on kahden tai useamman luun välinen liitos, joka voi olla joko kiinteä tai liikettä salliva.
Synoviaalinivelet ovat ihmisen yleisimpiä, monipuolisimpia ja vapaimmin liikkuvia niveliä. Ihmisellä niitä on kaikista 300 nivelestä noin 230. Synoviaaliniveltä ympäröi suojaava nivelpussi, joka muodostuu sidekudoksesta ja kiinnittyy luiden päihin. Sen sisäkerros eli nivelkalvo tuottaa liukasta, öljymäistä nivelnestettä, joka voitelee nivelen niin että pinnat liukuvat toistensa suhteen kitkatta ja kulumatta. Nivelpussissa on säiemäisiä paksuuntumia eli nivelsiteitä, jotka ovat kiinni kummankin luun päässä ja estävät nivelen luonnottomat liikkeet. Niveltä pitävät koossa sitä ympäröivät lihakset, jotka ovat kiinnittyneet luihin jänteiden kautta. Lihasten avulla niveliä voi myös liikuttaa. Luiden päitä peittää nivelrusto, joka vaimentaa iskuja ja suojaa luuta.Joissain nivelissä voi olla lisäksi nivelkierukka, nivellevy tai nivelkuopan reunus.
Kiertonivel, jossa yhden luun tappimainen ulkonema kiertyy toisen luun rengasmaisessa kannassa tai päinvastoin. Kahden ylimmän kaulanikaman välissä on kiertonivel, joka mahdollistaa pään kääntämisen ja siirtämisen puolelta toiselle.
Sarananivel, jossa yhden luun kupera pinta sopii toisen luun koveraan pintaan. Tämä mahdollistaa edestakaisen liikkeen lähinnä yhdessä tasossa. Kyynärpää on muuntunut sarananivel.
Tasonivel, jossa kahden luun pinnat ovat melkein tasaiset ja liukuvat toistensa suhteen vain nivelsiteiden rajoittamina. Nilkassa ja ranteessa on joitain tasoniveliä.
Pallonivel, jossa yhden luun pallomainen pää sopii toisen luun kuppimaiseen syvennykseen. Pallonivelen liikerata on nivelistä suurin. Olkapäässä ja lonkassa on pallonivelet.
Satulanivel, jossa kummankin luun nivelpinnassa on kuperia ja koveria alueita, ja luut voivat liukua edestakaisin ja puolelta toiselle. Peukalon tyvessä on satulanivel.
Munamainen nivel tai munanivel, jossa munanmuotoisen luun pää lepää toisen luun samanmuotoisessa kuopassa. Tällaista niveltä voi taivuttaa ja liikuttaa puolelta toiselle. Värttinäluun ja ranteen veneluun välissä on munamainen nivel.Synoviaaliniveltä, johon liittyy kaksi luuta, kutsutaan yksinkertaiseksi niveleksi. Jos niveleen liittyy useampi kuin kaksi luuta, sitä kutsutaan yhdistetyksi niveleksi.
Sideliitoksessa luut ovat kiinnittyneet toisiinsa sidekudoksen välityksellä. Tällainen liitos on yleensä suhteellisen jäykkä ja liikkumaton.
Suurin osa sideliitoksista löytyy kallosta, jossa luusaumoja kutsutaan sutuuroiksi. Luita ympäröivät ja yhdistävät kapeat sidekudosnauhat ovat jäänne alkuaan jatkuvasta kalvosta, johon ilmestyy sikiönkehityksen aikana luutumiskeskuksia muodostaen kallon luut. Nuorella yksilöllä sutuurat ovat tärkeitä rakenteita, sillä ne mahdollistavat kallon kasvun luiden kasvaessa. Aikuisella sutuurat häviävät vähitellen, kun luutuminen jatkuu kasvun loputtua sidekudoskalvon yli. Sutuuroita on käytetty joskus iänmääritykseen, mutta tämä menetelmä on varsin epätarkka.
Toinen sideliitostyyppi on syndesmoosi, jossa sidekudos yhdistää kahta melko kaukana toisistaan olevaa luuta sidekudosligamenteilla. Esimerkki tällaisesta liitoksesta on kyynärluun ja värttinäluun liittyminen toisiinsa. Syndesmoosiksi lasketaan myös hampaan ja hammaskuopan välinen liitos juurikalvon välityksellä.
Suurin osa rustoliitoksista on tyypiltään synkondrooseja, joista useimmat ovat väliaikaisia ja häviävät kasvun loputtua, kun rusto korvautuu luukudoksella (esimerkiksi sikiön pitkien luiden epifyysin ja diafyysin välinen rustoliitos). Eräs harvoista pysyvistä synkondrooseista on kallon ja kieliluun välinen nivel.
Symfyysi on rustoliitoksen kehittyneempi muoto. Siinä syyrustoinen levy yhdistää luiden pinnat tiiviisti toisiinsa. Erityisesti symfyysillä tarkoitetaan häpyliitosta eli vasemman ja oikean häpyluun välissä olevaa, näitä luita yhdistävää rustolevyä. Muita symfyysejä ovat nikamasolmujen väliset liitokset sekä rintalastan rungon ja rintalastan kahvan välinen liitos, joka on lapsella synkondroosi, mutta aikuisella symfyysi.

Njambajaryn Tögstsogt (mong. Нямбаярын Төгсцогт; s. 23. kesäkuuta 1992 Ulan Bator) on mongolialainen amatöörinyrkkeilijä ja olympiamitalisti. Tögstsogt on 168 senttimetriä pitkä ja kilpailee kärpässarjassa tai kääpiösarjassa.
Tögstsogt voitti olympiahopeaa kärpässarjasta vuoden 2012 kesäolympialaisista Lontoosta. Hän hävisi finaalissa Kuuban Robeisy Ramírezille. MM-kilpailuista Tögstsogt on voittanut hopeaa vuodelta 2009 Milanosta kärpässarjasta. Aasian-mestaruuskilpailuista hänellä on yksi pronssi vuodelta 2009 alemmasta kärpässarjasta.

Nkhotakotan piirikunta on yksi Malawin aluejaon 28 piirikunnasta.  Piirikunta on osa Malawin Keskistä aluetta ja rajoittuu idässä Malawijärveen. Etelässä naapurina on Saliman, idässä Ntchisin ja Kasungun, luoteessa Mzimban sekä pohjoisessa Nkhata Bay piirikunta. Piirikunnan keskus on Nkhotakotan kaupunki (24 726 as., 2008).
Piirikunnan pinta-ala on 4 259 neliökilometriä. Väkiluku on kehittynyt väestönlaskentojen mukaan seuraavasti: 94 400 aukasta (vuonna 1977), 158 000 as. (1987), 229 500 as. (1998), 303 700 as. (2008). Vuoden 2014 väkilukuarvio oli 367 776 asukasta.
Current Members of Parliament (several from the constituencies of Nkhotakota district) (englanniksi) (parliament.gov.mw)
Nobel-palkinto (ruots. Nobelpriset, norj. Nobelprisen) on vuosittain fysiikan, kemian, lääketieteen, kirjallisuuden ja rauhan alalla jaettava hyvin merkittävä palkinto.
Nobel-palkinto on ruotsalaisen keksijän Alfred Nobelin (1833–1896) alulle panema ja hänen mukaansa nimetty. Nobel määritteli testamentissaan palkinnon perusteet ja viisi ensimmäistä kategoriaa. Ensimmäiset Nobel-palkinnot jaettiin vuonna 1901. 
Nobel-ehdokkaiden valinta on pitkä prosessi, johon kutsutaan tuhansia arvovaltaisia henkilöitä. Ehdokkaat nimetään palkitsemisvuoden tammikuun loppuun mennessä. Sen jälkeen kunkin palkinnon myöntävä instituutio asettaa komitean, joka käy ehdokkaat huolellisesti läpi ja valitsee palkinnon saajan. Palkittujen nimet julkistetaan syksyllä, ja palkintoseremoniat pidetään 10. joulukuuta Tukholmassa ja Oslossa. Palkinnon saajalle annetaan mitali, diplomi ja vajaan miljoonan euron rahapalkinto.
Myös Ruotsin keskuspankin myöntämää taloustieteenpalkintoa kutsutaan usein Nobel-palkinnoksi ja se myös jaetaan samassa tilaisuudessa muiden palkintojen kanssa.
Ruotsalainen keksijä Alfred Nobel määräsi vuonna 1895 kirjoittamassaan testamentissa, että suurin osa hänen omaisuudestaan käytettäisiin hänen kuolemansa jälkeen viiden palkinnon perustamiseen ”niille, jotka edeltävänä vuonna ovat eniten hyödyttäneet ihmiskuntaa”. Testamentti määräsi myös, että palkinnot myöntäisi tietyt neljä instituutiota: Ruotsin kuninkaallinen tiedeakatemia (fysiikka ja kemia), Karoliininen instituutti (fysiologia tai lääketiede), Ruotsin akatemia (kirjallisuus) sekä Norjan Nobel-komitea (rauha).Norjan parlamentti hyväksyi testamentin huhtikuussa 1897 ja valitsi Norjan Nobel-komitean jäsenet pian sen jälkeen. Seuraavana vuonna myös ruotsalaiset instituutiot hyväksyivät testamentin. Vuonna 1900 perustettiin Nobel-säätiö rahoittamaan ja valvomaan palkintoa.Ensimmäiset viisi palkintokategoriaa (fysiikka, kemia, fysiologia tai lääketiede, kirjallisuus ja rauha) perustettiin Nobelin testamentin mukaan, ja ensimmäiset palkinnot jaettiin 10. joulukuuta 1901 päivälleen viisi vuotta Nobelin kuoleman jälkeen. Ruotsin keskuspankin taloustieteen palkinto Alfred Nobelin muistoksi perustettiin vuonna 1968, ja ensimmäinen taloustieteen palkinto annettiin seuraavana vuonna.Alfred Nobel sääti palkintojen myöntämisperusteet testamentissaan. Vuonna 1900 säädettiin tarkentavia perusteita. Näitä sääntöjä ei sittemmin ole kovin paljon muutettu. Alfred Nobelin epäkäytännöllinen vaatimus, että palkinto myönnetään ”edellisen vuoden” saavutuksista on laajennettu koskemaan pidempää ajanjaksoa. Nobelin vaatimusta kirjallisuuspalkitun töiden ”idealistisesta tendenssistä” tulkitaan nykyisin alkuaikoja löyhemmin.Vuosina 1940, 1941 ja 1942 ei maailmansodan vuoksi jaettu yhtään Nobel-palkintoa. Vuonna 1916 ensimmäisen maailmansodan aikana jaettiin vain kirjallisuuspalkinto. Viimeisin jakamaton palkinto on vuodelta 1972, jolloin ei jaettu rauhanpalkintoa.
Kuka tahansa voidaan palkita kansallisuudesta, rodusta, uskonnosta tai ideologiasta riippumatta. Palkinto voidaan myöntää samalle saajalle useammin kuin kerran. Nobel voidaan myöntää kerrallaan yhdelle, kahdelle tai kolmelle saajalle. Palkinto voidaan myöntää vain yksittäisille ihmisille, paitsi rauhanpalkinto, joka voidaan myöntää myös järjestölle.Mikä tahansa Nobel-palkinnoista voidaan jättää myöntämättä, jos soveliasta ehdokasta ei löydy tai jos maailmantilanne, kuten maailmansota, estää palkitsemiseen tarvittavan tiedon saannin. Palkinnoista rauhanpalkinto on useimmin jätetty myöntämättä.Jos palkintoa ei jonain vuonna myönnetä, seuraavana vuonna saatetaan myöntää kaksi palkintoa. Jos palkintoa ei kuitenkaan myönnetä silloinkaan tai jos palkittu kieltäytyy palkinnosta tai ei ota sitä vastaan ennen määräpäivää, palkintosumma palautetaan rahastoon. Kieltäytyneet merkitään kuitenkin Nobel-voittajien luetteloon huomautuksella ”torjui palkinnon”. Vapaaehtoisesti palkinnosta ovat kieltäytyneet Jean-Paul Sartre (kirjallisuuspalkinto 1964) ja Lê Ðức Thọ (rauhanpalkinto 1973). Jotkin hallitukset ovat estäneet kansalaisiaan ottamasta palkintoa vastaan. Esimerkiksi Adolf Hitler kielsi vuonna 1937 saksalaisia ottamasta palkintoa, koska natsivastainen lehtimies Carl von Ossietzky oli saanut vuoden 1935 rauhanpalkinnon.
Jokaiseen Nobel-palkintoon kuuluu kultainen mitali, diplomi, jossa on tekstilainaus, ja rahasumma.
Rahapalkinnon suuruus riippuu Nobel-komitean tuloista. Vuodesta 2012 alkaen palkintosumma on 8 miljoonaa kruunua eli noin 0,89 miljoonaa euroa. Taloustieteen palkinto jaetaan Ruotsin keskuspankin lahjoittamilla varoilla. Kahdelle saajalle myönnetty palkinto jaetaan tasan. Jos palkinto myönnetään kolmelle, palkintosumma voidaan jakaa suhteessa 1:1:1 tai 2:1:1.
Alkuperäisistä viidestä palkintomitalista neljä suunnitteli ruotsalainen veistäjä ja kaivertaja Erik Lindberg. Rauhanpalkintomitalin suunnitteli norjalainen veistäjä Gustav Vigeland. Ruotsin keskuspankin taloustieteen palkintomitali on ruotsalaisen Gunvor Svensson-Lundqvistin suunnittelema.Lindbergin suunnittelemien mitalien etupuolella on Alfred Nobelin rintakuvan sivuprofiili. Etupuolella on lisäksi teksti ALFR NOBEL ja NAT-MDCCC XXXIII OB-MDCCC XCVI (Nobelin synnyin- ja kuolinvuosi roomalaisin numeroin). Rauhan- ja taloustiedepalkinnon mitaleissa Nobelin kuva on hiukan erimallinen.Lindbergin suunnittelemien mitalien kääntöpuolten kuvitus on kussakin erilainen, mutta niissä on mitalin kehällä sama latinankielinen teksti Inventas vitam iuvat excoluisse per artes. Rauhanpalkintomitalissa on kääntöpuolella teksti Pro pace et fraternitate gentium. Taloustieteen palkintomitalissa ei ole kääntöpuolella tekstiä lainkaan. Neljässä ruotsalaisessa mitalissa palkinnon saajan nimi on kaiverrettu kääntöpuolelle. Rauhanpalkintomitalissa ja taloustieteen palkintomitalissa saajan nimi on kaiverrettu mitalin reunaan.Mitalit valmistetaan nykyisin 18 karaatin kullasta. Ne painavat 175 grammaa, paitsi taloustieteen palkintomitali, joka painaa 185 grammaa. Mitalien halkaisija on 66 millimetriä. Vuoteen 1980 asti mitalit tehtiin vielä 23 karaatin kullasta ja ne painoivat 200 grammaa. Mitalit on valmistettu vuodesta 2012 Svenska Medalj AB:ssa, paitsi rauhanmitali, joka valmistetaan Den Kongelige Myntissä Norjan Kongsbergissä.
Kukin palkitseva instituutio on itse suunnitellut jakamansa diplomin. Diplomien visuaalinen tyyli ja kuvituksen teema on vaihtunut useasti, ja kuvituksesta ja kalligrafiasta on vastannut suuri joukko taiteilijoita ja kalligrafeja. Kooltaan diplomit ovat 23 × 35 senttimetriä. Kirjallisuuspalkintodiplomi tehdään pergamentille ja muut diplomit erikoistilauksesta käsintehdylle paperille. Diplomit jaetaan kansissa, joissa on palkitun kullattu monogrammi.Kaikissa ruotsalaisissa diplomeissa on samanlainen tekstisisältö: saajan nimi ja palkitsemisen perusteet. Norjalaisessa diplomissa ei ole koskaan lukenut palkitsemisen perusteita.
Nobel-palkinnon saajan valitseminen on perusteellinen prosessi, mikä on osaltaan tehnyt palkinnosta niin arvovaltaisen. Nobel-komiteat lähettävät edellisen vuoden syyskuusta alkaen tuhansille (kutakin palkintoa kohti noin tuhannelle) eri alojen tiedemiehille, eri organisaatioiden ja akatemioiden jäsenille sekä edellisille Nobel-palkinnon saaneille pyynnön asettaa perusteluineen ehdokas seuraavaksi palkinnon saajaksi. Rauhanpalkinnon saajaa voi lisäksi ehdottaa laaja joukko ihmisiä lähinnä politiikasta, kansainvälisestä oikeudesta ja yliopistomaailman eri aloilta. Itseään ei saa ehdottaa. Ehdolleasettajat valitaan siten, että mahdollisimman monet maat ja yliopistot ympäri maailmaa saavat vuosien aikana asettaa ehdokkaita. Vuosittain ehdolle asetetaan 100–250 ehdokasta kuhunkin palkintoryhmään. Ehdokkaiden nimiä ei julkisteta 50 vuoteen. Aikaraja ehdotusten lähettämiseen on 31. tammikuuta. Omia rauhanpalkintoehdokkaitaan voivat Norjan Nobel-komitean jäsenet ehdottaa vielä komitean ensimmäisessä kokouksessa.
Fysiikan ja kemian palkinnot sekä Ruotsin keskuspankin talouspalkinnon myöntää Ruotsin kuninkaallinen tiedeakatemia, lääketieteen palkinnon Karoliininen instituutti, kirjallisuuden Ruotsin akatemia ja rauhanpalkinnon Norjan Nobel-komitea. Viisihenkisen rauhanpalkintokomitean nimittää Norjan suurkäräjät.Helmikuun alussa kunkin palkinnon myöntävä instituutio asettaa komitean, joka alkaa käydä läpi ehdokkaita. Se konsultoi ulkopuolisia asiantuntijoita, joiden avulla kunkin ehdokkaan työn alkuperäisyys ja merkitys arvioidaan. Komitea kertoo valintansa syys- tai lokakuuhun mennessä instituutiolle, joka hyväksyy ehdokkaan. Yleensä komitean päätöstä noudatetaan, mutta instituutiot voivat vielä vaihtaa palkinnon saajaa. Lopulliset päätökset on tehtävä 15. marraskuuta mennessä. Päätösprosessi on salainen.Palkitun nimi julkistetaan samana päivänä, kun valinta on tehty. Vuoden 2016 palkituista tiedotettiin lehdistötilaisuuksissa lokakuun 3. ja 13. päivän välillä.
Fysiikan, kemian, lääketieteen, kirjallisuuden ja taloustieteen palkintoseremonia pidetään Alfred Nobelin kuoleman muistopäivänä 10. joulukuuta Tukholmassa ja rauhanpalkintoseremonia Oslossa. Palkinnon saajat tulevat yleensä paikalle henkilökohtaisesti ja pitävät luennon. Tukholmassa luennot pidetään palkintoseremoniaa edeltävinä päivinä ja Oslossa palkitsemistilaisuudessa.Tukholman tilaisuus pidetään Tukholman konserttitalossa. Oslossa tilaisuus on pidetty vuodesta 1991 Oslon kaupungintalolla. Vuosina 1947–1990 tilaisuus järjestettiin Oslon yliopistolla ja sitä ennen Nobel-instituutissa.Tukholman tilaisuudessa kuullaan ensin palkittujen ja heidän työnsä esittelypuheet. Sen jälkeen Ruotsin kuningas jakaa palkituille kunniakirjan ja mitalin. Tilaisuuden jälkeen järjestetään Tukholman kaupungintalolla juhla-illallinen, johon osallistuu noin 1 300 henkilöä, mukaan lukien Ruotsin kuningaspari ja muita kuninkaallisia sekä hallituksen jäseniä ja kansanedustajia. Tilaisuudet järjestää Nobel-säätiö. Oslossa rauhanpalkinnon jakaa Norjan Nobel-komitean puheenjohtaja. Tilaisuuteen osallistuu myös Norjan kuningaspari. Illalla järjestetään juhlaillallinen.
Vuosien 1901 ja 2016 välillä Nobel-palkinto, mukaan lukien taloustieteen palkinto, on jaettu yhteensä 579 kertaa. Viidestä varsinaisesta Nobel-palkinnosta useimmin on jaettu fysiikan palkinto, 110 kertaa, ja harvimmin rauhanpalkinto, 97 kertaa. Taloustieteen palkinto on jaettu 48 kertaa.Koska palkinto on usein jaettu useamman saajan kesken, palkinnon saajia on ollut yhteensä 911, 885 henkilöä ja 26 järjestöä. Useammin kuin yhden kerran on palkittu neljä henkilöä ja kaksi järjestöä.Nuorin palkittu on Malala Yousafzai (rauhanpalkinto 2014), joka oli 17-vuotias. Tiedenobelisteista nuorin on Lawrence Bragg (fysiikanpalkinto 1915), joka oli 25-vuotias. Naisia palkituista on 49.
Vuodesta 1974 alkaen Nobel-palkinnon saajaksi ei ole saanut ehdottaa kuollutta henkilöä, eikä palkintoa jaeta kuolleelle henkilölle, ellei kuolema ole tapahtunut palkinnon myöntämisen jälkeen. Näin on käynyt viimeksi Ralph M. Steinmanille (lääketieteen palkinto 2011). Hän kuoli kolme päivää ennen palkinnon julkistusta, mutta koska kuolemasta saatiin tietää vasta julkistuksen jälkeen, Steinmanin palkitseminen jätettiin voimaan. Ennen vuotta 1974 Nobel-palkinto oli myönnetty henkilön kuoleman jälkeen kahdesti: Dag Hammarskjöldille (rauhanpalkinto 1961) ja Erik Axel Karlfeldtille (kirjallisuuspalkinto 1931).
Väkivallattoman vastarinnan kehittäjä ja sen symboli 1900-luvulla, intialainen Mahatma Gandhi ei koskaan saanut Nobelin rauhanpalkintoa, mitä on laajalti ihmetelty. Gandhi nimettiin palkintoehdokkaaksi viisi kertaa vuosien 1937 ja 1948 välillä, ja hän oli kolme kertaa Nobel-komitean kärkiehdokkaiksi nimeämien joukossa. Komitea ei ole koskaan kertonut syytä sille, miksei Gandhia palkittu. Gandhin kuoltua komitea harkitsi rauhanpalkinnon myöntämistä postuumisti, mutta jätti sen lopulta kokonaan jakamatta.Josif Stalin oli vuosina 1945 ja 1948 asetettu ehdolle Nobelin rauhanpalkinnon saajaksi työstään toisen maailmansodan lopettamiseksi. Eräs ruotsalainen kansanedustaja asetti Adolf Hitlerin ehdolle rauhanpalkinnon saajaksi vuonna 1939. Hänen tarkoituksensa oli ilmeisesti satirisoida sitä kautta ruotsalaista poliittista keskustelua. Ehdotus peruttiin nopeasti.Jane Addamsia ehdotettiin vuosien 1916 ja 1931 välillä Nobel-palkinnon saajaksi 91 kertaa, kunnes hän viimein sai Nobelin rauhanpalkinnon. Toisaalta Emily Greene Balch, Fridtjof Nansen ja Theodore Roosevelt saivat rauhanpalkintonsa heti ensimmäisenä ehdokkaanaolovuotenaan.
Suomalaisista Nobelin palkinnon on saanut kaikkiaan neljä yksittäistä henkilöä: Frans Emil Sillanpää kirjallisuudesta 1939, Artturi Ilmari Virtanen kemiasta 1945, Ragnar Granit lääketieteestä 1967 (tosin Ruotsin kansalaisena), Martti Ahtisaari rauhanpalkinnon 2008. Ruotsin keskuspankin talouspalkinto puolestaan on myönnetty Bengt Holmströmille vuonna 2016.Lisäksi kaikki YK:n rauhanturvaajana toimineet, suomalaiset mukaan lukien, palkittiin yhteisellä Nobelin rauhanpalkinnolla 1988. Rauhanpalkinto 2007 myönnettiin Hallitustenväliselle ilmastonmuutospaneelille, jonka työhön osallistunut suomalaistutkija Riitta Pipatti oli myös vastaanottamassa palkintoa.
Nobel-palkinnot ovat usein herättäneet arvostelua. Eniten kiistoja ovat aiheuttaneet kirjallisuuden- ja rauhanpalkinnot ja vähiten fysiikan, kemian sekä fysiologian tai lääketieteen palkinnot.  Rauhanpalkinnon kohdalla kiistat ovat usein perustuneet siihen, että palkittu on ollut ajankohtainen ja hyvin kiistanalainen poliittinen toimija. Palkitseminen on myös usein nostanut konflikteja maailman tietoisuuteen, jolloin niiden on saatettu nähdä olevan sekaantumista jonkin maan sisäisiin asioihin. Myös Norjan Nobel-komitean kokoonpanoa on joskus arvosteltu, sillä siinä on vain norjalaisia jäseniä.Ruotsin keskuspankin taloustieteen palkintoa Alfred Nobelin muistoksi on kritisoitu ideologisesti motivoituneeksi ja epätieteelliseksi. Alfred Nobelin pojanpoika Peter Nobel on verrannut Ruotsin keskuspankkia käkeen, joka munii toisten pesiin.
Nobelin rauhanpalkintoRuotsin keskuspankin taloustieteen palkinto Alfred Nobelin muistoksi
Källstrand, Gustav: Medaljens framsida: Nobelpriset i pressen 1897–1911.   Stockholm: Carlssons, 2012.  ISBN 978-91-7331-531-9.

Noélie Yarigo (s. 26. joulukuuta 1985 Beninin kansantasavalta) on beniniläinen keskimatkojen juoksija, joka on erikoistunut 800 ja 1 000 metrin juoksuihin. Hän on edustanut maataan Rio de Janeiron kesäolympialaisissa vuonna 2016 800 metrin juoksussa. Hän sijoittui alkueränsä neljänneksi ennätyksellään 1:59.12 ja pääsi jatkoon välieriin, joihin hänen tie päättyi hänen jäätyään välleränsä viidenneksi ajalla 1:59.78. Hän myös osallistui yleisurheilun MM-kisoihin vuonna 2015 samalla matkalla jääden eränsä kuudenneksi, eikä hän päässyt jatkoon. Lontoon MM-kilpailuissa 2017 hän oli välieränsä kolmas ajalla 1.59,74, eikä selviytynyt loppukilpailuun.Afrikan-mestaruuskilpailuissa Yarigo on sijoittunut 800 metrillä viidenneksi 2014 ja kuudenneksi 2016.Hän painaa 56 kiloa ja on pituudeltaan 1.68 metriä.

Noitavainot Ruotsin valtakunnassa sijoittuvat pääsääntöisesti 1660–1680-luvulle. Tämä suurten noitavainojen vaihe tunnetaan Ruotsissa nimellä det stora oväsendet. Ruotsin valtakunnassa ei ollut kirkollista inkvisitiota, sen sijaan noitaoikeudenkäynnit käytiin maallisissa tuomioistuimissa. Syytettyjen kidutus oli valtakunnan lain vastaista, ja sitä käytettiinkin vain harvinaisissa poikkeustapauksissa.Aikalaiskokemuksessa ei ilmennyt varsinaisia noitavainoja siinä muodossa, jossa ne näyttäytyvät nykyihmiselle, vaan samassa kylässä tai kaupungissa asuvat ihmiset vain yksinkertaisesti epäilivät toisiaan noituudesta. Noitavainoja on nykyisin pidetty nimenomaisesti noitiin kohdistuvana vainona. Aikalaisten käsitys asiasta oli toisenlainen: he uskoivat olevansa itse noitien vainoamia. Yleensä ihmiset kuvittelivat, että noituudesta syytetty oli aiheuttanut heille haittaa toistuvilla vahingonteoilla, ja epäilyksiään he esittelivät yleensä laveasti oikeudelle. Oleellista noitasyytöksen hyväksymiselle oli noitumisen motiivin löytyminen. Mikäli sellaista ei löydetty, syyte saatettiin hylätä. Pitkään jatkuneita naapurusten riitoja, joihin oli liitetty noituusepäilyjä, käsiteltiin oikeudessa kuin mitä tahansa riita- tai rikosjuttuja.Noitavainoja on nyky-yhteiskunnassa usein käytetty vertauskuvana vallanpitäjien pahuudesta, naisiin kohdistuneesta väkivallasta tai epätasa-arvosta. 1600-luvulla talonpoikaisväestö, jonka jäsenistä pelkästään Ruotsin valtakunnassa teloitettiin yli 400 henkeä, ei kuitenkaan pitänyt noitavainoja esivallan harjoittamana hirmuvaltana. Pikemminkin kansa yleisesti vaati teloituksia aktiivisemmin kuin hallitsijat. Aatelisten näkökulmasta noitaoikeudenkäynnit olivat kaukainen ja vähäpätöinen asia.
Lainsäädäntö asetti eri asemaan taikuuden, jolla pyrittiin saamaan aikaan sosiaalisesti hyväksyttäviä lopputuloksia, kuten parempaa karjaonnea tai parantaa tauteja, ja noituuden (lat. maleficium), jolla pyrittiin saamaan aikaan vahingollisia lopputuloksia, kuten muiden vahingoittamista. Taikuutta oli harjoitettu kauan, eikä siitä tullut lainvastaista, ennen kuin esivalta katsoi sen uskonnolliseksi toisinajatteluksi ja sääti sen rikokseksi. Vahingoittava noituus eli musta magia puolestaan oli ollut kiellettyä koko tunnetun ihmiskunnan historian. Ruotsissakin se oli jo noin vuosina 1200–1350 kirjoitettujen maakuntalakien mukaan rangaistavaa. Vuonna 1350 kuningas Maunu Eerikinpojan maan- ja kaupunginlaeissa todetaan: ”Jos mies miehen eli waimo waimon welhoudella surmapi, nin että hän sijtä cuoleman saapi mistatkan [=menettäköön] hengens sen caltaisesta työstä, miehen pitä wiruelle pandaman ia waimo poldettaman – –.” Väster­åsin valtio­päivillä vuonna 1528 noituus ja taikuus määrättiin kuolemanrangaistuksen alaiseksi ja rangaistavuus ulotettiin näin myös valkoiseen magiaan.Taikuuden kiellon lisääminen lakiin johtui uskonpuhdistuksen luomasta uudesta tilanteesta. Aikaisemmin taikuus ja osittain noituuskin oli kuulunut kirkon tuomiovaltaan ja maallinen tuomiovalta oli tunnustanut kirkon määräykset. Kirkolla oli myös ollut omat kurinpitomenetelmänsä. Uskonpuhdistuksen jälkeen valtiosta tuli uskonnon puhtauden takaaja ja kirkon kurinpidollinen valta pieneni. Samalla varmistettiin, että mahdolliset sakot kuuluivat kruunulle eivätkä enää kirkolle. Uusilla säädöksillä pyrittiin myös varmistamaan, että vakavista jumalanpilkka- ja uskonrikkomuksista voitiin langettaa kuolemantuomio. 1600-luvun aikana Ruotsin valtakunnan oppineiden suhtautuminen taikuuteen kiristyi. Taikuudesta tuli aikaisempaa selvemmin epäjumalanpalvelusta ja majesteettirikos. Näkemys noudatteli yleisiä keskieurooppalaisia demonologisia käsityksiä. Katsottiin, että sekä noituudessa että taikuudessa voima tuli paholaiselta ja molemmat olivat yhtä tuomittavia. Ruotsin valtakunnassa taikuuden ja noituuden demonologisoituminen tapahtui yleiseen eurooppalaiseen kehitykseen verrattuna varsin myöhään.Yleisesti Euroopassa uuden ajan alussa 1500- ja 1600-luvulla maallisissa oikeuksissa alettiin käyttää niin sanottua ”Mooseksen lakia” eli eräitä kohtia Raamatusta. Ruotsissa alettiin viitata Mooseksen lakiin jo Kustaa Vaasan aikana 1530-luvulla, mutta yleiseksi oikeusohjeeksi se tuli vuonna 1608, ja se säilyi voimassa aina vuoden 1734 uuteen valtakunnanlakiin asti. Mooseksen lain mukaan noituuden ja taikuuden ohella muun muassa jumalanpilkasta, kiroilusta, vanhempiaan vastaan rikkomisesta, väärästä valasta, taposta, koron kiskonnasta, väärästä todistuksesta ja useista seksuaalirikoksista voitiin tuomita kuolemaan. Aikalaisten silmissä noituus oli yksi kuolemalla rangaistava rikos muiden joukossa. Ruotsalaisen tutkijan Jonas Liliequistin mukaan muun muassa eläimeen sekaantumisesta tuomittiin Ruotsin valtakunnassa useammin kuolemaan kuin noituudesta tai taikuudesta.Vielä vuoden 1734 laissa säädettiin kuolemanrangaistus sille, joka noituudella vahingoitti toisen terveyttä tai omaisuutta. Jos joku noitakeinoin surmasi toisen, oli hänet teilattava, jos hän oli mies, tai hänen päänsä lyötävä pois, jos hän oli nainen, minkä lisäksi hänen ruumiinsa oli sen jälkeen poltettava roviolla. Samat rangaistukset säädettiin myös sille, joka pyysi noitaa niin tekemään. Lisäksi laissa oli säädetty vähintään kymmenen ja enintään neljänkymmenen taalarin sakko tai vaihtoehtoisesti vesileipävankeus ennustamista, henkiparannusta tai muuta taikuutta harjoittavalle.
Taikuuden kieltävien lakien valvonta ei kuitenkaan historiantutkijoiden mukaan ollut johdonmukaista. Esimerkiksi vuonna 1593 kuningas Kaarle IX vapautti muutaman tukholmalaisen noitavaimona pidetyn naisen, koska kuninkaan mukaan naiset olivat voineet tunnustaa pelkkiä harhoja ja kuvitelmia ja heidän teloittamisensa olisi ollut sopimatonta ilman tarkempaa tutkintaa. Ruotsin valtakunnan oikeuslaitos ei käytännössä tuntenut taikuutta juuri lainkaan ennen 1660-lukua, mutta tuon vuosikymmenen aikana tilanne muuttui. Suomessa aina 1660-luvulle asti kohdeltiin oikeudessa syytettyjen noita- ja taikatekoja sen mukaan, minkälainen vaikutus teolla oli ollut. Lisääntynyt noitalainsäädäntö ei ollut oma erityinen ilmiönsä, vaan liittyi laajempaan yleiseen rikosoikeudelliseen kehitykseen. Lakia ei yleensä kuitenkaan sovellettu koko ankaruudessaan, ja kuolemantuomioita lievennettiin yleisesti. On epäilty, ettei lakia olisi edes tarkoitettu kirjaimellisesti noudatettavaksi, vaan että se olisi toiminut pelotteena. Alamaiset eivät tienneet, kenet esivalta eli viime kädessä kuningas armahtaisi.Noitalait olivatkin noitavainojen välttämätön mutta eivät yksinään riittävä edellytys. Suuret noitavainot eivät voineet alkaa ennen kuin kansanomaiset taiat ja noitatavat oli julistettu rikoksiksi, mutta noitavainojen ei voida kuitenkaan katsoa alkaneen noituudesta ja taikuudesta säädettyjen lakien seurauksena, eivätkä ne päättyneet lain muuttumiseen. Ruotsin valtakunnan vuoden 1734 lain mukaan toisen surmaaminen taikka terveyden tai omaisuuden vahingoittaminen noituudella oli edelleenkin kuolemanrangaistuksen alainen teko, mutta lakia ei noudatettu, eikä edes vahingoittavasta noituudesta ollut annettu tuolloin kuolemantuomioita vuosikymmeniin. Rikoslaista poistettiin maininnat noituudesta vasta 1779. Suomen rikos­laissa, joka säädettiin vuonna 1889, oli ammattitietäjän ja -taikojan toimi kielletty ja siitä säädettiin sakkorangaistus:
»Joka maksusta harjoittaa tietäjäntointa, loihtimista tahi muuta senkaltaista taikausta, vetäköön sakkoa enintään kaksisataa markkaa.» 
Pykälä säilyi muuttumattomana vuoteen 1998, jolloin se kumottiin merkityksettömänä. Taikauskon torjumiseen rikoslailla ei ole enää yhteiskunnallista tarvetta. Herkkäuskoisten ihmisten erehdyttäminen voi kuitenkin eräissä tapauksissa täyttää petoksen tunnusmerkistön.
Ruotsin valtakunnanlaissa, sekä maanlaissa että tuomarinohjeissa, kiellettiin kidutus. Kidutusta kuitenkin joskus harvoin käytettiin kuninkaan tai hovioikeuden aloitteesta. Suurien vainojen aikana 1600-luvulla kidutuksesta tuli tästä huolimatta osa tutkintaa ja se oli pääasiassa hovioikeuksien tai erikseen pystytettyjen noitakomiteoiden hallinnassa. Joissain tapauksissa kuitenkin myös alioikeudet turvautuivat lainvastaisesti kidutukseen. Pohjois-Ruotsin vainoissa, joissa syytettyinä oli lapsia, myös heidän vanhempiaan painostettiin ja uhkailtiin. Nils Psilanderin aloittamissa Ahvenanmaan noitaoikeudenkäynneissä käytettiin kuulusteluissa peukaloruuveja.Suurien noitaprosessien ulkopuolella laittomien painostuskeinojen käyttö lienee kuitenkin ollut harvinaista, sillä hovioikeudet punnitsivat yleensä noituusjuttujen todisteita tarkasti ja suurin osa syytetyistä vapautettiin. Niin noituus- kuin taikuustapauksissakin tukeuduttiin pääsääntöisesti todistajien lausuntoihin, joiden jälkeen katsottiin, ”ettei epäilty voinut kieltää tapahtunutta”. Tutkija Marko Nenonen arvioi, ettei ”aikakauden parhaimpia oikeusperinteitä noituus- ja taikuusoikeudenkänneissä tutkitulla alueella (Ala-Satakunta, Pohjois-Pohjanmaa sekä Viipurin Karjala) juurikaan rikottu”.
Noitavainojen selitykset ovat karkeasti jakaantuneet kahteen päälinjaan, jossa toisessa korostetaan hallinnon, politiikan ja oikeuslaitoksen kehitystä ja toisessa taloudellisia ja sosiaalisia ristiriitoja. Ensimmäisen näkemyksen mukaan Euroopassa vahvistunut keskusvalta tehosti ja oikeuslaitoksien toimintaa ja tiukensi rikoslakia. Näin ihmisten väliset kiistat tulivat aikaisempaa useammin oikeuslaitosten käsittelyyn samalla kun esivalta ja erityisesti papisto pystyi tehokkaammin kitkemään uskonnollista poikkeavuutta yhteiskunnasta. Sosiaalis-taloudellisissa selityksissä katsotaan, että 1500- ja 1600-luku olivat myös suuren taloudellisen ja sosiaalisen muutoksen aikaa, jolloin sodat, liikakansoitus, katovuodet lisäsivät köyhyyttä samalla kun rahatalouden kehitys ja laajeneva kaupankäynti lisäsi rikkauden määrää. Tämän eriarvoistumisen aiheuttama katkeroituminen purkautui sitten noitaoikeudenkäynneissä.
Keskiajalla katolinen kirkko suhtautui noituuteen ja taikuuteen ristiriitaisesti. Kirkolla oli oma ”valkoinen magia”, ja sen oli siksi vaikea perustella, miksi taikuus olisi kiellettyä. Katolisen kirkon pyhimyskulttiin kuului pyhäinjäännösten kunnioitus. ja niiden avulla pyrittiin myös vaikuttamaan esimerkiksi satonäkymiin. Keskiajalla Ruotsissa kannettiin Eerik Pyhän luita Uplannin pelloilla. 900-luvulta peräisin olevan kirkollisen ohjeen Canon Episcopiin mukaan kaikki kuvitelmat lentävistä noidista olivat rienausta. 1200-luvulla kirkko keskittyi ennen kaikkea kerettiläisyyden ja taikauskon vastustamiseen. Aina 1300-luvulle asti maallinen ja hengellinen valta rankaisivat vain vahingoittavaa taikuutta, joka yleensä ilmeni konkreettisilla tavoilla. Noituminen rinnastui myrkyttämiseen, ja sillä murhaamista pidettiin törkeänä murhana erotukseksi esimerkiksi tappelun yhteydessä tapahtuneesta hengen riistosta.Keskiajalla erityisesti yhteiskunnan yläluokan piirissä maleficium-noituus liittyi yleisesti poliittisiin kiistoihin ja valtataisteluihin. Ruotsin valtakunnassa sellaisia tapahtumia edusti vielä 1585 oikeudenkäynti, jossa erästä naista syytettiin Juhana-herttuan ja Kaarina Hannuntyttären lapsen Lucretian murhaamisesta noituudella. Nainen vapautettiin syytteistä, mutta teloitettiin myöhemmin toisen miehensä murhasta. Noituus oli ollut rikollista käytännössä aina, mutta varsinaisia noitavainoja ei Euroopassa ilmennyt ennen uuden ajan alkua. Norman Cohnin esittämän teorian mukaan tämä johtui perinteisestä akkusatorisesta oikeusprosessista, jossa vahingon kärsinyt keräsi todisteet ja haastoi epäillyn vahingontekijän käräjille. Koska noituuden todistaminen oli vaikeaa, tämä rajoitti myös oikeustapausten määrää, varsinkin kun yleensä aiheettomasti syytteen nostanut sai itse suuren sakon. Vasta uuden ajan kynnyksellä oikeudet muuttuivat inkvisitorisiksi prosesseiksi, jossa syytteen nosti ja todisteiden keräämisestä vastasi esivalta. Sellaisessa järjestelmässä syytteen nostajaa ei uhannut sakkorangaistus, vaikka syyte kaatuisikin oikeudessa.
Jo 1500-luvulla oli järjestetty jonkin verran noitaoikeudenkäyntejä, jotka perustuivat lähinnä Vanhassa testamentissa annettuihin noituuskieltoihin. Ensimmäiset länsieurooppalaisten noitateorioiden mukaiset noitaoikeudenkäynnit Ruotsin valtakunnassa käytiin Ahvenanmaalla vuonna 1666, ja ne alkoivat ilmeisesti Ahvenanmaan kihlakunnantuomariksi nimitetyn Nils Psilanderin aloitteesta. Psilander oli opiskellut Tarton yliopistossa, jossa hän oli tutustunut saksalaisiin noitateorioihin ja noitasapattiin, ja hän ilmeisesti katsoi perustaneensa tekonsa aikakautensa uusimpaan tietoon. Laajamittaisemmat noitaoikeudenkäynnit alkoivat emä-Ruotsissa kaksi vuotta Ahvenanmaan tapahtumien jälkeen, ja pian ne levisivät sieltä ruotsinkieliselle Pohjanmaalle. Vain huippuvaiheessaan noitavainot Suomen alueella muistuttivat länsieurooppalaista joukkohysteriaa, mutta noitaoikeudenkäynnit eivät eronneet merkittävästi muiden eurooppalaisten alueiden tapahtumista, joiden merkitystä on Nenosen ja Kervisen mukaan paisuteltu..Ruotsin alueella vahingoittava noituus oli tavanomaisin syytös 1610-luvun puoliväliin asti, jonka jälkeen yleisimmäksi syytteeksi nousi taikuus. Suomessa taikuussyytökset yleistyivät vasta 1660-luvun jälkeen. 1670–1680-luvulla naisista tuli suurin noituudesta ja taikuudesta syytetty ryhmä. Noina vuosikymmeninä jo yksistään Suomen alueella oli syytettyinä yli 200 ihmistä, joista useita tuomittiin kuolemaan. 1680-luvulla noitavainot alkoivat vaimentua ja kuolemaan tuomittujen määrä väheni hyvin nopeasti, vaikka noitaoikeudenkäyntejä oli vielä 1700-luvun alussakin.
Ruotsin valtakunnassa enemmistö syytetyistä ei ollut yhteiskunnan vähäosaisimpia vaan itsenäisiä maanviljelijöitä ja kaupungeissa kauppiaita vaimoineen. Ilmeisesti oli yleistä, että syytteitä esitettiin useammin suhteellisesti varakkaita vastaan kuin köyhiä. Yleensä yhdessä oikeudenkäynnissä käsiteltiin vain yhden syytetyn tapausta kerralla. Syytetty ja syyttäjä tunsivat yleensä toisensa ja asuivat samassa kylässä. Oli kuitenkin sosiaaliryhmiä, jotka olivat ilmeisesti noitavainosyytöksien ulkopuolella. Tällaisia ryhmiä oli muun muassa aateli, papisto ja pappien rouvat. Esimerkiksi Tukholman noitaoikeudenkäyntien aikana eräs aktiivisimpiin ilmiantajiin kuulunut piika syytti noituudesta kreivi Magnus de la Gardien ja tämän veljen vaimoja. Oikeudessa ilmianto sivuutettiin nopeasti, ja piialta ryhdyttiin kyselemään jonkin södermalmilaisen leskivaimon tekemisistä.Ruotsissa noituudesta syytetyistä 85 prosenttia oli naisia. Vielä suurempi osuus tuomituista ja teloitetuista oli naisia ja noituudesta kuolemaan tuomituista vain prosentin verran oli miehiä. Syytetyt naiset olivat pääsääntöisesti nuoria; 60 prosenttia oli iältään 14–44-vuotiaita, mutta tuomion saaneet olivat tätä keskimääräisesti vanhempia. Tämä ilmeisesti johtui siitä, että esivalta oli antanut ohjeen teloittaa ensisijaisesti vanhoja ja paatuneita noitia, jotka olivat harjoittaneet syntiä jo pitempään. Tämän vuoksi myös lesket olivat teloitetuissa yliedustettuna. Tavallisesti noidan antoi ilmi joku sukulainen ja usein lapsi (noin puolessa tapauksista). Ilmiantaja oli usein myös naispuolinen sukulainen, joka itse oli syytettynä noituudesta ja tunnustanut sen, ja sen jälkeen hänet pakotettiin nimeämään muita noitia. Noidat olivat yleensä hyvämaineisia ja keskimääräistä varakkaampia.
Taalainmaalla vuonna 1668 alkaneet ja sittemmin myös Tukholmaan levinneet massavainot olivat Euroopan suurimpia noitaoikeudenkäyntiprosesseja, ja ne herättivät aikanaan laajaa huomiota Euroopassa. Tähän huomioon vaikutti prosessin laajuuden lisäksi se, että suuret oikeudenkäynnit olivat tuolloin Keski-Euroopassa jo harvinaisia. On arveltu, että noitavainot olisivat voineet levitä paljon laajemmallekin, mikäli esivalta ei olisi puuttunut niihin. Papiston ja maallisten vallanpitäjien suhtautumisessa noituusväitteisiin oli horjuvuutta ja ankara ja lempeä linja vaihtelivat. Vallalle pääsi kuitenkin käsitys, jonka mukaan useimmissa tapauksissa oli kysymys yksittäisten ihmisten houreista, todellista noituutta oli vain harvassa.Ruotsin valtakunnan suurin noitaoikeudenkäyntien sarja sai alkunsa syksyllä 1667 Åsenin kylässä Itä-Taalainmaalla, kun 11-vuotias paimentyttö Gertrud haki kuttuja saaresta, jonne ne olivat karanneet. Koska Gertrudin pikkuveli ei ollut uskaltanut hakea kuttuja, olivat lapset riidelleet ennen kuttujen hakemista. Todennäköisesti veli levitti kertomuksia Gertrudin taikamenoista kuttujen takaisin saamiseksi, koska alueelle levisi huhuja siitä, että Gertrud olisi kävellyt vetten päällä hakemaan kuttuja saaresta. Pappi ryhtyi tutkimaan asiaa, ja pitkällisen kiistämisen jälkeen Gertrud tunnusti noituuden ja kertoi noitasapatista Blåkullassa (suom. ”Sinikukkula”, Kyöpelinvuori). Aluksi harkittiin kuolemanrangaistusta, mutta lopulta Gertrud sai katumusharjoituksia.Lähtökohtana olivat tarinat, joita varsinkin lapset ja nuoret kertoivat. Niissä mentiin lentämällä Blåkulla-nimiseen paikkaan, jossa syötiin, juotiin ja tanssittiin. Saatana antoi pidoissa ruokaa ja vahti, että kaikki saavat syödäkseen. Siellä heidät myös kastettiin uudelleen ja vihittiin toisilleen tai Blåkullan asukeille tai Saatanalle. Kerrottiin myös, kuinka Blåkullassa pidettiin orgioita, joissa oltiin sukupuoliyhteydessä Saatanan ja muiden Blåkullan-kävijöiden kanssa. Kertomusten mukaan osa lapsista synnytti siellä olentoja, joilla oli eläinten ja ihmisten piirteitä.Kertomukset Blåkullasta ja yksinkertaiset tarinat saivat kuitenkin koko ajan uusia piirteitä. Esimerkiksi kun vartiomies Håkanin anoppia Kerstiniä syytettiin vartiopäällikkö Anders Olofssonin vaimon lehmän kuolemasta, katsottiin lehmän kuoleman syyksi se, että Kerstin ratsasti kyseisellä lehmällä Blåkullaan. Sitten noituussyytöksiin liitettiin myös maaginen maitovarkaus.Erittäin tyypillinen piirre Ruotsin noitaoikeudenkäynneissä oli lapsitodistajien runsas määrä. Lapsitodistajia käytettiin siksi, että Pohjois-Ruotsiin (Norrlanti) oli perustettu erityinen noitakomissio, joka päätti ensimmäisessä Gävlen kokoontumisessaan asettaa lasten todistukset etusijalle. Myös erityisiä noitien näyttäjiä ilmaantui. Noitaoikeudenkäyntien seurauksena teloitettiin arviolta kolmisensataa ihmistä. Suuri noitaprosessi päättyi vihdoin vuonna 1676 viranomaisten asetuttua vastustamaan sitä.
Vaikka Suomea ja erityisesti Lappia pidettiin tuolloin noitien kotimaana, šamanistinen noitakulttuuri oli pääosin hävinnyt suomalaisten keskuudesta jo paljon ennen noitavainoja. Šamaanien tilalle oli kehittynyt uudenlainen tietäjien perinne, jonka edustajia kutsuttiin myös into- tai myrrysmiehiksi. Säilyneiden oikeudenkäyntipöytäkirjojen perusteella myrrysmiesten parantamismenoihin kuului ähkyminen ja puhkuminen (tosin todistaja epäili parantajan tehneen näin vain suuremman palkkion toivossa). Noitavainojen aikaan myös myrrysmiesten perinne taantui ja sekoittui uusiin virtauksiin. Tietäjiä oli kuitenkin edelleen olemassa, ja heidän uskottiin näkevän ja tekevän enemmän asioita kuin muiden ihmisten. Eräiden tutkijoiden mukaan noituus- ja taikuusoikeudenkäynnit levisivät Suomeen 1600-luvun aikana Ruotsista ja 30-vuotisen sodan tuliaisena Saksasta. Suomessa oli kuitenkin elänyt vahva noituuteen ja taikuuteen liittyvä kansanusko jo paljon aikaisemmin. Myös noituuteen liittyviä riitoja ja oikeusjuttuja oli käyty alueella ennen 30-vuotista sotaa.Noitaoikeudenkäynneissä syytetyiksi joutui kuitenkin useimmiten tavallinen talonpoika, ja pelättyjä ”ammattinoitia” syytettiin harvoin. Usko noituuteen ja taikuuteen tarkoitti, että ihmiset uskoivat toisillaan olevan kyvyn myös noituudella vahingoittamiseen, mikä usein nousi esiin riita- ja kateustilanteissa. Noitaoikeudenkäyntien tutkimuksessa on havaittu, että noitasyytösten taustalla oli usein kysymys yksityishenkilöiden välisistä riidoista. Antero Heikkinen on osoittanut, että ainakin Pohjanmaalla vuosina 1665–1684 yleisin oikeudessa esitetty motiivi noitumiselle oli loukkauksen aiheuttama suuttumus. Noituussyytöksissä paine oikeusprosessiin näyttää tulleen yleensä kyläyhteisöltä eikä esivallan taholta, mihin viittaa myös se, että noituudella vahingoittamisesta tuomittiin vain harvoin. Ei kuitenkaan ole voitu varmuudella selvittää, miksi syytösten määrä alkoi lisääntyä 1600-luvun puolivälissä. Vaikuttavia tekijöitä olivat luultavasti yleisen keskusvallan kehittymisen myötä vahvistunut oikeuslaitos sekä syytteen esittäjän pyrkimys taloudelliseen hyötyyn.Pitkään uskottiin, että noitaoikeudenkäynneissä Suomessa syytettiin vain joitakin satoja ihmisiä. Marko Nenosen ja Timo Kervisen keräämän 1 200 tapauksen aineiston perusteella voidaan kuitenkin päätellä, että vuosina 1500–1700 syytettyjä oli yhteensä noin 2 000. Koska Suomen oikeusistuimissa noitavainot eivät olleet yhtenäinen ilmiö, vaan syytteet, syyttäjät, syytetyt ja tuomiot vaihtelivat alueittain ja ajallisesti ja lisäksi noituudesta ja taikuudesta syytettiin ihmisiä Suomessa varsin vähän verrattuna moniin muihin rikoksiin, ei Suomen noitaoikeudenkäyntejä kuvaa kovin hyvin termi ”vaino”. Hetkittäin, erityisesti noitamaineisia kerjäläisiä vastaan käydyt oikeudenkäynnit Ala-Satakunnassa 1650–1660-luvuilla sekä vuosisadan lopun taikuussyytökset muodostavat oikeudenkäyntien suman, jonka voidaan katsoa saaneen vainon piirteitä.
Nykyisen Suomen alueella noitavainot keskittyivät pääosin Ahvenanmaalle ja Pohjanmaan ruotsinkielisille alueille, joista oli tiiviit yhteydet Ruotsiin. Kaiken kaikkiaan mitä kauempana länsirannikolta oltiin, sitä vähemmän noitaoikeudenkäyntejä oli ja sitä todennäköisemmin syytettynä oli mies. Toisin kuin yleensä Euroopassa, Suomessa syytettynä noituudesta oli yleensä miehiä. Täysin poikkeuksellista tämä ei kuitenkaan ollut, ja miehet muodostivat enemmistön noitavainoissa myös läntisessä Saksassa, Virossa, Venäjällä ja Islannissa. Noituudesta ja taikuudesta syytettyjen määrä Suomen alueella oli varsin suuri. Miehiä ja naisia syytettiin tilastojen mukaan erilaisista noituuden ja taikuuden muodoista. Perinteisestä vahingoittavasta noituudesta syytetyistä yli 2/3 oli miehiä, kun taas taikuudesta syytetyistä yli puolet oli naisia. Noitasapatista syytetyistä 2/3 oli naisia.Suomen alueella noitia syytettiin samoista asioista kuin muuallakin Euroopassa: vahingoittamisesta, kirkon kieltämien taikojen teosta ja yhteistoiminnasta paholaisen kanssa. Vaikka pääpiirteittäin noitaoikeudenkäynnit noudattivatkin Suomessa keskieurooppalaista mallia, niissä ilmeni myös kotimaisia aineksia, kuten parantajia, jotka harjoittivat toimintaansa loitsimalla. Mikään historiallinen aineisto ei kuitenkaan viittaa siihen, että suomalainen muinaisusko tai suomalainen mytologia olisi merkittävästi vaikuttanut suomalaisten noituus- ja taikuusprosessien erityispiirteisiin. Marko Nenonen on esittänyt myös, ettei miesten suurta osuutta noituudella syytetyistä voida sitoa vanhaan šamanistiseen perinteeseen, koska esimerkiksi Ruotsissa miesten osuus syytetyistä kasvoi vasta 1700-luvulla. Oppineiden maagikkojen oikeudenkäyntejä alkoi ilmaantua 1650-luvulla, ja niissä oli yleensä kyse kiellettyjen kirjojen hallussapidosta. Syytetyt olivat lähes yksinomaan Turun akatemian oppineita ja ylioppilaita.
Suomen alueen noitaoikeudenkäynneissä suurin osa syytetyistä julistettiin syyttömiksi, ja pahantahtoisesta noituudesta (maleficium) tuomittiin vain muutamia syytettyjä. Noituus ei ollut yleinen rikos, ja sen toteen näyttäminen oli vaikeaa. Syytöksiä noituudesta esittivät pääasiassa yksityishenkilöt, jotka syyttivät oletettua noitaa omista onnettomuuksistaan tai epäonnestaan. Hyvän onnen tuottamisesta ja parantamisesta nostivat syytteitä pääasiassa virka- ja kirkonmiehet. Suomen alueella ei koskaan ollut systemaattisia noitavainoja, vaan syytöksien määrä nousi ja laski eri alueilla eri aikaan. Noitavainot koostuivat yksittäisistä syytöksistä, joita esitettiin erilaisista henkilökohtaisista syistä. Alemmat oikeusasteet tuomitsivat noin 10 prosenttia syytetyistä kuolemaan, mutta vain puolet tuomioista lopulta pantiin toimeen. Yleisin tuomio noituudesta oli varsin suuri sakko. Noituus ei edes kiihkeimpinä vainovuosina ollut yleinen rikos. Kaikista käsitellyistä rikostapauksista noituus- ja taikuusoikeudenkäyntien määrä oli vain pari prosenttia. Myös kuolemantuomioista noituudesta ja taikuudesta tuomittujen määrä muodosti vain pienen osan. Esimerkiksi Pohjois-Pohjanmaalla vain noin neljä prosenttia kuolemantuomioista liittyi noitaoikeudenkäynteihin.Eniten oikeudenkäyntejä oli Varsinais-Suomessa, Ala-Satakunnassa ja Pohjanmaalla. Näillä alueilla lienee ollut 2/3 yli 1 500 suomalaisesta noituus- ja taikuusoikeudenkäynnistä. Hämeen ja Ylä-Satakunnan alueilla noituus oli hyvin harvinainen rikos. Alueelta tiedetään 1500–1600-luvulla yhteensä 63 oikeustapausta, joissa syytettyinä oli yhteensä 79 henkilöä. Todellisia tapauksia on ollut enemmän, koska kaikista ei ole säilynyt asiakirjoja. Vuosien 1526 ja 1689 välisenä aikana löytyneiden asiakirjojen perusteella Suomen alueella tuomittiin 103 ihmistä kuolemaan noituudesta syytettynä. Suurinta osaa kuolemaantuomituista ei kuitenkaan mestattu, vaan hovioikeus muutti tuomiot lievemmiksi.Historioitsija Heikki Ylikangas on esittänyt teorian, jonka mukaan noitaoikeudenkäyntien esiintyminen taloudellisesti toimeliailla alueilla, kuten tervakaupan vaurastuttamalla Pohjanmaalla, olisi saanut henkistä taustaansa osittain myös varhaiskapitalismin mentaliteetista. Vaurastumistoiveita vaalivat ihmiset alkoivat pelätä kateellisia ja vahingoittamishaluisia tai hyvinvointia varastavia noitia.
Suomalaisessa kansanperinteessä tunnetaan tarinoita maahisten ja vuorten asukkaiden kanssa tehdyistä sopimuksista sekä ”vaihdokkaista” eli paholaisen ottamista lapsista. Myös vanhempaa perua oleva tarinat šamaanien sielumatkoista olivat tuskin kokonaan kadonneet 1500–1600-luvulla.  Noitasapattiteoriat eivät kuitenkaan juurtuneet alueelle,  ilmeisesti siksi, että lentomatkat sapattiin ja orgiat Saatanan kanssa olivat ilmeisesti vieraita kansanperinteelle. Ensimmäinen viittaus noitasapattiin löytyy vuodelta 1553, jolloin eräs mies sai sakot haukuttuaan toista ”vuoren ja paholaisen lapseksi”. Noitien lentomatkoista ensimmäiset maininnat ovat Pohjanmaalta vuosilta 1634–1656 ja 1647. Tuolloin kuitenkin Turun hovioikeus ja ilmeisesti myös piispa Isaacus Rothovius suhtautuivat asiaan epäillen.Ainoastaan 8 prosenttia oikeudenkäynneistä käsitteli sapattiin lentäviä noitia. Edes kiihkeimpien vainojen aikana 1670–1680-luvuilla ne eivät nousseet merkittäväksi ilmiöksi. Suomessa ei aikakaudella ollut myöskään tarpeeksi voimakasta opillista auktoriteettia, jonka olisi onnistunut muokata uskomukset maahisista ja vuorenpeikoista yhtenäiseksi sapattiteoriaksi, vaikka Turun piispa Johannes Gezelius vanhempi yrittikin tätä. Hänen pyrkimyksiään haittasi kuitenkin jo se, että kenraalikuvernööri Pietari Brahe suhtautui noitavainoihin hyvin epäilevästi eikä tukenut piispan toimia. Länsi-Suomeen Ruotsista tulleet noitasapattitarinat jonkin verran vaikuttivat, mutta Itä-Suomessa lentäviä noitia ei esiintynyt.
Suomessa taikuussyytökset alkoivat lisääntyä 1660-luvulla, 50 vuotta myöhemmin kuin Ruotsissa. Vaikka voidaan olettaa, että kyseessä oli yleinen alueen oikeustavan muutos, asiasta ei ole löydetty mitään yksiselitteistä säädöstä. Vaikka myös luterilainen puhdasoppisuus oli saanut tiukimman muotonsa vuoteen 1660-mennessä ja monet uskonsäännöt oli tehty ehdottomiksi, ei tälläkään ole voitu osoittaa olleen suoraa yhteyttä taikuusoikeudenkäyntien lisääntymiseen. Kuitenkin uskonnollinen kurinpito Suomessa lisääntyi Gezelius vanhemman tullessa piispaksi samaan aikaan, ja on oletettavaa, että yhtenä vaikuttavana tekijänä olisi ollut kirkollisen ja maallisen vallan lähentynyt yhteistyö. Tästä osoituksena on myös se, että 1660-luvun jälkeen Ala-Satakunnassa ja Pohjois-Pohjanmaalla syytteitä esittivät aikaisempaa useammin nimismiehet.Taikuudesta, toisin kuin vahingoittavasta noituudesta, oikeusprosessin aloitti tavallisesti valtion virkamies: pappi, kruununvouti tai nimismies. Taikuusoikeudenkäynneissä oli myös useimmiten useita syytettyjä. Tämä johtui osittain siitä, että syytteeseen joutuivat esimerkiksi taialla parantajan lisäksi tältä apua hakeneet ihmiset. Taikuus tuli tavallisesti ilmi pappien tarkastusmatkoilla, juoruista tai ilmiannoista. Joskus myös taikuusjutut alkoivat riitojen vuoksi, kun riitaantuneet ihmiset antoivat toisiaan ilmi esivallalle. Siten myöskään taikuusoikeudenkäynnit eivät olleet yksinomaan esivallan toimeenpanemia vanhojen tapojen ja uskomuksien vainoja. Vaikka taikuusprosessit eivät olisi voineet syntyä ilman esivallan toimeenpanemaa oikeuskäytännön muutosta ja kontrollipolitiikkaa, osallistuivat yksityiset kyläläiset niihin ainakin osittain henkilökohtaisten motiiviensa vuoksi. Kirkon pyrkimys taikauskoisten tapojen ja uskomusten hävittämiseen oli osa uutta laajempaa ja ankarampaa uskontopolitiikkaa ja valtion tiukempaa alamaisten arkipäivän kontrollia. Esivalta pyrki saamaan maaseutuväestön tiukemmin kunnioittamaan lakia ja järjestystä. Uskonnollisen suvaitsemattomuus oli sekin osa aikakauden murrosta kohti uutta keskusjohtoisempaa valtiota ja taloudellis-sosiaalisia muutoksia.
Noitaoikeudenkäyntejä alettiin järjestää Suomen alueella 1500-luvun puolivälissä, lähes sata vuotta myöhemmin kuin Keski-Euroopassa. Tällöin oikeudenkäynnit keskittyivät pääasiassa Varsinais-Suomeen, Ala-Satakuntaan ja ruotsinkieliselle Pohjanmaalle. 1500-luvulla syytteitä nostettiin pääasiassa noituudella vahingoittamisesta tai ne olivat luonteeltaan kunnianloukkauksenomaisia. Kuolemantuomioita julistettiin vuosisadan aikana toistakymmentä, ja ne pantiin myös käytäntöön useammin kuin 1600-luvulla. 1500-luvun loppupuolella syytteet vähenivät ilmeisesti ulkoisten, kuten 25-vuotisen sodan, ja sisäisten levottomuuksien, kuten nuijasodan, vuoksi. 1600-luvun alussa syyteitä oli vähän ja ne yleistyivät uudelleen vasta vuosisadan puolivälissä.
Ensimmäiset laajamittaiset oikeudenkäynnit käytiin Länsi-Suomessa vuosina 1649–1665, jolloin lukuisia kerjäläisiä syytettiin uhriensa kuoleman aiheuttamisesta noituuden avulla, ja he saivat kuolemantuomion. Turun hovioikeus kuitenkin muutti kuolemantuomiot raskaiksi sakoiksi, ruoskinnaksi ja karkotukseksi. Karkotuksia ei toteutettu, vaan syytetyt jäivät asumaan vanhoihin seurakuntiinsa.Noituus säilyi Suomessa yleisimpänä syytteenä aina 1680-luvulle asti. 1670-luvulla taikuudesta tuli yleisin oikeudenkäyntiperuste, ja erityisesti esivallan naisia vastaan ajamat taikuussyytteet yleistyivät. Suomessa vain vainojen huippuvaiheessa 1670–1680-luvuilla oikeus sai käsiteltäväksi noitasapatti- ja paholaisenpalvontasyytöksiä. Noitasapattioikeudenkäynneissä oli yhteensä vain vajaat sata syytettyä. Noitasapattioikeudenkäynnit hävisivät nopeasti, ja jo 1680-luvulla tuomioistuimet jättivät huomioitta oikeudenkäynnin aikana esiin nousseet noitasapattisyytökset.Pohjois-Pohjanmaalla ja Ala-Satakunnassa noitaoikeudenkäyntien perustyypiksi muodostui 1660-luvun jälkeen oikeudenkäynti taikuudesta syytettyjä naisia vastaan. Molemmilla alueilla syyttäjänä toimi yleensä esivalta, ja syytteenä oli parantavien ja onnea tuottavien loitsujen lausuminen. Taikoja tehneet naiset saivat rangaistuksena pääsääntöisesti sakkoja.Viipurin Karjalassa noituusprosessit erosivat oleellisesti länsisuomalaisesta mallista. Alueella syyttäjinä toimivat tavallisesti yksityiset henkilöt, ja syytteenä oli vahingoittava noituus. Karjalassa noituusprosessien määrä kasvoi huomattavasti 1680-luvun alkuvuosien jälkeen, ja syytettynä oli yli 80 prosentissa tapauksista mies.
Guillou, Jan: Noitien asianajaja. (Häxornas försvarare: Ett historiskt reportage, 2002). Suomentanut Tapio Koivukari. Helsinki: WSOY: Johnny Kniga, 2004. ISBN 951-0-27747-9.    
Kervinen, Timo & Nenonen, Marko: Noituus, taikuus ja noitavainot Suomessa  15.10.2005. Oy Chronicon Ltd Finland.  Arkistoitu .  Viitattu 13.3.2007. 
Nenonen, Marko: Noituus, taikuus ja noitavainot: Ala-Satakunnan, Pohjois-Pohjanmaan ja Viipurin Karjalan maaseudulla 1620–1700. Väitöskirja, Tampereen yliopisto. Historiallisia tutkimuksia 165.  Helsinki: Suomen historiallinen seura, 1992. ISBN 951-8915-56-3.  Teoksen verkkoversio.  
Nenonen, Marko & Kervinen, Timo: Synnin palkka on kuolema: Suomalaiset noidat ja noitavainot 1500–1700-luvulla. Toimittanut Anne-Riitta Isohella.  Helsinki: Otava, 1994. ISBN 951-1-13081-1.
Eilola, Jari: Rajapinnoilla. Sallitun ja kielletyn määritteleminen 1600-luvun jälkipuoliskon noituus- ja taikuustapauksissa. Bibliotheca Historica 81.   Suomalaisen Kirjallisuuden Seura, 2003.  ISBN 951-746-550-5.   
Heikkinen, Antero: Noita- ja magiakäsityksiä ja -oikeudenkäyntejä Suomessa 1600-luvun jälkipuoliskolla (n. 1640–1712). Suomen Historiallisen Seuran tutkimuksia 78.   Suomen historiallinen seura, 1969.     
Lappalainen, Mirkka: Pohjoisen noidat.    Otava, 2018.  ISBN 978-951-1-31255-0.   
Nenonen, Marko: Noitavainot Euroopassa – Myytin synty.    Atena Kustannus, 2006.  ISBN ISBN 951-796-438-2.   
Nenonen, Marko: Noitavainot Euroopassa – Paholaisen apuna.    Atena Kustannus, 2007. ISBN 978-951-796-481-4.    
Virtanen, Leena: Noitanaisen älä anna elää – Tosikertomus noitavainosta Suomessa 1666–1671. WSOY, 2013. ISBN 978-951-0-39892-0.

Nolan Gould (s. 28. lokakuuta 1998 New York, Yhdysvallat) on yhdysvaltalainen näyttelijä. Hänet tunnetaan muun muassa Luke Dunphyn roolista komediasarjassa Moderni perhe. Sarjan näyttelijät on palkittu kolmesti parhaan näyttelijäkokoonpanon SAG-palkinnolla vuosina 2010–2013.
Gould syntyi New Yorkissa ja muutti nuorena perheensä mukana Alabamaan isänsä saatua komennuksen Fort Benningin sotilastukikohtaan. Näyttelijä Aidan Gould on Nolanin isoveli.Gould on mensan jäsen. Hän sanoi The Ellen DeGeneres Shown jaksossa älykkyysosamääräkseen 150. Gould valmistui High schoolista 13–vuotiaana suoritettuaan GED-testin.
Gould teki ensimmäiset näyttelijän roolinsa kolmevuotiaana esiintyen mainoksissa.Vuonna 2009 hänet kiinnitettiin Luke Dunphyn rooliin ABC:n komediasarjassa Moderni perhe.

Nomen asukasluku oli 3 505 (vuoden 2000 väestönlaskennassa), joista 51,04 % on etnisesti Amerikan alkuperäisasukkaita. Perustamisensa vuoden 1898 jälkeen sitä kutsuttiin lyhyen aikaa nimellä Anvil City.
Inupiatit metsästelivät Alaskan länsiosassa jo esihistoriallisilla ajoilla, mutta Nomessa ei ollut pysyvää asutusta ennen vuotta 1898 jolloin kolme ruotsalaista Jafet Lindberg, Erik Lindblöm ja John Brynteson löysivät kultaa Anvil Creekista. Uutiset saapuivat Klondiken kultakaivauksille samana talvena ja seuraavana vuonna Nomessa oli jo 10 000 asukasta. Vuonna 1899 löytyi kultaa alueen hiekkarannikoilta ja keväällä 1900 tuhansia kullanetsijöitä saapui Seattlen ja San Franciscon satamista höyrylaivoilla. Vuoden loppuun mennessä telttakaupunki hiekkarannalla levittäytyi 48 kilometrin matkalle Cape Rodneysta Cape Nomeen. 
Vuosien 1900–1909 aikana Nomen väkiluvun arvioidaan olleen parhaimmillaan 20 000. Vuoden 1900 väestönlaskennassa se oli 12 488, joka teki Nomesta Alaskan territorion suurimman kaupungin. 
Tulipalot vuosina 1905 ja 1934 ja kovat myrskyt 1900, 1913, 1945 ja 1974 tuhosivat suurimman osan Nomen kultaryntäyksen aikaisesta arkkitehtuurista. 

Noora Eveliina Laukkanen (s. 3. helmikuuta 1993 Helsinki) on suomalainen uimari.Laukkanen edustaa espoolaista Cetus-uimaseuraa . Hän on voittanut useita aikuisten Suomen mestaruuksia. Helmikuun 2008 pitkän radan Suomen-mestaruuskilpailuissa hän voitti neljä mestaruutta, 100 ja 200 metrin  rintauinnin sekä 200 ja 400 metrin sekauinnin. Vuonna 2009 hän voitti tammi-helmikuun lyhyen radan SM-kilpailuissa 50, 100 ja 200 metrin rintauinnin ja kesäkuun pitkän radan SM-kilpailuissa 100 ja 200 metrin rintauinnin.  
Maaliskuussa 2007 Laukkanen voitti neljä mestaruutta nuorten pitkän radan SM-uinneissa, 100 ja 200 metrin rintauinnissa, 100 metrin perhosuinnissa ja 200 metrin sekauinnissa. Kesän 2007 nuorten lyhyen radan SM-uinneissa hän voitti kaksi hopeamitalia, 4 × 100 metrin sekauintiviestissä ja 200 metrin sekauinnissa, ja kolme kultamitalia, 100 ja 200 metrin rintauinnissa sekä 400 metrin sekauinnissa. Vuonna 2009 Laukkanen voitti nuorten lyhyen radan SM-kilpailuissa kolme mestaruutta, 100 ja 200 metrin rintauinnissa sekä 200 metrin sekauinnissa, ja yhden hopeamitalin, 4 × 100 metrin sekauintiviestissä.      
Laukkanen edusti Suomea Pekingin olympialaisissa 200 metrin rintauinnissa Suomen kaikkien aikojen nuorimpana olympiaedustajana. Hän oli 13. elokuuta 2008 uitujen alkuerien 39. ajalla 2 minuuttia, 38,97 sekuntia ja karsiutui jatkosta. Aiemmin hän on edustanut Suomea Euroopan nuorten olympiafestivaaleilla 2007, joissa hän voitti hopeaa 200 metrin rintauinnissa, sekä kesän 2008 nuorten pitkän radan EM-kilpailuissa. Hän olisi alittanut myös vuoden 2007 nuorten EM-uintien kisarajat 200 metrin rinta- ja sekauinnissa, mutta oli 14-vuotiaana sääntöjen mukaan liian nuori osallistumaan nuorten arvokilpailuihin.   
Laukkasella oli neljän vuoden ajan nimissään naisten 200 metrin rintauinnin Suomen ennätys pitkällä radalla (2:28,30, 10. heinäkuuta 2009 – 6. heinäkuuta 2013).Laukkasen isä on entinen ammattilaisjääkiekkoilija Jari Laukkanen.
Siira, Kimmo: Noora Oulusta vaan.  Kaleva, 29.7.2008, s. 15.  Oulu:  Kaleva Kustannus Oy. Artikkelin lyhennetty verkkoversio Viitattu 14.8.2008. 
Rämänen, Antti: 14-vuotias uintilupaus jatkoi kultakannassa. Noora Laukkanen jälleen lähellä EM-rajan alitusta Turun Sanomat.  12.3.2007. Turku:  Turun Sanomat.   Viitattu 14.8.2008. 

Norair Nurikian (bulg. Норайр Нурикян, s. 26. heinäkuuta 1948 Sliven, Bulgaria) on entinen bulgarialainen painonnostaja ja olympiavoittaja.
Nurikian voitti kultaa Münchenin 1972 olympialaisissa alle 60-kiloisten sarjassa maailmanennätystä sivuavalla yhteistuloksella 402,5 kg. Hän nosti punnerruksessa 127,5 kg, tempauksessa 117,5 kg sekä työnnössä maailmanennätyksen 157,5 kg. Montréalin 1976 olympialaisissa hän voitti kultaa alle 56-kiloisten sarjassa maailmanennätystuloksella 262,5 kg (117,5 kg tempauksessa ja 145 kg työnnössä).
Nurikian saavutti MM-kilpailuissa alle 60-kiloisten sarjan yhteistuloksissa hopeaa vuonna 1973 sekä pronssia vuosina 1971 ja 1974. Hän voitti Euroopan-mestaruuden alle 56-kiloisissa vuonna 1976 sekä saavutti neljä muuta yhteistuloksen EM-mitalia vuosina 1969–1974 alle 56 kilon ja alle 60 kilon sarjoissa.

Nordic Aluminium Oyj on suomalainen alumiinituotteiden ja -komponenttien valmistukseen, suunnitteluun, toimittamiseen ja markkinointiin keskittynyt Oy Lival Ab:n tytäryhtiö. Yhtiön pääkonttori ja tehdas sijaitsevat Kirkkonummella. Toinen tuotantolaitos sijaitsee Nivalassa.
Yhtiön tuotteita ovat erilaiset alumiiniprofiilit, joita käytetään etenkin rakennusten teknisessä sisustamisessa. Erikoistuotteita ovat esimerkiksi purjeveneiden mastot. 
Vuonna 2011 Nordic Aluminiumin liikevaihto oli noin 69 miljoonaa euroa. Viennin osuus liikevaihdosta oli 48 %. Liikevoittoa kertyi 14,6 miljoonaa euroa. Yrityksen toimitusjohtajana toimii Joakim Berndtsson.  Peter Högel erosi toimitusjohtajan tehtävästä 1.11.2010.
Yhtiön osake noteerattiin aiemmin Helsingin pörssissä, johon se listautui 24. huhtikuuta 1997. Suurin osakkeenomistaja Oy Lival Ab lunasti yhtiön kaikki osakkeet ja osake poistui pörssistä 14.12. 2012 .
Nordic Aluminium perustettiin vuonna 1962 Nokia Alumiini -yhtiönä. Samassa tehtaassa Nokia Kaapeli valmisti kuparikaapelituotteita. 1990-luvulla yhtiö eriytyi Nokiasta entisen emoyhtiön keskittyessä matkapuhelimiin.

Nordic Master Programme -hanke alkoi vuonna 2007 Pohjoismaiden ministerineuvoston aloitteesta. Sen tavoitteena on edistää korkeakoulutusta Pohjoismaissa. Hankkeelle on suunniteltu pysyvää rahoitusta vuodesta 2015 lähtien.
Hankkeen piirissä on perustettu useita kaksivuotisia maisteriohjelmia (laajuudeltaan 120 ECTS), joita yliopistot järjestävät konsortioina. Ohjelmat tarjoavat niihin hyväksytyille opiskelijoille mahdollisuuden opiskella ja asua vähintään kahdessa Pohjoismaassa ohjelman aikana. Hankkeen kehittämisessä on hyödynnetty opiskelijakyselyä, jonka toteutti Oxford Research vuonna 2012.Suomessa Nordic Master Programme -ohjelmia kuuluu esimerkiksi Aalto-yliopiston tarjontaan.

Nördlingenin taistelu (joskus myös Allbuchin taistelu) käytiin 6. syyskuuta 1634 kolmikymmenvuotisen sodan aikana lähellä Nördlingenin kaupunkia Etelä-Saksassa. Taistelussa Matthias Gallasin johtamat keisarilliset löivät perin pohjin protestanttien yhdistyneen armeijan. Taistelu oli yksi sodan tärkeimmistä ja täydellinen katastrofi ruotsalaisille. Se käänsi sotaonnen keisarille suotuisaksi ja tuhosi ruotsalaisten haaveet sodan lopettamisesta heille edullisilla ehdoilla. Taistelun jälkeen Ranskan oli pakko puuttua kolmikymmenvuotiseen sotaan aktiivisesti, ja Saksan sisäinen uskonsota muuttui valtioiden väliseksi konfliktiksi.
Kustaa II Aadolfin kaaduttua Lützenissä Ruotsin armeijan johtoon nousi Åke Tott. Hän kuitenkin erosi tehtävästä vuonna 1633, ja komentajiksi jäivät Kustaa Horn ja Bernhard Weimar. He olivat keskenään hyvin erilaisia luonteita ja tulivat huonosti toimeen. Weimar oli kiivas ja kunnianhimoinen, Horn maltillinen ja vaatimaton. Horn oli tottunut saamaan käskynsä Kustaa II Aadolfilta, jolta perimäänsä ruotsalaista sotataitoa hän pyrki toteuttamaan taistelukentällä.
Keisarillisen armeijan edellinen komentaja Albrecht von Wallenstein murhattiin 25. helmikuuta 1634. Keisari Ferdinand II kutsui armeijan uudeksi ylipäälliköksi poikansa, Unkarin kuningas Ferdinandin, mutta armeijan todellinen johto siirtyi Matthias Gallasin käsiin, jonka apuna toimi Ottavio Piccolomini.Yhdistyneen Baijerin ja Katolisen liigan armeijan komentajaksi tuli Johann Tillyn kuoleman jälkeen Johann von Aldringen, joka kuitenkin kaatui Landshutin taistelussa ruotsalaisia vastaan. Liigan armeijan komentajana häntä seurasi Lothringenin herttua Kaarle IV. Italiasta tulevien espanjalaisten apuvoimien ylipäällikkö oli kardinaali Fernando, Espanjan alankomaiden kuvernööri, apunaan Leganesin markiisi. Unkarin kuningas Ferdinand ja Fernando olivat serkuksia.
Keisarillisessa armeijassa oli jalkaväkeä 20 000 miestä ja 13 000 ratsukkoa. Näistä 12 000 oli keisarillisen armeijan sotilaita, 6 000 baijerilaisia ja 15 000 espanjalaisia. Lisäksi armeijoilla oli yhteensä 64 tykkiä.Yhdistyneessä Ruotsin ja Heilbronnin liiton armeijassa oli 13 300 jalkaväkimiestä, 10 150 ratsukkoa ja 68 tykkiä. Suomalaisista joukoista mukana on ilmeisesti ollut vain Arvid Wittenbergin johtamaa Turun ratsuväkeä. Kokonaisuutena protestanttien armeija koostui lähes kokonaan palkkasotureista, sillä Lützenin ja Alte Vesten taisteluissa kärsityt tappiot olivat tuhonneet alkuperäisen, Saksaan vuonna 1630 maihin nousseen kansallisen armeijan. Palkkasoturit eivät kyenneet toimimaan taistelukentällä yhtä kurinalaisesti ja harjoitetusti kuin kansalliset joukot, joten vuoteen 1632 mennessä Ruotsi oli menettänyt sotilaallisen etulyöntiaseman Saksassa jo ennen Nördlingeniä.
Nördlingenin taistelu käytiin Nördlingenin kaupungin eteläpuolella. Alue on keskellä meteoriittikraatteria, joka sijaitsee Schwabenin Juran itäpäässä. Kraatteri on halkaisijaltaan 15 km ja ympäristöään 100–150 m syvempi. Kaupungista etelään on sarja kukkuloita: Galgenberg, Staffelberg, Adlerberg ja Schönfeld. Toinen kukkulajono alkaa heti Schönfeldin eteläpuolelta ja kulkee kaakosta luoteeseen: Allbuch, Heselberg, Lachberg, Lädle ja Himmelreich. (Näistä erityisesti Allbuch on jyrkkärinteinen.) Kukkulajonot päättyvät pohjoisessa Egerjokeen ja etelässä Rezenbach-puroon. Kukkulajonojen ja Egerin väliin jää suhteellisen avoin kolmionmuotoinen tasanko, Herkheimerfeld. Maasto sopi erityisen huonosti vetäytymiseen, koska se oli metsäistä sekä rikkonaista ja kukkuloiden välisten laaksojen pohjilla kulki jokia ja puroja.
Kuningas Kustaa II Aadolfin kaaduttua Lützenin taistelussa vuonna 1632 Ruotsin sijaishallitsijaksi nousi Axel Oxenstierna. Hänen tavoitteenaan oli irrottaa Ruotsi kolmikymmenvuotisesta sodasta siten, että olisi mahdollista liittää Pohjois-Saksan valloitetut alueet Ruotsin valtakuntaan. Huhtikuussa 1633 hän järjesti Saksan protestanttiset ruhtinaat Heilbronnin liitoksi, joka otti vastuulleen Ruotsin Etelä-Saksassa olevan armeijan huollon. Armeijan komentajaksi valittiin Bernhard Weimar, jonka oli tarkoitus operoida yhdessä Kustaa Hornin komentaman ruotsalaisarmeijan kanssa.Kolmikymmenvuotisen sodan voimasuhteita muutti vuonna 1634 kaksi tapahtumaa: Ensinnäkin ruotsalaiset joutuivat varautumaan kuusikymmenvuotisen sodan jatkumiseen Puolan kanssa, koska Altmarkissa solmittu välirauha oli päättymässä ja Venäjä oli solminut rauhan Puolan kanssa Smolenskin sodan jälkeen. Tämän vuoksi Oxenstierna siirsi Baltian varusväeksi tuntuvan määrän kansallisia joukkoja, jotka olivat palkkasotureita luotettavampia. Toiseksi Espanja osallistui aikaisempaa aktiivisemmin kolmikymmenvuotiseen sotaan, kun se antoi Hollantiin tarkoitetut täydennysjoukot keisari Ferdinand II:n käyttöön.Vuonna 1634 Ruotsi ja Saksi, joka oli jättäytynyt Heilbronnin liiton ulkopuolelle, aloittivat kaksi erillistä operaatiota keisarillisia vastaan: Hans Georg von Arnim johti Saksin armeijan Sleesiaan ja Böömiin, edeten aina Prahan edustalle saakka. Samaan aikaan yhdistynyt Heilbronnin liiton ja Ruotsin armeija, komentajinaan Horn ja Weimar, hyökkäsi Baijeriin.Myös keisarillinen armeija eteni Baijerissa, valtasi heinäkuussa Donauwörthin ja palautti yhteydet Habsburgien Itävallan ja Baijerin välille. Seuraavaksi keisarilliset alkoivat piirittää Regensburgia. Yritys kaupungin pelastamiseksi sai protestanttien armeijat toimimaan yhteistyössä, mutta protestantit eivät päässeet auttamaan Regensburgia ajoissa. Kaupunki antautui 14. heinäkuuta. Sen sijaan protestantit voittivat Landshutissa Johann von Aldringenin johtaman Baijerin armeijan ja valtasivat kaupungin 22. heinäkuuta.
30. heinäkuuta keisarilliset aloittivat Nördlingenin piirityksen odottaen samalla Pohjois-Italiasta tulevia 15 000 espanjalaista. Kaupunki oli tärkeä protestanttien tukikohta Etelä-Saksassa. Piirittäjät rakensivat leirinsä kaupungin eteläpuolisille kukkuloille ja ympäröivät kaupungin varustuksilla. Kaupungin puolustajien tilanne oli tukala: kaupunkilaisia auttoi vain 500 ruotsalaista musketööriä.Protestanttien armeija saapui alueelle elokuun loppupuolella. Keisarilliset olivat varustaneet kaupungin eteläpuoliset kukkulat hyvin. Weimar olisi halunnut hyökätä heti, mutta Horn halusi odottaa apuvoimia ennen hyökkäystä. Päätettiin valita vaihtoehdoista jälkimmäinen, mikä oli karkea virhe, koska Johann von Werthin johtama keisarillisten ratsuväki oli toisaalla eivätkä piirittäjien odottamat espanjalaiset vahvistukset olleet vielä saapuneet.Pari viikkoa kului näin. Ensiksi palasi Werth, ja 2. syyskuuta saapuivat espanjalaiset apuvoimat. Keisarilliset tekivät vielä yhden rynnäkön kaupungin valtaamiseksi, mutta vaikka se onnistuttiin torjumaan, seuraava rynnäkkö olisi saattanut johtaa kaupungin valtaukseen. Äärimmäisessä hädässä kaupunki pyysi apua asettamalla kirkontorniin palavan tervapadan. Protestanttien pääarmeija oli Egerjoen pohjoispuolella, noin 10 kilometriä Nördlingenistä luoteeseen.Protestanteilla ei ollut enää vaihtoehtoja: Nyt oli pakko hyökätä, jos Nördlingen haluttiin pelastaa. Jos kaupunki joutuisi keisarillisten käsiin, Heilbronnin liitto saattaisi hajota. Kumpikaan protestanttien komentaja, Horn tai Weimar, ei myöskään halunnut tulla tunnetuksi pelkurina, joka ei auttanut Nördlingeniä. Weimar oli myös luvannut henkilökohtaisesti kaupunkilaisille, että auttaisi heitä.
Protestanttien armeija oli Nördlingenin luoteispuolella, kun kaupunki ja keisarilliset piirittäjät olivat Egerjoen toiselle puolella. Oli vaarallista ylittää joki suoraan Nördlingenin kohdalla, joten protestantit ylittivät sen yläjuoksulla Bopfingenin luona. Tämän jälkeen armeija marssi etelään Neresheimiin saadakseen kaupungin varuskunnasta apuvoimia. Puolenpäivän aikaan armeijan kuormasto jätettiin sinne 2 700:n württembergiläisen sotilaan vartioitavaksi, ja armeija eteni takaisin itään kohti Nördlingeniä.Kevyt kroaattiratsuväki havaitsi protestanttien armeijan etenemisen, ja keisarilliset miehittivät Himmelreichin ja Allbuchin välisen kukkulaketjun kroaattiratsuväellä ja espanjalaisilla rakuunoilla. Alueelle päästyään Weimar johti joukkonsa hyökkäykseen muitta mutkitta noin kello 15 ja valtasi Himmelreichin ja Ländlen. Lachbergillä hänet pysäytti 500 espanjalaista musketööriä.Horn oli jäänyt jälkeen, kun etujoukoissa ollut tykistö tukki ainoan alueelle johtavan tien, ja hän saapui taistelukentälle vasta kello 22. Yhteistyössä protestanttien komentajat valtasivat vielä Heselbergin, mutta Allbuchin valtaus piti jättää seuraavaan aamuun, kun espanjalaiset veteraanit pysäyttivät hyökkääjät ja pimeä keskeytti taistelun.Allbuch oli kukkulaketjun vaikein kohde, koska se oli jyrkkärinteinen ja paljaslakinen. Gallas käytti yön kukkulan vahvistamiseen: Hän rakennutti lisävarustuksia ja sijoitti niiden taakse vielä 5 000 espanjalaisen jalkaväen miestä.
Protestanttien taistelusuunnitelmana oli vallata Allbuch aamunkoitteessa Hornin johtamalla vahvalla oikealla siivellä. Gallasin rakennuttamat asemat olivat vaikuttavat, samoin kuin kukkulan jyrkät rinteet, mutta niiden valtaaminen oli tärkeää, sillä muuten ei olisi mahdollista edetä auttamaan piiritettyä kaupunkia. Jos kukkula saataisiin haltuun ja miehitettyä, keisarillinen armeija olisi kukkulan alapuolella kuin tarjottimella.Horn ryhmitti joukkonsa seuraavasti neljään riviin: ensimmäisessä rivissä oli kaksi jalkaväkiprikaatia ja kolme ratsuväkieskadroonaa, toisessa seitsemän eskadroonaa, kolmannessa kolme jalkaväkiprikaatia ja neljännessä rivissä kahdeksan eskadroonaa. Ensimmäisessä rivissä olivat parhaat voimat, kansalliset prikaatit sekä ratsuväki, myös Wittenbergin suomalaiset hakkapeliitat.Weimar johti taistelulinjan keskustaa ja vasenta siipeä tarkoituksenaan puolustaa niillä edellisenä päivänä vallattuja kukkuloita. Toinen tärkeä tehtävä oli Hornin suojaaminen, jos oikea siipi joutuisi vetäytymään. Weimarin ryhmitys keskustassa Ländlen ja Heselbergin välissä oli seuraava: kolme prikaatia jalkaväkeä Heselbergillä ja siitä vasemmalle 20 raskasta tykkiä Lachbergillä. 21 ratsuväkieskadroonaa jaettiin kolmeen osaan, yksi osa jalkaväen taakse, kaksi osaa tykistön taakse. Vasemmalla siivellä Eversti Taupadel suojasi tuhannen rakuunan osastolla sivustaa.Keisarilliset olivat miehittäneet Allbuchin vahvasti, ja loput joukot sijoitettiin kukkulaketjulle, joka laskeutui pohjoiseen kohti Nördlingeniä. Tämä tehtiin siltä varalta, että Weimar koittaisi vapauttaa piiritetyn kaupungin suoralla hyökkäyksellä.Allbuchin varustuksia puolusti espanjalainen jalkaväki, jota oli vahvistettu saksalaisilla joukoilla. Keskellä taisteluryhmityksessä oli katolisen liigan armeija, jota johti Kaarle IV. Pohjoisimpana, liigan armeijan ja Nördlingenin välissä, oli Gallasin johtama keisarillinen armeija, jonka oikeaa sivustaa suojasi kevyt kroaattiratsuväki. Tämän lisäksi katoliset joutuivat jättämään osan joukoistaan miehittämään Nördlingeniä ympäröiviä varustuksia.
Kustaa Hornin johtamalla oikealla sivulla taistelu alkoi ratsuväkitaisteluna, kun äärimmäisenä oikealla ollut von Witzleben tulkitsi hyökkäyssignaalin tulleen ja hänen komentamansa ratsuväkirykmentti hyökkäsi ennen aikojaan vastustajan kimppuun. Keisarillisten raskas ratsuväki heitti rykmentin takaisin, mutta Hornin koko ratsuväki juuttui kahakkaan Rezenbachin laaksossa Allbuchin eteläpuolella. Tämän vuoksi Horn joutui aloittamaan taistelun ilman riittävää tykistövalmistelua.Jalkaväki hyökkäsi Allbuchin jyrkkiä rinteitä ylös kahdelta puolelta ja onnistui valtaamaan osan espanjalaisten miehittämistä varustuksista. Protestantit eivät kuitenkaan pystyneet torjumaan keisarillisten vastahyökkäystä, ja varustukset vallattiin takaisin.Horn hyökkäsi vielä kolme kertaa Allbuchin rinteitä ylös, mutta puoli kahdeksalta aamulla oli selvää, että hän ei pystyisi valtaamaan kukkulaa ilman apuvoimia. Weimar lähetti keskustasta Heinrich Matthias von Thurnin johtamana kaksi prikaatia jalkaväkeä oikean siiven avuksi. Protestantit tekivät vielä kymmenen hyökkäystä, kunnes tuli selväksi, ettei Allbuchin varustuksia saataisi vallatuksi.Thurnin lähettäminen oikealle avasi Weimarin keskustan ja Hornin oikean siiven väliin aukon, jolloin keisarilliset pääsivät iskemään Thurnin prikaatien sivustaan. Horn lähetti ratsuväkeä auttamaan Thurnia, mutta Kaarle IV:n komentamat baijerilaiset hyökkäsivät näiden apuvoimien kimppuun ja ajoivat ne pakoon. Paineen alaisena Thurn vetäytyi metsän suojaan, mutta hän oli jo menettänyt yli puolet miehistään ennen kuin pääsi takaisin Heselbergille.Tämän jälkeen Horn oli vaarassa joutua saarretuksi, ja koska oli myös selvää, että Allbuchia ei saataisi vallattua, hän komensi oikean siiven vetäytymään. Hän vetäytyi ratsuväen ja keskustassa Haselbergillä ja Lachbergillä vielä olevan jalkaväen suojaamana Rezenbachin laaksoa pitkin Ederheimiin tavoitteenaan kahlata siellä Rezenbachin yli.
Taistelun alkaessa keskustan tykistö tulitti keisarillisten asemia kello 5.00 alkaen, ja vasemmalla siivellä olevat Taupadelin rakuunat kahakoivat tasangolla kroaattiratsuväen kanssa. Weimar lähetti Thurnin johtamat kaksi prikaatia oikealle tukemaan Hornia Allbuchin valtauksessa ja 2 000 ratsumiestä auttamaan Taupadelia, tavoitteenaan kiinnittää keisarillisten huomio siihen suuntaan. Weimar itse johti kolme ratsuväkihyökkäystä keisarillisten oikeaa siipeä vastaan. Hornin vetäytyessä oikealla myös Weimar joutui alakynteen tasangolla käytävässä taistelussa. Kello 10 hänellä ei ollut enää lisäratsuväkeä käytettävissä, kun Gallasilla oli vielä ratsuväkireservit jäljellä.
Hornin vetäytyessä Gallas käytti tilaisuutta hyväkseen nopeasti ja lähetti espanjalaiset sekä keisarilliset alas Allbuchin rinteitä hyökkäämään protestanttien kimppuun. Samaan aikaan oikealla siivellä voimasuhteet muuttuivat, kun Gallas lähetti taistelusta erossa pysyneet joukkonsa taisteluun. Werthin johtama ratsuväki hyökkäsi Weimarin rintamaan ja hajotti sen. Tämän jälkeen ratsuväki liittyi espanjalaisiin ja baijerilaisiin ja löi protestanttien keskustassa jalkaväen pois kukkuloilta.Oikealla Hornin vetäytyminen oli sujunut hyvin, kunnes kukkuloilta pakeneva jalkaväkikeskusta pyrki myös Ederheimia kohti ja lähes koko protestanttien armeija sulloutui yhteen. Ahtaassa laaksossa pakokauhu tarttui koko armeijaan, kun pakenevia ahdistettiin kaikilta puolilta ja järjestäytynyt vastarinta loppui. Samalla Hornin oikea siipi ja vasemmalla ollut Weimar menettivät yhteyden toisiinsa.Vain Hornin johtoprikaati pääsi Rezenbachin yli ennen kuin baijerilaiset valtasivat Ederheimin. Jälkijoukko pääsi pakoon alavirtaan, mutta koko muu keskusta ja oikea siipi joutui mottiin ja jäi vangiksi. Keisarillisten oikealla siivellä kroaatit etenivät aina Neresheimiin asti, hyökkäsivät protestanttien kuormaston kimppuun ja tappoivat sitä vartioivat württembergiläiset.
Protestantit menettivät armeijastaan puolet: Kaatuneita oli 8 000 miestä, kun myös haavoittuneet tapettiin armottomasti. Vangiksi jäi 4 000 miestä, jotka värvättiin ajan tavan mukaan voittajien armeijaan. Sotasaaliiksi saatiin satoja lippuja sekä koko protestanttien kenttätykistö ja kuormasto. Keisarillisten tappiot olivat 1 500 kaatunutta ja 2 000 haavoittunutta.Kustaa Horn yritti henkilökohtaisesti pysäyttää paon ja taisteli eturintamassa, mutta joukkojensa tapaan myös hän joutui vangiksi. Baijerilaiset pitivät häntä vankinaan ja veivät hänet ensiksi Ingolstadtiin, josta hänet pian siirrettiin Burghauseniin. Siellä hän oli vankina kahdeksan vuotta, kunnes hänet saatiin vaihdettua vapaaksi kolmea keisarillista kenraalia vastaan vuonna 1642. Hornin taidot Breitenfeldissä kolme vuotta aikaisemmin olivat tehneet keisarillisiin vaikutuksen, ja he pitivät Hornia erityisen arvokkaana vankina.Weimar taisteli urheasti vasemmalla sivustalla. Hänen altaan ammuttiin hevonen, mutta hän vältti vangitsemisen täpärästi ja pääsi vetäytymään haavoittuneena armeijan rippeiden kanssa taistelukentältä. Myös Wittenberg jäi vangiksi, mutta hänet vaihdettiin pian vapaaksi.
Taistelua seuraavana päivänä Nördlingen antautui. Sovittiin, että kaupunki voi välttää ryöstämisen maksamalla huomattavan pakkoveron piirittäjille. Vaaditusta 100 000 riikintaalerin summasta kaupunkilaiset saivat kerättyä puolet. Lisävahinkoa aiheutti ruttoepidemia, johon kuoli vuonna 1634 yli 1500 kaupunkilaista ja yli 300 kaupungissa oleskellutta pakolaista. Kaupunki kärsi kolmikymmenvuotisesta sodasta paljon: asukasluku laski lähes yhdeksästä tuhannesta puoleen ja palasi sotaa edeltävälle tasolle vasta vuonna 1939. Kahden suuren armeijan huollon järjestäminen taistelua edeltävinä viikkoina tuhosi ja autioitti myös ympäröivää maaseutua.Weimar johti protestanttisen armeijan rippeet Reinin yli Elsassiin, jossa hän siirtyi ranskalaisten palvelukseen. Myös Wittenbergin suomalaiset hakkapeliitat seurasivat aluksi Weimaria, mutta liittyivät myöhemmin Torsten Stålhandsken palvelukseen.Ruotsalainen jalkaväki peräytyi Augsburgin kaupungin suojaan. Baijerilaiset aloittivat kaupungin piirittämisen, ja puolustajat antautuivat maaliskuussa 1635 sitkeän vastarinnan jälkeen. Tätä seurasi Nürnbergin antautuminen.
Nördlingenin taistelu oli Valkeavuoren taistelun ohella keisarillisten suurimpia voittoja kolmikymmenvuotisessa sodassa. Esimerkiksi Espanjan johtava ministeri Gaspar de Guzmán Olivárez julisti sen olevan: "Aikamme suurin voitto". Se muutti sodan strategisen tilanteen täysin: Ruotsi evakuoi kaikki Mainin eteläpuoliset varuskuntansa Etelä-Saksassa, ja Heilbronnin liitto hajosi. Marraskuussa 1634 sen entiset jäsenet lähettivät Oxenstiernan tietämättä Pariisiin delegaation, joka tarjosi Ranskan kuninkaalle myönnytyksiä, jos se julistaisi sodan Espanjalle ja keisarille. Vakavin menetys protestanttiselle puolelle oli kuitenkin Saksin vaaliruhtinas Juhana Yrjö I:n johtamat rauhanneuvottelut keisarin kanssa. Ne johtivat Prahan rauhaan, joka solmittiin toukokuussa 1635 keisarin ja protestanttisten ruhtinaiden välillä.Prahan rauhan mukaan kaikkien Saksan ruhtinaiden armeijoiden tuli muodostaa yksi keisarillinen armeija. Vaaliruhtinaat saivat kyllä johtaa omia joukkojaan, mutta ainoastaan keisarillisina kenraaleina. Ruhtinaiden väliset liitot kiellettiin ja keisarin ylivalta tunnustettiin. Rauhansopimus ei kuitenkaan kelvannut Ruotsille ja Ranskalle, sillä niiden Saksaan sijoittamat voimavarat olisivat jääneet ilman tuottoa. Ranskan aktiivinen osallistuminen sotaan ja ruotsalaisten vastustus lopettivat keisari Ferdinand II:n haaveet pysyvästä rauhasta, ja vasta hänen seuraajansa Nördlingenin voittaja Ferdinand III sai aikaan rauhan Westfalenissa 1648, mutta paljon epäedullisemmilla ehdoilla.
Saksi yhdisti ensimmäisenä armeijansa katolisen liigan ja keisarin kanssa. Uuden armeijan tavoitteena oli karkottaa valtakunnan ulkopuoliset voimat Saksasta. Saksin esimerkkiä seurasivat muutaman kuukauden kuluessa melkein kaikki Saksan ruhtinaat. Kolmikymmenvuotinen sota menetti uskonsodan luonteen ja muodostui keisarin johtamaksi sodaksi ulkovaltoja vastaan.Nördlingenin tappio murskasi lopullisesti mielikuvat voittamattomasta Ruotsin armeijasta ja lopetti sen vuonna 1630 alkaneet alueelliset valloitukset Saksassa. Ruotsalaisten asema Saksassa romahti. Vasta 1640-luvun alussa Ruotsi pystyi luomaan samanlaisen sotilaallisen voiman Keski-Saksaan ja Böömiin kuin ennen Nördlingenin taistelua.Taistelun tärkein seuraus oli kuitenkin se, että Ranska ei enää voinut piiloutua Ruotsin sotilaallisen mahdin taakse kolmikymmenvuotisessa sodassa.Kardinaali Richelieu julistikin sodan 19. toukokuuta 1635 Espanjalle, kun espanjalaiset joukot olivat hyökänneet ranskalaista varuskuntaa vastaan Trierissä.Hornin jäätyä vangiksi häntä seurasivat Ruotsin armeijan komentajina Lennart Torstensson ja Johan Banér, jotka käänsivät myöhemmin sodan kulun uudestaan Ruotsille edulliseksi. Erityisesti Banér oli innovatiivinen ja yllättävä, lähes Kustaa II Aadolfin veroinen sotapäällikkö.
Lähteitä Nördlingenin taistelun tapahtumien ja lopputuloksen tulkitsemiseen on käytettävissä useista eri näkökulmista, ja siten taistelu on poikkeuksellisen kiistanalainen. Voittajien puolella espanjalaiset, keisarilliset ja baijerilaiset koettivat kaikki ottaa kunnian itselleen, kun taas Horn ja ruotsalaiset halusivat vierittää syyn tappiosta Weimarin niskoille. Ainoa osapuoli, jonka versiota tapahtumista ei tunneta, on Weimar. Todennäköisesti täysiverisenä sotilaana hän ei sellaista tehnytkään vaan jätti politikoinnin muille. Vasta 1800-luvulla historioitsija Johann Gustav Droysen teki oikeutta Weimarille.Horn kirjoitti vankeudessa nopeasti apologian, jossa vieritti vastuun katastrofista Weimarin syyksi ja kiisti oman osuutensa tappioon. Tämä sopi Baijerin herttua Maksimilian I:lle, koska juuri baijerilaiset olivat hyökänneet Weimarin joukkojen kimppuun. Horn vahvisti näin baijerilaisten version tapahtumista, jonka mukaan espanjalaiset ja keisarilliset eivät olisi kyenneet voittamaan taistelua yksin, vaan baijerilaiset ratkaisivat taistelun ajamalla Weimarin pakoon ja aiheuttivat näin lopullisen kaaoksen protestanttien armeijassa.Kun Ruotsin sijaishallitsija Oxenstierna piti huolen siitä, että tappio ei jäänyt rasittamaan ruotsalaisia, levisi Maksimilianille ja Hornille sopiva käsitys laajasti Euroopassa. Myös aikaisempi suomalainen tulkinta seurailee tätä tulkintaa. Sen mukaan Horn toimi taistelussa oikein, ja Allbuchin valtausyrityksen jälkeen tappio olisi vielä voitu välttää vetäytymällä, mutta lopullisen tappion aiheuttivat Weimarin liian innokkaat joukot.Tosiasia on, että Weimar oli mukana Alte Vesten taistelussa, toisin kuin Horn. Siellä onnistuttiin vetäytymään Allbuchin valtausyritystä vastaavan tilanteen jälkeen järjestyksessä. Koska Horn ei ollut mukana Alte Vestessa, hän ei osannut kunnioittaa keisarillisten puolustusasemia riittävästi vaan komensi joukkonsa hyökkäämään peräti neljätoista kertaa. Protestanttien ainoa tilaisuus lyödä keisarilliset ja vallata Nördlingen oli menetetty jo kaksi viikkoa aikaisemmin protestanttien armeijan saapuessa alueelle, kun nimenomaan Horn oli epäröinyt Weimarin kannattaessa suoraa hyökkäystä.Ruotsalainen tutkija Göran Rystad on rakentanut eri lähteiden perusteella oman synteesinsä Nördlingenin taistelusta: Vastuu taisteluun ryhtymisestä määrällisesti ja laadullisesti alivoimaisena oli Weimarin ja Hornin yhteinen. Tämä ratkaisu oli väärä. Keisarilliset olivat osoittaneet osaavansa valita hyvät puolustusasemat jo Lützenissä ja Alte Vestessa. Myös Breitenfeldissä valitut asemat olivat hyvät, mutta keisarilliset olivat siellä aloitteellisempia ja hyökkäsivät ruotsalaisia vastaan. Nördlingenissä keisarillisen armeijan yhtäaikainen hyökkäys sekä oikealla että vasemmalla oli mestarillisen taidon osoitus. Se ei voinut epäonnistua, koska ruotsalaiset olivat vetäytymässä, ja he olivat uupuneita ja alivoimaisia niin laadullisesti kuin määrällisestikin.
Antila, Olavi & Tetri, Juha E.: Hakkapeliittain jäljillä. Suomalaiset Euroopan sotakentillä.   Helsinki: Ajatus Kirjat, 2001. ISBN 951-566-075-0.    
Black, Jeremy (toim.): Maailman suurimmat taistelut. (Alkuteos: The Seventy Great Battles of All Time) suomentanut Nyman, Jukka.   Helsinki: Otava, 2006. ISBN 951-1-20693-1.    
Childs, John: Warfare in the Seventeenth Century.    Lontoo: Cassell, 2001. ISBN 0-304-36373-1.    
Lappalainen, Jussi T.: Sadan vuoden sotatie. Suomen sotilaat 1617–1721.   Helsinki: SKS, 2001. ISBN 951-746-286-7.    
Parker, Geoffrey: The Thirty Years' War.    Routledge: Lontoo ja New York, 1987. ISBN 0-415-02534-6.

Norjan laivasto (norj. Kysteskadren eli Marinen) on Norjan merivoimien merialueen suojaamisesta vastaava aselaji. Norjan kuninkaallisen laivaston perusti Norjan prinssi Kristian Fredrik 12. huhtikuuta 1814. Tätä ennen Tanskalla ja Norjalla oli ollut yhteinen laivasto. Vuoden 2002 puolustusvoimien organisaatiomuutoksessa Kuninkaallisen laivaston ja rannikkotykistön (Kystartilleriet) tehtävät yhdistettiin Kysteskadrenille.  Laivaston vahvuus oli vuonna 2010 yhteensä 4 351 henkilöä, joista sotilashenkilöstöä oli 2 034, siviilejä 214 ja asevelvollisia 2 104. Aluksia on 25, lisäksi sen vastuulla on hallitsijan käytössä oleva KS Norge.Vielä 1980-luvulla Norja oli Naton jäsenenä sijaintinsa vuoksi erityisen huomion kohteena, ja sen rannikkovesille tuli vuosittain tuhansia aluksia harjoituksiin. Sittemmin Neuvostoliiton romahdettua Naton huomio on kohdistunut muualle. Norja on mukana sen operaatioissa, muun muassa Ocean Shield -operaatiossa Afrikan sarven tienoilla suojaamassa kauppa-aluksia merirosvoukselta.
Norjan rannikolle oli 900-luvulla rakennettu puolustusjärjestelmä leidangen, jonka toiminta ”ylsi niin pitkälle sisämaahan kuin lohi nousi” (”så langt inn i landet som laksen gikk”). Vuonna 1509 syntyi Tanskan ja Norjan yhteinen laivasto. Vuonna 1536 Norja menetti itsenäisen asemansa, ja se sulautettiin Tanskan maakunnaksi, ja samalla laivastosta tuli Tanskan laivasto.
Norja pysyi Tanskan osana vuoteen 1814, kunnes Tanska hävisi sodan kuudetta liittokuntaa vastaan ja joutui Kielin rauhansopimuksessa luovuttamaan Norjan Ruotsin etupiiriksi. Norja ja Ruotsi muodostivat personaaliunionin. Norja sai itsenäisyyden, vaikka sen hallitsija olikin Ruotsin kuningas. Se oli kuitenkin valtioista selvästi köyhempi, koska sillä ei ollut merkittäviä luonnonvaroja. Kauppalaivastosta kasvoi vuoteen 1860 mennessä kuitenkin maailman neljänneksi suurin Britannian, Yhdysvaltojen ja Saksan jälkeen.Norjan prinssi Kristian Fredrik perusti kuninkaallisen laivaston (norj. Kongelig Norsk Marine, lyh. KNM) 12. huhtikuuta 1814, jolloin Tanska-Norjan laivaston jakaminen oli yhä kesken, ja Norjan laivaston osuudeksi tuli vain pieni osa siitä. Laivaston muodostivat prikit KNM Lolland, KNM Seagull, KNM Allart, KNM Langeland, KNM Alsen ja KNM Kiel,  kuunaripriki, kahdeksan tykkipurtta ja 97 erilaista tykkivenettä. Norjan meriministeriö perustettiin 1. huhtikuuta 1815.
Norjan kuninkaallisessa laivastossa oli vuonna 1860 kolme fregattia, joista vain yhdessä oli höyrykone ja kaksi potkurikorvettia. Parikymmentä vuotta myöhemmin laivastoa oli täydennetty neljällä amerikkalaistyyppisellä monitorilla, kahdella puurunkoisella risteilijällä ja seitsemällä yli 200 tonnin tykkiveneellä. Vielä ennen unionin päättymistä Norja osti 1890-luvulla Britanniasta neljä rannikkopanssarilaivaa sekä kotimaan telakoilta neljä tykkivenettä, yhden hävittäjän ja 12 pienehköä torpedovenettä.Ruotsi-Norjan unioni päättyi 1905, eikä Norja juuri kyennyt nykyaikaistamaan laivastoaan vuoden 1906 jälkeen. Tällöin laivastoon kuului noin tuhat vakinaista ja saman verran varusmiehiä. Laivaston komentaja oli kontra-amiraali, ja laivaston tehtävänä oli muun muassa 25 148 kilometrin rantaviivan ja sen edustalla olevien noin 50 000 saaren suojaaminen. Tehtävää varten maa hankki kolme pientä hävittäjää, kolme suurta ja pari pienempää torpedovenettä sekä neljä sukellusvenettä. Vielä marraskuussa 1913 Norja tilasi Armstrongin Elswickin telakalta Englannista kaksi Bjørgvin-luokan rannikkotaistelulaivaa, mutta alusten rakentaminen keskeytettiin ensimmäisen maailmansodan syttyessä. Britannian hallitus lunasti alukset 370 000 punnalla 1915, ja ne muutettiin monitoreiksi HMS Gorgon ja HMS Glatton.
Ensimmäisen maailmansodan aikana Norja oli puolueeton, mutta laivasto oli sotavalmiudessa valmiina puolustamaan maan vesialuetta. Laivastolla oli myös kiireitä miinanraivauksessa, minkä lisäksi se nosti merestä kaikkiaan 222 rannoille ajautunutta ruumista.
Sodan päätyttyä Norja päätti luottaa Kansainliiton takaamaan rauhaan. 1920-luvulla ainoat uudet alukset olivat kuusi vuonna 1914 hyväksyttyä sukellusvenettä. Ensimmäinen sodan jälkeinen pinta-alus, miinalaiva KNM Olav Tryggvason, laskettiin vesille vasta 1932. Saksan sotilaallisen vallan kasvu Itämerellä ei lisännyt Norjan varustautumista. Tähän ei vaikuttanut edes jo 1929 julkaistu vara-amiraali Wolfgang Wegenerin kirja, jossa hän esitti Tanskan ja Norjan valtausta seuraavassa sodassa.1930-luvulla romutettiin runsaasti vanhentuneita aluksia, mutta uusia niiden tilalle ei juurikaan saatu. Huhtikuuhun 1939 mennessä oli valmistunut ainoastaan neljä tilatuista kuudesta Sleipner-luokan hävittäjästä ja yksi oli koeajoissa. Lisäksi vuonna 1939 oli valmistunut miinanraivaajat KNM Otra ja KNM Rauma sekä ulkovartiolaivat KNM Fridtjof Nansen (1930) ja KNM Nordkapp (1937). Kahden suuremman hävittäjän numeroiden 129 ja 130 kölit oli laskettu.
Toisen maailmansodan puhjetessa Norja palautti palvelukseen kaikki mahdolliset alukset ja asetti ne valvomaan maan puolueettomuutta. Aluksista vanhimpia olivat seitsemän pientä miinalaivaa, jotka olivat valmistuneet vuosina 1874–1887 tykkiveneiksi. Useat aluksista olivat erittäin huonossa kunnossa, ja esimerkiksi vuonna 1897 valmistuneiden rannikkopanssarilaivojen tykit oli siirretty rannikkolinnakkeisiin ja 40 vuotta aiemmin valmistuneet torpedoveneet kykenivät toimimaan ainoastaan partioveneinä.
Saksan hyökättyä Norjaan 8. huhtikuuta 1940 puolustuksesta vastasi museokelpoinen laivasto lukuun ottamatta kymmenkuntaa alusta. Laivasto ja siihen kuulunut rannikkotykistö viivyttivät Oslon edustalla saksalaista laivasto-osastoa niin kauan, että kuningas ja maan hallitus pääsivät poistumaan Oslosta ja myöhemmin maasta. Suurimmat tappionsa laivasto kärsi Narvikin edustalla 9. huhtikuuta Saksan laivaston hävittäjien upotettua Eidsvold-luokan rannikkotaistelulaivat KNM Eidsvoldin ja KNM Norgen. Suuri osa aluksista jäi saksalaisten saaliiksi joko vahingoittumattomina tai osittain tuhottuna.Liittoutuneiden evakuoidessa 7. kesäkuuta Norjasta joukkojaan Norjan laivaston alukset liittyivät vetäytyviin aluksiin ja siirtyivät Englantiin. Näitä olivat muun muassa hävittäjät KNM Sleipner ja KNM Draug, sukellusvene KNM B1, kaksi partioalusta ja kuusi miinanraivaajaksi muutettua troolaria.Norjan kuningas ja pakolaishallitus organisoivat liittoutuneiden alaisuudessa toimivan laivaston. Norjan kauppalaivasto oli sodan alkaessa maailman suurimpia, ja sen miehistä saatiin laivastolle merikelpoinen miehistö. Kuninkaallinen laivasto luovutti tarvittavat alukset. Aluksi muodostetut moottoritorpedovene- ja moottoritykkivenelaivueet laajenivat lopulta hävittäjiin ja sukellusveneisiin. Norjalle siirrettiin muun muassa viisi Yhdysvalloista lend-lease-sopimuksen nojalla saatua Town-luokan saattuehävittäjää, kolme Hunt-luokan saattuehävittäjää, kaksi S-luokan hävittäjää, kuusi U-luokan sukellusvenettä ja seitsemän korvettia. Yhdysvallat lainasi vielä neljä sukellusveneentorjunta-alusta ja neljä YMS-luokan miinanraivaajaa. Rannikkojoukkoja oli kaikkiaan 29 moottoritorpedovenettä ja yhdeksän moottoritykkivenettä sekä 39 miinanraivaajiksi ja sukellusveneentorjujiksi muutettua troolaria ja 2 BYMS-miinanraivaajaa.Norjan laivasto osallistui sotatoimiin Pohjanmerellä ja Pohjois-Atlantilla ja Välimerellä. Esimerkiksi KNM Stord oli mukana upottamassa Saksan laivaston taisteluristeilijä Scharnhorstia ja KNM Svenner tuhoutui Normandian maihinnousussa. Laivaston menetyksiin kuuluivat myös yksi Town- ja Hunt-luokan saattuehävittäjä, yksi sukellusvene, seitsemän moottoritorpedovenettä, neljä miinanraivaajaa ja yksi moottoritykkivene. Sodan loputtua Norjan laivastossa oli 58 alusta ja 7 500 miestä. Norjaan 1945 palannut laivasto oli vahvempi kuin maalla Saksan hyökättyä vuonna 1940 ollut laivasto, vaikka Norja olikin palauttanut suuren osan kalustosta lainaajille.
Sodan päätyttyä Norja aloitti maansa uudelleen varustamisen, jonka osana laivastolle hankittiin pinta-aluksia, sukellusveneitä sekä nopeita keveitä pinta-aluksia. Vuonna 1947 laivastoon kuului kuusi hävittäjää (yksi keskeneräinen), neljä torpedovenettä, viisi sukellusvenettä, kaksi fregattia, kolme korvettia, kaksi kalastuksenvalvontaan suunniteltua vartiolaivaa, yksi miinalaiva, kymmenen miinanraivaajaa, yksi sukellusveneentorjunta-alus, kymmenen moottoritorpedovenettä ja kolme moottoritykkivenettä.Maalla oli kuitenkin taloudellisia vaikeuksia vahvistaa puolustustaan. Rauhansopimuksen nojalla maalle määrättiin luovutettavaksi Saksasta aluksia, mutta ne olivat kaikki niin huonokuntoisia, että ne romutettiin.Norjan liityttyä Natoon vuonna 1949 maa sai Yhdysvalloista ja muilta Nato-mailta merkittävää tukea puolustuksensa parantamiseen. Vuonna 1951 Yhdysvallat luovutti sille kymmenen ELCO-tyyppistä moottoritorpedovenettä, ja vuotta aiemmin norjalaiselta telakalta oli tilattu moottoritorpedoveneitä. Tästä alkaen Norja tilasi useita aluksia paikallisilta telakoilta.
Norjan laivastosta muodostettiin vuodesta 1960 alkaen rannikkovesillä taistelukykyinen, ja siihen kuuluu runsaasti erilaisia pieniä aluksia ja sukellusveneitä. Pohjanmeren öljylöydöt lisäsivät partioinnin ja alueen valvonnan tarvetta, ja 1980-luvulla uudet Nordkapp-luokan vartiolaivat otettiin palvelukseen. Laivaston nykyaikaistaminen jatkui edelleen, vaikka Ula-luokan sukellusveneet osoittautuivat huonoiksi meluisuutensa vuoksi. Norja nykyaikaisti laivastoaan jatkuvasti, ja viimeinen uusista fregateista otettiin palvelukseen tammikuussa 2011.Norjan puolustusvoimien organisaatiomuutos astui voimaan vuoden 2002 alusta. Taustalla oli vuoden 1990 puolustuskomitean näkemys tilanteesta. Budjetti oli aiemmin kasvanut mutta keinot ja päämäärät eivät olleet kohdanneet. Siksi komitea suositti merkittäviä supistuksia sekä rauhan- että sodanaikaisessa organisaatiossa. Tavoitteeksi asetettiin laadukkaiden puolustusvoimien luominen nykyaikaisen aseistuksen ja materiaalien avulla. Norjan Kuninkaallisen laivaston osalta laivaston ja rannikkotykistön (Kystartilleriet) tehtävät yhdistettiin Kysteskadrenille 1. tammikuuta 2002.
Laivaston päätukikohta on Haakonsvern Bergenissä ja muina tukikohtina Ramsund Harstadin ja Narvikin välillä, Trondenes fort Harstadissa, Sortland ja Karljohansvern Hortenissa. Olavsvern Tromssassa on lakkautettu ja on myynnissä.
Fridtjof Nansen -luokan fregatitKNM Fridtjof Nansen (F310) palvelukseen 5. huhtikuuta 2006
Miinajaoksen miinanraivaajat ja miinantorjunta-alukset raivaavat miinoja ja torjuvat miinojen aiheuttamaa vaaraa kansallisilla ja kansainvälisillä merialueilla. Miinanraivaajat on liitetty NATOn miinantorjuntaosastoon. Miinantorjuntajaos on sijoitettu Haakonsvernin laivastotukikohtaan Bergeniin ja sen toiminta-alue kattaa koko Norjan rannikon aina kansainväliselle merialueelle saakka. Miinajaoksen sukeltajat on liitetty laivaston taistelusukeltajiin, mutta he toimivat pääasiassa miinantorjunta-aluksilla.
Oksøy-luokan miinantorjunta-aluksetKNM Oksøy (M340) poistettu palveluksesta 2009
Sukellusvenelaivue on sijoitettu Haakonsvernin tukikohtaan Bergeniin. Sukellusveneet mahdollistavat laivaston operaatiot kauempana rannikosta ja ne toimivat pelotteena mahdolliselle rannikon edustalla toimivalle viholliselle. Laivue on osallistunut Active Endeavouriin. Sukellusvenemiehistöjen täydennyskoulutuskeskus tarjoaa sukellusvenemiehistöille niiden tarvitseman erikoiskoulutuksen. Sukellusvenelaivueen kuusi Ula-luokan alusta voidaan modernisoinnin jälkeen pitää palveluksessa aina vuoteen 2020 saakka.
Ohjuvenejaoksen tärkeimpänä tehtävänä rauhan aikana on uskottava puolustus ja rannikkovesien turvaaminen ja siten Norjan suvereniteetin takaaminen. Alukset sopivat myös nopeina ja merikelpoisina etsintä- ja pelastustehtäviin sekä erikoisjoukkojen tukemiseen. Jaos on osallistunut Naton ja YK:n kansainvälisiin operaatioihin kuten Active Endeavour ja UNIFIL2 Libanonissa.Jaoksen kalustona on kuusi Skjold-luokan rannikkokorvettia ja kullakin aluksella on 21 henkinen tukimiehistö. Jaoksella on oma koulutuskeskus, joka takaa sen henkilöstön koulutuksen erilaisiin tehtäviin koti- ja ulkomailla. Jaokseen kuuluu lisäksi emälaivana KNM Valkyrien (A535).
Rannikkojääkärijaokseen kuuluvat rannikkojääkärit, rannikkopuolustus, taistelusukeltajat sekä puolustusvoimien pienveneyksikön taktinen veneviirikkö. Yhdistelemällä näitä joukkoja voidaan suorittaa erilaisia operaatioita, kuten on tehty sekä kotimaassa että ulkomailla. Kukin yksikkö kouluttaa ja valitsee henkilöstönsä itse. Yksikön toiminta on hyvin henkilöpainoitteista.Ramsundin laivastotukikohtaan sijoitettu rannikkopuolustus, joka johtaa ja koordinoi toimintoja. Taistelusukeltajat on sijoitettu Haakonsverniin, mutta sen lisäksi sukeltajia palvelee useissa laivaston yksiköissä. Yksikkö koostuu pääosin palkatusta henkilöstöstä täydennettynä varusmiehillä.
Tukijaokseen (MARLOG) kuuluu runsaasti erilaisia korjaus-, täydennys- ja kuljetusaluksia. Jaokseen kuuluvat myös laivaston maihinnousualukset KNM Sørøysund, KNM Maursund ja KNM Tjeldsund. Hallitus teki vuonna 2009 päätöksen uuden kuljetuslaivan hankkimisesta. Se on suunnitelmien mukaan merivoimien käytössä vuonna 2014.
Gardiner, Robert (ed.): Conway's All the World's Fighting Ships 1860-1905.   Lontoo, Englanti: Conway Maritime Press, 2002. ISBN 0-85177-133-5.    (englanniksi)
Gardiner, Robert (ed.): Conway's All the World's Fighting Ships 1906–1921.   Lontoo, Englanti: Conway Maritime Press, 1985. ISBN 0-85177-245-5.    (englanniksi)
Gardiner, Robert (ed.): Conway's All the World's Fighting Ships 1922–1946.   Lontoo, Englanti: Conway Maritime Press, 1987. ISBN 0-85177-146-7.    (englanniksi)
Gardiner, Robert (ed.): Conway's All the World's Fighting Ships 1947–1995.   Lontoo, Englanti: Conway Maritime Press, 1995. ISBN 0-85177-605-1.    (englanniksi)
Brook, Peter: Warships for Export Armstrong Warships 1867-1927.   Kent, Englanti: World Ship Society, 1999. ISBN 0-905617-89-4.    (englanniksi)

Norman–Robertsin lissenkefaliaoireyhtymä on oireisto, jonka tärkein piirre on aivojen lissenkefalisuus. 
Norman–Roberts-oireisto ryhmitellään ykköstyypin lissenkefalioihin. Potilas on epileptinen, syvästi kehitysvammainen (ÄO alle 20) ja mikrokefalinen.
Norman–Roberts periytyy autosomaalisesti. Taudinkuvaltaan sairaus muistuttaa toista lissenkefaliasairautta, Miller–Diekerin oireyhtymää.

Normi viittaa sosiologisissa teorioissa yleensä sellaisiin vuorovaikutuksen muotoihin, joiden välityksellä yhteisö saa jäsenensä toimimaan tai ajattelemaan tietyllä yhdenmukaisella tavalla. Normi määritellään "säännöiksi, joita ryhmä käyttää määrittämään hyväksyttävät ja sopimattomat arvot, uskomukset, asenteen ja käyttäytymismallit. Säännöt voivat olla suoria- tai epäsuoria määräyksiä. Sääntöjen rikkominen voi johtaa vakaviin rangaistuksiin, kuten ryhmästä erottamiseen."  Joissakin tapauksissa norminmukaista käyttäytymistä tuetaan palkinnoin. Palkintoja ja rangaistuksia sanotaan sosiologisessa kielenkäytössä sanktioiksi. Normien rikkomista voi olla mm. haastava käytös.
Sosiaaliset normit kuvaat vakiintuneita ja hyväksyttyjä toimintamalleja toimimiseen, pukeutumiseen, kommunikaatioon ja ulkoiseen olemukseen. Normit vaihtelevat ajan kuluessa ja ovat yleensä ikäryhmä-, sosioekonomis- tai sukupuoliriippuvaisia. Ryhmien normit eivä välttämättä ole missään tekemisissä toistensa kanssa.
Sosiaalisen ryhmän normien kunnioittaminen ylläpitää henkilön statusta ryhmässä. Normeja rikkomalla yksilö riskeeraa oman asemansa ryhmässä. Sosiaaliset normit eivät muotoudu tietoisen prosessin tuloksena, vaan ovat yleensä tiedostomattomia toimintamalleja ruumiin kielelle ja muille sanattomalle viestinnän muodoille sosiaalisessa kanssakäymisessä. 
Kulttuuriset normit opitaan kokemuksen kautta ja yleensä opitun tiedon opettaminen on hyvin vaikeaa.
Bicchieri, Cristina & Muldoon, Ryan: Social Norms The Stanford Encyclopedia of Philosophy. The Metaphysics Research Lab. Stanford University.    (englanniksi)
Norrsröm on Ruotsin kolmanneksi suurimman järven Mälarenin pääasiallinen lasku-uoma Tukholmassa Ruotsissa. Se laskee Mälareniin kuuluvasta Riddarfjärdenistä Saltsjönin lahteen Norrmalmin kaupunginosan ja Stadsholmenin saaren välitse. Norrströmissä sijaitsevat Helgeandsholmenin ja Strömsborgin saaret, joista ensinmainitulla on Ruotsin valtiopäivätalo. Helgeandsholmenin ja Stadsholmenin väliin jäävä Norrströmin eteläinen haara on nimeltään Stallkanalen. Stadsholmenin eteläpuolitse virtaa Mälarenin toinen luonnollinen lasku-uoma Söderström. Näiden lisäksi Mälarenia yhdistää Itämereen kaksi kanavaa: Södertäljen kanava Södertäljessä ja Hammarbyleden Tukholman Södermalmissa.
Norrström syntyi maankohoamisen tuloksena 1200-luvulla ja sen synty antoi paikalle strategisen merkityksen, joka sitten johti Tukholman kaupungin perustamiseen.
Norrströmin vesistöalue on yksi Ruotsin päävesistöalueista. Vesistöalueen laajuus on 22 650 km² ja keskivirtaama 160 m³/s, mikä tekee vesistöstä keskivirtaamaltaan Ruotsin kymmenenneksi suurimman.

Notorious on Duran Duranin albumi, joka julkaistiin marraskuussa 1986. Se saavutti sijan 16 brittien myyntilistoilla ja sijan 12 Yhdysvalloissa. Singlejen "Notorious" ja "Skin Trade" myötä Duran Duranin musiikkityyli siirtyi kohti "valkoista funkia", jossa soivat erityisesti basso ja vaskipuhaltimet. Tyylin muutos aikaisempaan menestykselliseen euro-dance-pop -musiikkiin karkotti suuren osan vanhasta fanipohjasta. 
Albumilla eivät olleet enää mukana alkuperäisjäsenet rumpali Roger Taylor ja kitaristi Andy Taylor.
Albumin ensimmäinen single "Notorious" nousi Yhdysvaltain single-listalla sijalle kaksi ja Isossa-Britanniassa sijalle seitsemän. Seuraava single "Skin Trade" oli hyvin epätyypillinen Bowie-vaikutteinen Duran Duran -kappale, jolla Simon Le Bon lauloi Princen mieleen tuovalla falsetilla. Single oli Ison-Britannian listalla parhaimmillaan 22., USA:ssa 39.. Albumin kolmas single oli "Meet El Presidente". 

Nottingham Forest Football Club on vuonna 1865 perustettu jalkapalloseura Englannista Nottinghamin kaupungista. Seuran edustusjoukkue pelaa nykyään Englannin toiseksi korkeimmalla sarjatasolla mestaruussarjassa, jonne se nousi kauden 2007/2008 päätteeksi.
Seura on menestynyt aikoinaan hyvin voittaen jopa Euroopan cupin vuosina 1979 ja 1980. Liigamestaruuden se on voittanut vuonna 1978. Lisäksi se on voittanut FA Cupin vuosina 1959 ja 1898, Charity Shieldin (nykyiseltä nimeltään Community Shield) 1978 ja Euroopan supercupin vuonna 1979. Nottingham on myös voittanut Liigacupin neljä kertaa. Lisäksi sillä on useita voittoja monista muista jalkapallokilpailuista.
2000-luvulla Nottingham Forest on pelannut Englannin toiseksi ja kolmanneksi korkeimmilla sarjatasoilla. Sen viimeisin vierailu Valioliigassa oli kaudella 1998–1999.
Nottingham Forest Football Club syntyi vuonna 1865, kun ryhmä shintyn pelaajia päätti vaihtaa lajikseen jalkapallon. Seuran viralliseksi väriksi hyväksyttiin perustamiskokouksessa "Garibaldin punainen" italialaisen vallankumoustaistelijan ja hänen johtamien vapaaehtoisjoukkojen, punapaitojen, mukaan.
Ensimmäisen ottelunsa seura pelasi 22. maaliskuuta 1866 läheistä Notts Countyä vastaan, ja virallisesti seura syntyi 1867. Nottingham anoi ensimmäisen kerran Englannin liigaan pääsyä sen perustamisvuonna 1888, mutta se hyväksyttiin mukaan vasta neljä vuotta myöhemmin.
Ensimmäisinä vuosina Nottingham Forestin kotikenttä vaihtui useaan otteeseen, kunnes vuonna 1897 se päätti siirtyä uudelle kotikentälle. The City Groundista tuli seuralle koti, jossa se on edelleen yli 100 vuoden jälkeen.
Nottinghamin ensimmäinen pokaali tuli vuonna 1898 FA Cupissa. Finaalissa se kaatoi Derby Countyn 3-1. Cupin voiton jälkeen Nottingham taantui eikä saanut mainittavaa menestystä. Se putosi kaudella 1905–1906 2. divisioonaan, joka silloin oli Englannin liigan toiseksi korkein sarjataso, kun se keräsi vain 31 sarjapistettä ja jäi toiseksi viimeiseksi. Vain Wolverhampton Wanderers oli sarjassa huonompi 23 pisteellä. Seuraavana vuonna Nottingham Forest nousi takaisin 1. divisioonaan. Kaudella 1910–1911 se keräsi 25 pistettä ja jäi kahden pisteen erolla sarjan jumboksi ja putosi 2. divisioonaan. 2. divisioonassa seura sijoittui lähinnä sarjan peräpäähän. Vuonna 1915 seuran lakkauttaminen oli lähellä, kun se oli velkautunut pahoin eikä pystynyt maksamaan laskujaan. Lopulta se kuitenkin selvisi kriisistä johtokunnan jäsenten omalla rahalla.
Toiseen maailmansotaan asti Nottingham pelasi 2. divisioonassa, ja sen jälkeen seura putosi vielä yhtä sarjaporrasta alemmas. Kaudella 1951–1952 se nousi takaisin 2. divisioonaan, ja 1957 Forest palasi pitkästä aikaa pääsarjatasolle. 1. divisioonassa ei menestystä tullut heti, mutta Nottingham voitti FA Cupin 1959. Parhaimmillaan seura ylsi sarjassa toiseksi kaudella 1966–1967, mutta pian sen jälkeen Forest putosi jälleen alemmalle sarjaportaalle.
Tammikuussa 1975 seuran managerina aloitti Derbylle muutama vuosi aiemmin mestaruuden tuonut Brian Clough. Ensimmäinen täysi kausi ei vielä tuonut suurta muutosta, mutta Cloughin entisen aisaparin Peter Taylorin saapuminen hänen apulaisekseen kesällä 1976 käänsi kurssin. Kauden 1976–1977 päätteeksi Forest nousi pääsarjatasolle ja seuraavana vuonna se voitti mestaruuden sekä liigacupin. Mestaruuden myötä Nottingham Forest pääsi Euroopan cupin, ja monien yllätykseksi se eteni finaaliin ja voitti Malmö FF:n. Liigassa se sijoittui toiseksi ja voitti jälleen myös liigacupin. Kaudella 1979–1980 Forest onnistui puolustamaan Euroopan cupin voittoaan ja voitti Euroopan supercupin.
Valtaisan menestyksen jälkeen Forest ei enää pystynyt mestaruustaisteluun, ja sen seuraavat pokaalit tulivat liigacupista vuosina 1989 ja 1990. Vuonna 1993 Cloughin aikakausi Forestissa tuli päätökseen, kun seura putosi kauden päätteeksi Valioliigasta ja Clough päätti erota.
Cloughin seuraajaksi palkattiin Euroopan cupin voittanneessa joukkueessa pelannut Frank Clark, joka pystyi nostamaan Forestin välittömästi takaisin Valioliigaan. Ensimmäisellä kaudella se sijoittui kolmanneksi, ja pääsi UEFA Cupiin. Seuraavalla kaudella UEFA Cupissa Forest pääsi aina puolivälieriin asti, mutta taloudellisesti seuralla meni huonosti. Velkainen seura sai uudet omistajat seuraavana talvella 1997, mutta pelillisesti sillä meni surkeasti ja Clark sai lähteä. Kauden 1996–1997 päätteeksi Forest tippui.
Paluu Valioliigaan onnistui ensimmäisellä yrityksellä Dave Bassettin johdolla, mutta ei pystynyt säilyttämään sarjapaikkaansa. Nousu takaisin ei enää onnistunut ja keväällä 2005 Nottingham putosi kolmannelle sarjaportaalle Ykkösliigaan, jossa se pelasi kolme kautta. Keväällä 2008 Forest nousi takaisin Mestaruussarjaan.
Toukokuussa 2017 kreikkalainen Evangelos Marinakis osti Forestin kuwaitilaiselta Al-Hasawin perheeltä.
The Official History of Nottingham Forest Nottingham Forest FC.   Viitattu 22.10.2008. (englanniksi)
