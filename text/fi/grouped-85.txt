
Ranskan avoin tennisturnaus 2002 järjestettiin 27. toukokuuta – 9. kesäkuuta 2002. Albert Costa voitti miesten kaksinpelin ja saavutti ainoan Grand Slam -turnausvoittonsa. Naisten kaksinpelin voitti Serena Williams. Miesten nelinpelin voittivat Paul Haarhuis ja Jevgeni Kafelnikov. Virginia Ruano Pascual ja Paola Suárez voittivat naisten nelinpelin. Sekanelinpelin voittivat sisarukset Cara ja Wayne Black.

Ranskan kansalliskirjasto eli Bibliothèque nationale de France (BnF) on Ranskan keskuskirjasto ja maan tärkein kirjasto. Se on asemaltaan julkinen laitos. Kansalliskirjasto toimii useissa eri paikoissa, joista keskeisin on François Mitterrand -kirjasto, joka sijaitsee Pariisin 13. kaupunginosassa Seinen vasemmalla rannalla. Kirjaston noin 31 miljoonan nimekkeen kokoelmiin kuuluu kirjojen ja lehtien lisäksi käsikirjoituksia, kuvia, musiikkia, kolikoita sekä audiovisuaalista aineistoa. Kirjastolla on myös maailmanlaajuisesti tunnettu digitaalinen kokoelma Gallica, joka sisältää erityisesti kirjaston kuvamateriaalia. BnF on yksi maailman merkittävimmistä kirjastoista.
Ranskan kansalliskirjasto on perimätiedon mukaan saanut alkunsa kuningas Kaarle V Viisaan kirjastosta. Kirjastolla on takanaan monipuolinen ja rikas historia, joka on saanut sysäyksiä niin teknisestä kehityksestä kuin myös poliittisesta päätöksenteosta ja ulkoisista tapahtumista. Historia jakautuu kolmeen merkittävään osaan, joista viimeisin ja kaikkein lyhin on ollut suurimman muutoksen aikaa.
Kaarle V Viisaan kirjasto sijaitsi keskiajalla Louvressa, jossa sen sisältö koostui erityisesti käännöskirjoista. Kirjastonvartijaksi oli nimetty Gilles Mallet, joka suoritti myös kirjaston inventoinnin. Kirjasto kuitenkin hajosi Kaarle V:n hallituskauden jälkeen. Ludvig XI:n aikana perustettiin uusi kirjasto, joka on historiallisen jatkuvuuden kannalta huomattavasti merkittävämpi kuin Kaarle V Viisaan kirjaston olemassaolo. Kirjasto siirtyi sen jälkeen kuninkaalta aina hänen seuraajalleen. Ensiksi kirjasto siirtyi Kaarle VIII:lle, jonka aikana sinne sijoitettiin ensimmäiset painotuotteet. Hänen jälkeensä se kuului Ludvig XII:lle. Kirjasto sijoitettiin aluksi Amboisen linnaan ja sittemmin Bloisin linnaan. Kyseessä oli Kuninkaan kirjasto.
Kuningas Frans I perusti uuden oman kirjastonsa Fontainebleaun linnaan, ja muutaman vuoden ajan maassa oli kaksi kuninkaan kirjastoa. Vuonna 1544 Bloisin kuninkaan kirjasto siirrettiin Fontainebleaun linnan kirjaston yhteyteen. Vuonna 1537 juuri Frans I määräsi yleisen vapaakappaleoikeuden kirjastolleen. Tämä määräys rikastutti merkittävästi kirjaston kokoelmia.
Kaarle IX:n aikana kaksi yhteensulautunutta kirjastoa muuttivat jälleen takaisin Pariisiin. Henrik IV:n hallinnon aikana vuonna 1594 kirjasto sijoitettiin Lycée Louis-le-Grandin suojiin, joka tunnettiin aiemmin nimellä Collège de Clermont, ja vuonna 1603 se siirrettiin Pariisissa sijaitsevaan fransiskaaniluostariin.
Aurinkokuninkaan aikakausi oli Kuninkaallisen kirjaston suurta kehityskautta. Tuona aikana tapahtui useita uudistuksia. Kirjasto muutti Pariisissa Viviennekadulle, joka oli lähellä Richelieu-rakennusta eli yhtä kirjaston nykyisistä sijoituspaikoista. Kirjastoon sijoitettiin useita yksityiskokoelmia, esimerkiksi Gaston Orléansin kirjasto sekä Michel de Maroillesin ja Loménie de Briennen kirjastot. Kirjasto otti vastaan grafiikkaa ja painettua musiikkia. Nicolas Clément loi kirjastolle luokittelujärjestelmän, joka oli käytössä aina vuoteen 1996 saakka. Lisäksi kirjasto avautui yleisön käytettäväksi vuonna 1692.
Systemaattiset luettelot tulivat kirjaston teosten järjestelyn avuksi 1700-luvulla. Tällöin kirjasto myös asettui Richelieukadulle, joka on myös kirjaston nykyinen sijaintipaikka. Uusi sijainti helpotti kirjaston käyttöä vuodesta 1720 alkaen. Useat valistusajan filosofit saattoivat käyttää hyväkseen kuninkaallista kirjastoa. Muuton myötä myös kirjaston järjestelmää uudistettiin entistä käyttökelpoisemmaksi. Kirjastoon muodostettiin viisi osastoa: käsikirjoitusosasto, painotuotteiden osasto, grafiikan ja puu- ja kivipiirrosten osasto, mitalien ja kivikaiverrusten osasto ja arvonimi- ja sukututkimusosasto, joka myöhemmin liitettiin käsikirjoitusosastoon.
Kirjaston kokoelmien kasvu jatkui voimakkaana, mihin oli eräänä syynä vapaakappaleiden luovutusten entistä tarkempi valvonta. Myös uusien yksityisten kirjastojen yhdistäminen lisäsi merkittävästi kokoelmia. Tällaisia kirjastoja olivat muun muassa Étienne Baluzen kokoelma, Sébastien de Brossardin musiikkikirjastokokoelmat sekä Jean-Baptiste Colbertin kirjasto.
Kun kirjastoon tulevien teosten ja muun materiaalin virta vain voimistui ja paikat olivat käyneet ahtaiksi yleisön ja käyttäjien vastaanottamiseksi, suunnitelmat uudesta kirjastosta etenivät. Merkittävin oli arkkitehti Étienne-Louis Boulléen suunnitelma uudeksi kirjastoksi vuodelta 1785.
Ranskan vallankumous ei juuri aiheuttanut vahinkoa aiemmille kokoelmille, koska vandalismi oli Kuninkaan kirjastossa vähäistä. Kirjasto sai tässä yhteydessä uuden nimen Kansakunnan kirjasto. Osaa talon henkilökunnasta syytettiin vanhan hallinnon suosimisesta, ja he joutuivat eroamaan, mutta siitä ei kuitenkaan aiheutunut suurta haittaa kirjaston toiminnalle. Kirjasto kärsi huomattavasti enemmän, kun siltä vuonna 1790 poistettiin vapaakappaleoikeus. Tähän vaiheeseen osui valtava kirjallisuuden, pamflettien, lehtien ja esitteiden tulva. Jo vuonna 1794 oli vapaakappaleoikeus kuitenkin pakko palauttaa kirjastolle. Vallankumous kasvatti kirjaston kokoelmia, sillä sen omiin kokoelmiin lisättiin useita eri tahoilta tulleita kokoelmia:
Pariisissa kirjasto keräsi itselleen suuren osan pääkaupungissa olevista kirjakokoelmista. Näin siihen yhdistettiin useita uskonnollisten organisaatioiden kokoelmia, esimerkiksi mittava Saint-Victor-luostarin kokoelma sekä suuri osa Pariisin yliopiston 800 000 niteen kokoelmasta.
Maakuntien keskeiset koulut olivat omistaneet kirjastoja, jotka annettiin kuntien omaisuudeksi, mutta Kansakunnan kirjasto varasi itselleen kuitenkin kaikkein huomattavimmat teokset. Niiden oli tarkoitus olla esimerkkinä ranskalaisen kulttuurin rikkaudesta. Siksi eri puolilta Ranskaa saapui kirjastoon teoksia, jotka ovat yhä sen kokoelmissa.
Ulkomailta tuli erilaisia kokoelmia vallankumouksen aikaisten valloitusten tuliaisina. Ranskalaiset joukot keräsivät arvokkaiksi ja hyödyllisiksi arvioimiaan kirjakokoelmia eri maista. Osa näistä kokoelmista palautettiin alkuperäisille omistajilleen vuonna 1814, mutta kirjastoon jäi niistä kuitenkin merkittävä osa.Ranskan poliittisten järjestelmien vaihtumisen myötä kirjastosta tuli Keisarillinen kirjasto, sitten Kuninkaallinen kirjasto, ja vuonna 1848 nimi muuttui Kansalliskirjastoksi. Oltuaan vielä lyhyen aikaa Keisarillinen kirjasto se sai vuonna 1871 nimekseen lopullisesti Kansalliskirjasto. Joseph Van Praetin rooli 1800-luvun alkupuolella on keskeinen kirjaston toiminnalle, sillä hän oli suuresti kiinnostunut kirjojen konservoinnista. Hänen ansiostaan perustettiin harvinaisten kirjojen kokoelma, jolle siirrettiin niteiden erityiset käsittelyt ja säilytykset.
Vuonna 1828 Edmé François Jomard sai luvan luoda karttojen ja pohjapiirustusten osaston, joka sijoitettiin Tubeufin palatsiin. Kirjaston hallinto muuttui useita kertoja 1800-luvun ensimmäisen puoliskon aikana, koska epäröitiin hallintomallia, jossa oli vain yksi ainoa johtaja tai konservaattoreiden muodostama johtoryhmä. Hallitus kallistui yhden selkeän johtajan mallin kannalle. Tämä ratkaisu ei kuitenkaan vastannut kaikkiin organisointiongelmiin, minkä johdosta Napoleon III nimitti uudistuskomitean ja määräsi sen puheenjohtajaksi Prosper Mériméen. Komitean työskentely vahvisti yhden johtajan mallin toimivuutta. Johtajan vastapainoksi perustettiin konservaattoreista muodostuva konsultaatioryhmä. Uusi hallintomalli otettiin käyttöön 14. heinäkuuta 1858.
Arkkitehti Luigi Visconti, joka oli kirjaston palkkalistoilla 1800-luvun alkupuolella, joutui tyytymään vähäisiin muutoksiin, vaikka hänellä oli kunnianhimoisiakin suunnitelmia. Kirjastossa kävi koko ajan enemmän tutkijoita ja muita käyttäjiä Richelieukadulle rakennetuissa rakennuksissa, jotka arkkitehti Henri Labrouste suunnitteli vuonna 1868. Tässä vaiheessa tehty kokeilu kirjaston jakamisesta erillisiin tutkija- ja yleisösaleihin enteili nykyistä tilannetta uudessa François Mitterrand -kirjastossa, jossa on selkeä jako pohjakerroksen ja ylemmän kerroksen tiloihin. Vuosisadan loppupuolella koettiin merkittävä tapahtuma, kun kirjasto alkoi julkaista painotuotteiden teosluetteloa. Ajatuksen alullepanija oli Léopold Delisle, mutta työ vaati lähes vuosisadan, sillä se valmistui vasta vuonna 1981.
Maailmansotien välisenä aikana tapahtui useita merkittäviä muutoksia: Ovaali-salin avaaminen uusimman aikakauslehdistön lukusaliksi, sivurakennusten rakentaminen Versaillesiin helpottamaan tilanahtautta, sekä vaihtuvien näyttelyjen järjestäminen. Vuonna 1926 huhtikuun 29. päivän rahoituslaki teki kansalliskirjastosta julkisen laitoksen, jota tuli johtamaan hallintoneuvosto.
Toisen maailmansodan aika oli kansalliskirjastolle ankara. Osa kirjaston kokoelmista siirrettiin väliaikaisesti Vichyn hallinnon alueelle niin sanotun vapaan Ranskan puolelle. Lisäksi oli turvauduttava väliaikaiseen henkilökuntaan, joka koostui pääasiassa työttömistä intellektuelleista. Myös paperipula aiheutti suuren vajeen tavanomaisten kokoelmien kartuttamisessa. Hankala tilanne ei estänyt kuitenkaan kahden uuden osaston syntymistä vuonna 1942: musiikkiosasto luotiin yhteistyövälineeksi muihin musiikkikirjastoihin, ja tulevien osasto luotiin käsittelemään vapaakappaleoikeuden nojalla saatavia teoksia. Samana vuonna Maantieteellinen seura (Société de Géographie) talletti suurimman osan kokoelmistaan kirjastoon, mikä kartutti erityisesti kirjaston karttakokoelmaa.
Toisen maailmansodan jälkeen Kansalliskirjaston keskeisin työsarka on ollut yhteistyö muiden ranskalaisten kirjastojen kanssa (yhteinen aikakaus- ja sanomalehtien luettelointi) sekä konservointi, jossa on ollut apuna mikrofilmaus. Jatkuva tilanpuute pakotti rakentamaan toisen kirjavaraston Versaillesiin sekä vuonna 1964 Louvoiskadulle musiikkikirjaston, johon sijoitettiin myös äänitallenteet. Vuonna 1976 muodostettiin uusia osastoja: näyttämötaiteen osasto, virallisten julkaisujen osasto ja kansallinen äänitearkisto. Ensimmäiset automatisointikokeilut tehtiin jo 1960-luvun lopulla ensiksi aikakausjulkaisujen ja vapaakappaleiden rekisteröinnin suhteen. Nämä kokeilut johtivat tietokantojen BN Opale sekä nykyisen BN Opale Plus kehittämiseen 1980-luvun lopulla. Vuonna 1981 kirjaston valvonta siirrettiin Ranskan opetusministeriöltä maan kulttuuriministeriölle.
François Mitterrand ilmoitti Ranskan kansallispäivänä 14. heinäkuuta 1988: ”...yhden maailman suurimman ja moderneimman kirjaston rakentaminen ja sisustaminen... (sen) tulee kattaa kaikki tietämyksen alueet, olla kaikkien käytettävissä, tulee käyttää tiedon välittämiseen kaikkein moderneinta tekniikkaa, olla käytettävissä myös etäältä ja joka on yhteydessä muihin eurooppalaisiin kirjastoihin.”
Ranskan tasavallan presidentti tilasi silloin Patrice Cahartilta ja Michel Melotilta asiaa käsittelevän raportin. Tässä Cahart-Melot-raportissa ehdotettiin erilaisten kohteiden rakentamista, maakunnissa Nancyssa, Lyonissa ja Marseillessa sekä Pariisin esikaupungeissa: Saint-Denisissa ja Saint-Quentin-en-Yvelinessä. Pariisin sijoituspaikat tulivat kuitenkin ensisijaisiksi. Aluksi kirjasto suunniteltiin rakennettavaksi lähelle Dupleixin metroasemaa viidenteen kaupunginosaan. Kirjaston lopulliseksi paikaksi valittiin kuitenkin Tolbiacin uusi kortteli Pariisin 13. kaupunginosassa, Seinejoen vasemmalla rannalla. Tämä alue oli uusi ja tuolloin keskeisellä paikalla pääkaupungissa, ja se oli urbaanin kehityksen aluetta.
Raportin kirjoittajat suosittelivat vielä painotuotteiden varaston jakamista kahteen osaan, ja jakolinja olisi poliittisen päätöksenteon varassa. Ehdotettiin, että vain jakolinjan jälkeisen ajan painotuotteet otettaisiin uuteen kirjastoon. Tämä raportin osio sai aikaan ajoittain vilkkaan keskustelun. Syntyi kolme osapuolta, joista yksi kannatti rajan vetämistä vuoteen 1960 ja toinen, jota myös raportin laatijat kannattivat, oli vuoden 1954 kannalla. Kolmas ryhmä muodostui kaikenlaisten rajavuosien vastustajista. Ranskan presidentin linjan mukaisesti raportti korosti tietotekniikan käyttöönottoa kaikissa toiminnoissa, olipa sitten kyse luetteloiden laatimisesta tai dokumenttien saattamisesta digitaaliseen muotoon. Lisäksi raportti korosti vapaakappaleiden parempaa hallintaa, entisiin tiloihin jäävien kokoelmien uudelleenjärjestämistä sekä yhteistyötä muiden ranskalaisten kirjastojen kanssa.
Alkuvuodesta 1989 perustettiin Ranskan kirjastoyhdistys (Association pour la Bibliothèque de France), jonka puheenjohtajaksi tuli toimittaja Dominique Jamet. Saman vuoden lokakuussa yhdistys muutettiin julkiseksi yhteisöksi nimellä Établissement public de la Bibliothèque de France (EPBF). Rakennustoiminnan lisäksi EPBF sai tehtäväkseen luoda suuren yleisön käyttöön tarkoitetun kokoelman tulevaan kirjastoon. Toimintaa ei jätetty kirjastoalan ammattilaisten huoleksi ja näkemysten varaan. Organisaatio otti mukaan toimintaansa muita asiantuntijoita, eritoten opettajia, sekä kutsui itselleen neuvonantajia, erityisesti tutkijoita.
Samaan aikaan, vuoden 1989 heinäkuussa, hyväksyttiin arkkitehti Dominique Perraultin suunnitelma. Arkkitehtuuriprojekti kuvastaa neljää avonaista kirjaa, jotka muodostavat rakennuksen kulmissa olevat korkeat tornit. Jokaisella näistä torneista on nimi:
Kirjainten torni (Tour des lettres)Rakennustyöt alkoivat vuonna 1991 ja kestivät aina vuoteen 1996 saakka. Työolosuhteet olivat hyvin hankalat ja vaikeat. Vuoden 1994 alussa, töiden edistymisen myötä, BN (Kansalliskirjasto) ja EPBF sulautuivat yhteen ja muuttuivat Ranskan kansalliskirjastoksi (Bibliothèque nationale de France). Vuonna 1995 presidentti François Mitterrand vihki uuden kirjaston käyttöön, vaikka sitä ei vielä avattu yleisölle. Seuraava tasavallan presidentti Jacques Chirac johti kirjaston avaamista suurelle yleisölle 20. joulukuuta 1996. Samassa tilaisuudessa hän antoi uudelle rakennukselle edeltäjänsä François Mitterrandin nimen. Varsinaisesti tutkijoille tarkoitettu alempi kerros saatiin avatuksi kuitenkin vasta 25. lokakuuta 1998, kun kaikki aineisto Richelieukadun vanhasta päärakennuksesta oli saatu siirretyksi.
Ranskan kansalliskirjasto on julkinen laitos, jota ylläpitää ja valvoo Ranskan kulttuuriministeriö. Kuten kansalliskirjastoilla yleensä, myös BnF:llä on tehtävänä kokoelmien kartuttaminen, ja se on taattu vapaakappaleoikeuden avulla. Kirjaston tehtäviä ovat myös kokoelmien valvonta, konservointi ja yleisölle tiedottaminen. Kirjasto pitää yllä referenssiluetteloa ja tekee yhteistyötä kotimaisten ja ulkomaisten kirjastojen kanssa sekä osallistuu erilaisiin tutkimushankkeisiin.
Tolbiacin rakennuksen ylempi puutarhakerros on avoinna kaikille käyttäjille, joskin heille on määritelty pääsymaksu, joka on joko yksittäiseen tehtävään liittyvä tai vuosittainen. Tolbiacin alempi puutarhakerros ja lukusalit ja myös muiden rakennusten kaikki tilat ovat vain tutkijoiden käytössä. Niiden käyttöön vaaditaan todistus tutkimustyön tekemisestä sekä joko kahden viikon tai vuoden maksullisen käyttöoikeuden hankkiminen. Joillekin erityisryhmille, kuten opiskelijoille, on tarjolla alennettuja käyttäjämaksuja.
BnF kokoaa vapaakappaleet, ja sillä on apuna alueelliset vapaakappaletoimistot, Kansallisen audiovisuaalinen instituutti ja Kansallinen elokuvainstituutti. BnF kokoaa suurimman osan kaikista dokumenteista, ja pääosa tulee vapaakappaleoikeuden myötä.
BnF kokoaa kirjat ja kaikki muut painotuotteet, mutta sarjakuvien vapaakappaleoikeus on annettu Kansalliselle sarjakuva- ja kuvainstituutille (Centre national de la bande dessinée et de l'image (CNBDI)), joka sijaitsee Angoulêmen kaupungissa.
BnF:llä on pitkät perinteet esitellä näyttelyiden avulla omia kokoelmiaan, mutta usein niihin saadaan täydennystä myös ulkopuolisista laitoksista. Uuden julkisen yhteisön perustamisen jälkeen kirjastolla on entistä paremmat mahdollisuudet järjestää tieteellisiä tapahtumia kuten neuvotteluja ja konferensseja tai joskus jopa elokuvaesityksiä ja konsertteja.
Kirjasto on myös kustannustalo. Se julkaisee luetteloita kokoelmistaan, näyttelyesitteitä sekä aiemmin julkaisemattomia dokumentteja. Jotkut julkaisuista toteutetaan yhteistyössä yksityisten kustannustalojen kanssa.
Ranskan kansalliskirjasto julkaisee myös kahta säännöllisesti ilmestyvää lehteä. Ranskan kansalliskirjaston kronikka (Chroniques de la Bibliothèque nationale de France) ilmestyy myös verkkojulkaisuna, jossa se tiedottaa yleisölle kirjaston sisäisistä tapahtumista. Lehteä edelsi Revue de la Bibliothèque nationale, jossa oli artikkeleita kirjaston historiasta ja sen kokoelmista sekä yleensä median ja kirjastojen historiasta.
Kansalliskirjastolla on Ranskassa tehtävänä myös yhteistyö muiden ranskalaisten kirjastojen kanssa. Näin kirjasto on etuoikeutettuna luonut toimivan yhteistyön sellaisten kirjastojen kanssa, jotka ovat alueellisia keskuskirjastoja. Niitä on kahdenlaisia:
alueelliset keskukset, jotka saavat vapaakappaleet suoraan alueensa kustantajilta ja kirjapainoilta. Niitä on joka maakunnassa ja myös niin sanotuilla Ranskan merentakaisilla alueilla.
keskukset, jotka jakavat dokumentit. Niitä on yhteensä 47, joista 25 on Île-de-Francen alueella ja 22 maakunnissa. Niillä on yhteistyösopimus kansalliskirjaston kanssa. Ne ovat sopimuksin sitoutuneet täydentämään ja säilyttämään kansalliskirjaston tuella ja avustuksella kokoelmia, jotka täydentävät BnF:n kokoelmia jollakin tietyllä alueella. Saman kaupungin kirjastot voivat muodostaa yhteistyössä tällaisen keskuksen, ja sitten paikallisesti jakaa dokumentit eri kirjastojen kesken. Näin toimii Brestissä kunnallinen kirjasto, Bretagnen yliopiston sekä IFREMERin kirjasto, jotka muodostavat yhdessä oseanografisen kirjaston.Tämä verkoston lisäksi BnF takaa Ranskan kirjastoille bibliografisten tietojen saannin. Kirjasto hoitaa myös Ranskan julkaisujen luetteloinnin keskitetysti sekä ylläpitää eräitä vanhoja ja erityisiä kunnallisia kirjastoja.
Ranskan kansalliskirjasto vastaa myös ammatillisesta koulutuksesta. Tähän liittyen kirjastossa on harjoittelijoita, se järjestää ammatillisia päiviä ja luo bibliografisia normeja.
Ranskan kansalliskirjasto (BnF) ylläpitää myös suhteita ulkomaisiin kirjastoihin ja instituutioihin. Tunnetuin tämän alan suhde on osallistuminen ”Eurooppalaiseen kirjastoon”, joka on useiden eurooppalaisten kirjastojen, varsinkin kansalliskirjastojen, yhteistyössä organisoima virtuaalinen kirjasto. Tämä yhteenliittymä on antanut alkusysäyksen ”Euroopan digitaaliselle kirjastolle”. Hankkeeseen ovat sitoutuneet useimmat manner-Euroopan kirjastot, mutta esimerkiksi Yhdistynyt kuningaskunta ei ole ollut kiinnostunut hankkeesta.
Kirjasto on avustanut ja avustaa myös muissa maissa sijaitsevia kirjastoja, esimerkiksi ranskankielisessä Afrikassa ja Etelä-Amerikassa olevia kirjastoja. Lisäksi Ranskan kansalliskirjasto osallistuu IFLA’n toimintaan. Järjestön puitteissa BnF osallistuu erilaisiin työryhmiin, jotka laativat luettelointinormeja, ja sen yhteistyöohjelmaan PACiin (Preservation and conservation), jossa keskitytään vanhojen ja heikkokuntoisten dokumenttien konservoitiin ja pelastamiseen.
Ranskan kansalliskirjaston hallinnosta vastaa ylimpänä viranomaisena hallintoneuvosto, joka koostuu opetus- ja kulttuuriministeriöiden edustajista, tiedemaailman edustajista, henkilökunnan edustajista sekä kahdesta käyttäjien edustajasta, joista toinen on yleisten käyttäjien edustaja ja toinen tieteellisten käyttäjien edustaja. Hallintoneuvostoa avustaa tehtävässä tieteellinen neuvosto, jolla on vain neuvoa antava rooli.
Kirjaston pääjohtaja määrätään asetuksella kolmeksi vuodeksi kerrallaan, ja tehtävään voidaan nimittää sama henkilö vain kahdeksi virkakaudeksi. Pääjohtaja johtaa laitoksen toimintaa, ja hänellä on tässä tehtävässä apuna kirjastonjohtaja sekä apulaisjohtajat. Nykyinen kirjaston pääjohtaja on Jean-Noël Jeanneney.
Kokoelmien toimiala (DOC) käsittelee kirjaston kokoelmia ja vastaa yleisön palvelusta. Toimiala jakautuu dokumenttien lajien sekä toimipaikkojen mukaisesti.
Palvelujen ja verkostojen toimialan (DSR) tehtävänä on toimiminen eri toimialoilla ja kaikki dokumentteihin ja muihin kirjaston toimintoihin liittyvä. Tämä toimiala käsittää seitsemän eri osastoa.
Hallinnon ja henkilöhallinnon toimiala (DAP) kokoaa yhteen kirjaston päivittäisen toiminnan kannalta keskeiset alueet eli henkilöresurssit, talouden ja tuotantovälineet.Suoraan pääjohtajan alaisia toimistoja ovat:
Kulttuuriasioiden toimisto, joka huolehtii kaikista kulttuuritapahtumista: näyttelyistä, esitelmätilaisuuksista, seminaareista ja niin edelleen.
Ranskan kansalliskirjasto sijaitsee neliömäisessä korttelissa, jota rajaavat kadut Petits-Champs (etelässä), Vivienne (idässä), Louvois (pohjoisessa) ja Richelieu (lännessä). Rakennuskokonaisuuden vanhin osa on kardinaali Mazarinin rakennuttama. Arkkitehteina toimivat Pierre Le Muet sekä François Mansart, ja heidän aikansa näkyy vielä kahdessa galleriakäytävässä, joissa pidetään nykyisin näyttelyitä. Rakennuksiin on tehty suuria muutostöitä vuodesta 1729 lähtien.
Muutostyöt olivat huomattavasti vähäisempiä 1700-luvun jälkipuoliskolla ja aina 1800-luvun puoliväliin saakka. Toinen suurten muutostöiden vaihe alkoi Henri Labrousten myötä vuonna 1854. Hänen keskeisiä aikaansaannoksiaan ovat sisäpihan julkisivut sekä suurikokoinen ja mittava Labrouste-sali. Labroustea seurasi Jean-Louis Pascal vuonna 1916. Hän jatkoi suuren sisäpihan kunnostamista sekä rakennutti suuren ovaalisalin, joka vihittiin kuitenkin käyttöön vasta vuonna 1936. Kun Richelieu-korttelin rakentamismahdollisuudet oli käytetty, kirjasto laajeni myös naapurikortteleihin, joissa sijaitsee muun muassa vapaakappaletoimisto. Näistä tiloista luovuttiin kuitenkin uuden François Mitterrand -kirjaston valmistuttua.
Kirjaston hallinnassa on osoitteessa rue de Richelieu 16 rakennus, joka on kirjaston hallinnon käytössä. Musiikkikirjasto sijaitsee vuonna 1964 rakennetussa rue Louvoisin rakennuksessa. Kokonaisuus Richelieu–Louvois käsittää lukusalit, varastomakasiinit sekä toimistoja. Richelieu-Louvoisissa on myös kolme näyttelysalia: Mazarine-galleria teemanäyttelyjä varten, valokuvagalleria, joka tunnetaan myös nimellä Mansart-galleria, sekä kirjaston krypta, jossa on pienimuotoisia näyttelyitä.
Lisäksi Richelieu-kiinteistön kokoelmat käsittävät 2 700 000 painotuotetta (kirjoja, lehtiä ja kokoelmia), joista 12 000 on inkunaabeleita.
Kun painotuotteiden muutto uuteen François Mitterrand -kirjastoon oli toteutunut, BnF sitoutui Richelieu-kirjaston rakennusten nykyaikaistamiseen, joka ulottui eri osa-alueille:
Erikoiskokoelmiin ja -saleihin parempien tunnisteiden laittaminen. Erityisesti tämä koski Richelieu-kirjaston kortistoja, joita oli tarkoitus muuttaa vähitellen BN-Opaline-järjestelmästä uuteen tehokkaampaan BN-Opale Plus -järjestelmään. Lisäksi oli tarkoituksena soveltaa uusia normeja käsikirjoituskokoelmien luokitteluun ja kuvaukseen;
Kokoelmien ja tilojen uudelleenryhmitys.On myös todettu, että Art Spectacle -osasto sijoittuisi nykyisen rahakokoelmien, mitalien ja antiikkiesineiden museon paikalle, ja sen uudelleenorganisointi olisi tärkeätä. Labarousse-salista tulee kansallisen taidehistorian instituutin (INHA) lukusali. Suuren Ovaalisalin suhteen on suunniteltu, että eri osastoista kiinnostuneiden peruskäyttäjien olisi päästävä käyttämään siellä olevia peruskokoelmia helpommin.
Tolbiacin korttelissa sijaitsee François Mitterrand -kirjasto, jota kutsutaan myös Suureksi kirjastoksi (Très grande bibliothèque). Rakennus sijaitsee 7,5 hehtaarin suuruisella tontilla, ja sen pohjapinta-ala on kuusi hehtaaria. Kirjaston suunnitteli arkkitehti Dominique Perrault. Näkyvintä kirjastossa ovat neljä 79 metrin korkuista, avoimen kirjan muotoista tornia alueen kussakin kulmassa ja valtaisa puita kasvava sisäpiha. Jokaisella tornilla on oma, siellä säilytettävää aineistoa kuvaava nimensä:
Kirjainten torni (Tour des lettres)Koko rakennuksen sydämessä on yleisöltä suljettu puutarha, jonka pinta-ala on 1,2 hehtaaria. Puutarha on sisääntulokerroksen kohdalla, ja rakennuksen pohjakerrosta kutsutaan nimellä rez-de-jardin eli puutarhakerros. Tämän kerroksen alapuolella on vielä kaksi maanalaista kerrosta, jotka on varattu kirjaston sisäiselle autoliikenteelle ja esimerkiksi vapaakappaleita tuoville ajoneuvoille. Koko rakennettu lattiapinta-ala ilman puutarhaa on 290 000 neliömetriä.
Kirjastossa on kaksi näyttelytilaa: ”suuri sali” ja ”pieni sali”. Lisäksi sisääntulohallissa on pysyvä näyttely, jossa esitellään kirjastoa yleisesti. Myös pieni ja suurempi auditorio mahdollistavat asiantuntijakokousten, kollokvioiden, konferenssien, luentojen ja konserttien järjestäminen.
Tolbiacin kokoelmat käsittävät vapaan pääsyn kokoelmat sekä suljetun kokoelman, ja niille on varattu yhteensä 385 hyllykilometriä. Vapaan käyttöoikeuden kokoelmat, jotka sijaitsevat ylemmässä ja alemmassa puutarhakerroksessa, sisältävät 575 000 nidettä, ja niihin mahtuu kaiken kaikkiaan 700 000 nidettä. Lähes kaikissa kirjaston kokoelmissa on kansalliskokoelman aineistoa. Suurimmat kansalliskokoelman tallentajat ovat neljä painotuotteiden osastoa ja lehtiosasto, jotka tallentavat kansallisperintöä aina 1500-luvulta nykyhetkeen saakka. Näistä muodostuvat noin 10 miljoonan kirjan sekä 350 000 eri nimikkeellä olevan lehden kokoelmat. Lehdistä 32 000 on yhä ilmestyviä ranskalaisia tai ulkomaisia lehtiä. Painotuotteiden lisäksi kirjastossa on merkittävä kokoelma mikrofilmejä. Niitä on 76 000 kappaletta esimerkiksi lehdistä ja suurikokoisista kirjoista sekä 950 000 mikrokorttia eri teoksista, kuten opinnäytteistä.
Audiovisuaalinen osasto on perintöä entisestä Kansallisesta äänitearkistosta (Phonothèque nationale). Se on myös osa kansalliskokoelmaa, mutta se on yksityisten luoma. Audiovisuaalisissa kokoelmissa on noin 900 000 äänitedokumenttia, 90 000 videointia, 250 000 digitoitua kuvaa sekä 50 000 multimediadokumenttia.
Kirjaston kaikkein arvokkainta osaa edustaa harvinaisten kirjojen varasto, jossa on noin 200 000 teosta. Varasto sisältää inkunaabeleita, kooltaan erikoisia (hyvin pieni- tai suurikokoisia) teoksia, tekniikan kehitystä kuvastavia dokumentteja, pienipainoksisia teoksia ja kuuluisille henkilöille kuuluneita teoksia. Varastoon kuuluu lisäksi kirjaston niin kutsuttu ”helvetti”, joka käsittää ”irstaaksi” luokiteltua kirjallisuutta.
Yleisön käytössä on lisäksi noin 100 000 digitoitua tekstiä. Vain osa kyseisistä teoksista on Gallican internetsivuilla, koska julkiseen käyttöön voidaan luovuttaa vain sellaiset teokset, joiden tekijänoikeus ei enää ole voimassa.
Arsenal-kirjasto on aikaisemmin ollut yleisölle tarkoitettu kirjasto, joka on liitetty vuonna 1934 Ranskan kansalliskirjastoon. Kyseinen kirjasto muodostaa nykyisin yhden kansalliskirjaston osastoista. Kirjasto on keskittynyt kaunokirjallisuuteen, ja sen kokoelmissa on myös jonkin verran historiaa käsittelevää kirjallisuutta.
Kirjaston kokoelmissa on noin miljoona kirjaa ja aikakauslehteä. Käsikirjoituksia, leimoja, karttoja ja musiikkipartituureja on yhteensä noin 120 000 kappaletta.
Pariisin oopperan kirjaston museo, joka sijaitsee vanhassa ”Opéra Garnier” -rakennuksessa, on liitetty kansalliskirjaston musiikkiosastoon. Kirjastomuseo on saanut alkunsa Pariisin kansallisoopperan kokoelmista, joiden alku sijoittuu vuoteen 1669. Siellä säilytetään edelleen arvokasta kokoelmaa, johon kuuluu muun muassa partituureja, pienoismalleja ja asusteita. Kirjastomuseolla on hallussaan runsaasti musiikkidokumentteja, mutta vielä enemmän se omistaa tanssiin liittyviä tuotoksia, sillä kokoelmat käsittävät myös Tanssitaiteen kansainvälisen arkiston (Archives internationales de la danse).
Kokoelmissa on kirjoja, lehtiä ja koottuja painotuotteita noin 130 000 kappaletta. Valokuvia, partituureja, leimoja, ohjelmia, asusteita ja lavastusten pienoismalleja on kaikkiaan noin 240 000.
Jean Vilar -kirjasto AvignonissaRanskan kansalliskirjasto omistaa Avignonissa Jean Vilarin entisen kodin. Rakennus on liitetty Taide- ja näyttämöosastoon. Kirjasto sisältää ohjaaja Vilarin henkilökohtaisen arkiston ja Avignonin kulttuurifestivaalien arkiston.
Bussy-Saint-Georgesin tekninen keskusYksi kansalliskirjaston osastoista sijaitsee Bussy-Saint-Georgessa, jossa se on osa Kirjatekniikan korkeakoulun rakennusta. Tämä Bussyn keskus on tarkoitettu:
ylimääräisten vapaakappaleiden varastointiin ja lajitteluun, mutta tämä tehtävä on suunniteltu poistettavaksi keskukselta.Sablé-sur-Sarthen tekninen keskusKansalliskirjaston eräs toiminto sijoittuu Sablé-sur-Sartheen, jossa kirjaston osasto toimii Joël Le Theule -keskuksessa. Keskuksessa kunnostetaan huonokuntoisia ja hauraita dokumentteja.
BN-Opale Plus on digitaalinen ja nykyisin käytetyin luettelo. Aikaisemmin luettelo oli nimeltään BN-Opale, ja siihen oli sisällytetty kaikki kirjaston kansalliskokoelmat. Järjestelmä on ollut toiminnassa alun perin vuodesta 1987, ja se oli tarkoitettu ensimmäisessä vaiheessa vain vapaakappaleiden luettelointiin. Myöhemmin siihen on lisätty koko kirjaston painotuotteiden yleisluettelo ja sen lisäykset. Myöhemmin se sai nimen BN-Opale ”plus”, kun siihen lisättiin myös laajemmat tiedot eli siis Tolbiacin kirjastorakennukset avoimen kokoelman tiedot ja myös audiovisuaalisen (sisältää myös multimedian) kokoelman tiedot. Parhaillaan on käynnissä muiden kirjastorakennusten kokoelmien tallentaminen.
BN-Opaline on myös tietotekniikalla toteutettu luettelo, joka otettiin käyttöön BN-Opalen jälkeen. Se ei kuitenkaan ole tarkoitettu Web-ympäristöön, vaikka se toimii myös siellä, vaan Telnet-järjestelmässä käytettäväksi. BN-Opaline on muodostettu useista eri tietokannoista, ja jokaisella niistä on oma alueensa, mitä pidetään tämän järjestelmän etuna. Siksi luetteloa käytetään muiden rakennusten erikoistietokantojen selailemiseen, varsinkin Richelieun kokoelmat käsikirjoituksista, partituureista, elokuvista jne. ovat sen käyttäjien suosiossa. BN-Opalinessa on luetteloitu myös Ranskan kansalliskirjaston ulkopuolisia kokoelmia, varsinkin eräitä muita musiikkikokoelmia. Ajan myötä luettelon merkitys kuitenkin vähenee, kun tiedot siirretään myös Web-ympäristöön.
Kahden IT-perustaisen luettelon olemassaolo ei ole kuitenkaan poistanut perinteisten luetteloiden merkitystä. Luettelot ovat joko painettuja tai korttiluetteloita. Ne ovat jatkuvasti paikalla kansalliskirjaston tiloissa, ja vaikka ne tulisivat ajan myötä tarpeettomiksi, ne ovat kuitenkin varmistuksena. Perinteiset luettelot ovat myös käytössä erilaisissa erityskokoelmissa, eritoten käsikirjoitusten, leimojen tai rahojen ja mitalien luetteloinnissa. Kirjasto julkaisee alalta myös uusia luetteloita.
François Mitterrand-kirjastossa perinteiset luettelot ovat käyneet harvinaisiksi, ja niitä on käytössä vain muutamissa lukusaleissa. Niihin on tallennettu erityisesti harvinaisten kirjojen kokoelmat, jotka sijaitsevat salissa Y, sekä ei-latinalaisin kirjaimin kirjoitettujen teosten kokoelmat, joiden sijoituspaikka on sali W, joista tosin osa on jo saatavissa Internetin luetteloiden välityksellä.
Kansalliskirjastossa työskentelee kaikki toimipaikat mukaan lukien noin 3 000 henkilöä, joka kuitenkin edustaa noin 2 500 henkilötyövuotta eli kokoaikaista työpaikkaa. Henkilökunnasta 2/3 on virkamiehiä, josta noin puolet työskentelee muualla Ranskan opetusministeriön alaisuudessa kuin kansalliskirjastossa. Lisäksi kirjaston palveluksessa sopimuspalkkaisina ja sijaisina on runsaasti työntekijöitä, jotka ovat pääasiassa opiskelijoita. Se on myös merkittävä syy henkilökunnan suureen vaihtumiseen.
Lukuihin ei sisälly henkilökuntaa, joka työskentelee yksityisten yritysten palveluksessa, esimerkiksi kahviloissa tai vartijoina. Myöskään vakituisesti kirjastossa päivystävät palomiehet eivät kuulu henkilökuntaan.
Kirjaston käyttäjät ovat suureksi osaksi opiskelijoita. Tutkimusosaston rekisteröidyistä käyttäjistä lähes 60 prosenttia ilmoittaa tulonsa syyksi opiskelun, kun viimeisimpien käyttäjätutkimusten mukaan kerrosta ylempänä olevan avoimen käyttöoikeuden käyttäjistä saman syyn ilmoittaa 84 prosenttia. Kirjaston ylemmän lukusalin käyttäjät ovat usein kandidaattiopiskelijoita kun taas tohtorikoulutettavat suosivat alakerran tutkimussaleja. Maisterin tutkinnon suorittajat jakautuvat melko tasaisesti kummankin kerroksen lukusalien kesken. Opiskelijoiden jälkeen suurimpana käyttäjäryhmänä tulevat opetushenkilökunta sekä tutkijat. Vähän yli 30 prosenttia virallistetuista käyttäjistä, jotka ovat tutkijastatuksella, ilmoittaa työskentelevänsä ”ammatillisista syistä”. Suuri osa heistä lienee opettaja-tutkijoita.
Näiden kahden käyttäjäluokan lisäksi BnF kiinnostaa hyvin vähän sivistynyttä suurta yleisöä, joka oli kirjastohankkeen ensisijainen kohde. Vain noin 10 prosenttia tutkimusosaston yleisöstä ilmoittaa syyksi ”henkilökohtaisen kiinnostuksen”. Ylemmässä avoimessa kerroksessa prosenttisuhde on samanlainen, sillä 84 prosentin opiskelijoiden määrään on vielä lisättävä kuusi prosenttia lukiolaisia.
Suomalaisiin kirjastoihin tottuneelle Ranskan kansalliskirjasto tuottaa yllätyksen, sillä sen käyttö on yleensä maksullista. Maksut ovat kuitenkin melko edullisia, sillä suurin osa kirjaston rahoituksesta tulee valtiolta. Monille erillisryhmille on omia alennuksia.
Käyttäjä joutuu lisäksi esittämään henkilötodistuksensa sekä kotiosoitteensa todistaakseen henkilöllisyytensä. Ranskassa vakinaisesti asuvan pitää esittää mieluiten vuokranmaksukuittinsa tai sähkö-, kaasu- tai lankapuhelinlaskunsa, joka ei ole kolmea kuukautta vanhempi. Tutkijasaleihin pääsyyn tarvitaan esimerkiksi yliopiston tai tutkimuslaitoksen suositus. Tukijasaleihin päästetään vain tutkimuksen kohteet selventävän henkilökohtaisen haastattelun jälkeen.
Ranskan kansalliskirjaston budjetti on 145 miljoonaa euroa. Ranskan valtio tukee kirjastoa 116 miljoonalla eurolla, joka on pääasiassa kulttuuriministeriön määrärahaa. Kirjaston muut taloudelliset resurssit ovat hyvin vaatimattomia, esimerkiksi sisäänpääsymaksut tuottavat vain noin kaksi miljoonaa euroa vuodessa.
Kirjaston käyttömenot ovat noin 104 miljoonaa euroa ja investointimenot noin 58 miljoonaa euroa. Käyttömenoista sopimuspalkkaisten toimenhaltijoiden osuus on 41 miljoonaa euroa, mutta valtio maksaa vakinaisten viranhaltijoiden palkat. Investointimenoista 18 miljoonaa euroa kohdistuu rakennuksiin ja 15 miljoonaa euroa kokoelmien kartuttamiseen. Kirjahankinnat kuuluvat kansalliskirjastossa investointimenoihin, koska ne on tarkoitettu pitkäaikaiseen säilytykseen. Kirjastoissa, joissa kirjojen kierto on nopeampaa, ne kuuluvat käyttömenoihin.
Kansalliskirjastoon kohdistuu myös kritiikkiä. Kritiikkiä tulee kaikilta tahoilta, ja kirjastoa käsitellään varsin laajasti julkisissa tiedotusvälineissä. Viime aikoina kritiikki on tosin vähentynyt. Kritiikkiä ovat esittäneet kolme ryhmää:
Ammattiliitot ovat arvostelleet kirjaston François Mitterrand -rakennusta ja yleensäkin kirjastoa hyvin paljon. Kirjastossa on puhjennut henkilöstön sisäisiä ristiriitoja, ja yhdestä niistä seurasi pitkä lakko melkein heti, kun alemman kerroksen tutkijasalit oli avattu. Lakon syynä olivat uuden kirjaston työskentelyolot. Erityisesti varastojen työntekijät valittivat melusta mutta myös siitä, että joutuivat työskentelemään ikkunattomassa tilassa. Toiseksi, varsinkin alemman tutkijakerroksen toiminnan alkuaikana käyttäjät syyttivät henkilökuntaa kirjaston toimimattomuudesta, mikä ei heidän mielestään ollut aina oikeutettua. Kirjastoa on arvosteltu myös pätkätyöläisten käyttämisestä sijaisia tarvittaessa.
Myös kirjaston käyttäjät ovat esittäneet moitteita, ja ne koskevat erityisesti François Mitterrand -kirjastorakennusta. Kirjastoon pääseminen on vaikeaa, etenkin silloin kun matalan osan yllä olevat kadut ja niihin johtavat reitit ovat kosteita ja liukkaita. Ongelma on ratkaistu vain osittain. Käytössä on liukastumista estäviä ratkaisuja ja alas menevistä liukuportaista on luovuttu. Lukijat ovat myös valittaneet työskentelyoloista uudessa kirjastossa: lukusalit ovat meluisia, tilattu aineisto tulee hitaasti jos ollenkaan, lukusaleissa on kylmä myös kesällä, tietopisteet ja niissä olevat näytöt on sijoitettu huonosti, sillä auringonpaisteella ne ovat lähes katselukelvottomia.
Kirjaston käyttäjien edustajat ovat vaatineet kirjaston aukioloaikojen pidentämistä niin, että se olisi auki edes yhtenä iltana viikossa myöhäisiltaan asti (nykyisin kirjaston ovet suljetaan kello 20.00). Käyttäjät haluaisivat myös, että alimman kerroksen tieteelliseen työhön varatut salit avautuisivat maanantaina jo aamulla. Käyttäjien näkemysten mukaan kirjasto uhraa liikaa voimavarojaan digitaalisen webkirjaston Gallican kehittämiseen ja näyttelyihin, mutta jättää paikalliset käyttäjät liian vähälle huomiolle.
Kansalliskirjasto on synnyttänyt arvostelua myös siellä työskentelevien ja sen käyttäjäpiirin ulkopuolella. Osa kritiikistä on poliittista, eikä se kohdistu varsinaisesti François Mitterrand -kirjastoon, vaan yleensä Mitterrandin ”suurten rakennusprojektien” politiikkaan. Kirjastoprojektin valinta oli poliittinen ja yhden ainoan henkilön päätös, joka valmisteltiin kovalla vauhdilla välittämättä lainkaan käytännön seikoista. Myös arkkitehti Dominique Perraultin näkemykset kirjastosta ja sen arkkitehtuurista ovat saaneet osansa kritiikistä. Erityisesti on arvosteltu hänen näkemystään sijoittaa kirjavarastot neljään lasitorniin.
Lehdistö on ottanut esille myös joitakin erityispiirteitä, jotka tosin ovat ehkä liioiteltuja, mutta ovat kuitenkin luonteeltaan sellaisia, että ne herättävät pilkkaa ja suuttumusta. Merkittävimpiä ovat olleet esimerkiksi palohälytysjärjestelmän toimimattomuus, sillä vuonna 1997 järjestelmä kasteli eräitä varasto-osastoja. Lehdistössä riepoteltiin vuonna 2004 erään kirjaston konservaattorin tekemiä kirjavarkauksia, joista tekijä on sittemmin saanut tuomionsa. Viimeisin skandaali (vuonna 2005) on ollut kirjaston kokoelmien runsas asbesti.
Jos ”Suuri kirjasto (TGB)”, kuten rakennushanketta alun perin kutsuttiin, on saanut osakseen kritiikkiä, joka on kohdistunut eritoten François Mitterrand -kirjastoon, hanke ja sen kehittäjät ovat toisaalta saaneet runsaasti varoja projektiinsa. Tämä on osaltaan nostanut kirjastojen arvostusta niin Ranskassa kuin koko maailmassa. Tämä on näkynyt myös erityisesti luetteloiden lisääntyneenä määränä sekä koko organisaation parempana näkyvyytenä yhteiskunnassa, mutta varsinkin digitaalisen kirjaston Gallican käytön kasvuna.
Bibliothèque nationale de France, Trésors de la Bibliothèque nationale de France 1–2.    Bibliothèque nationale de France, 1996. 2-7177-1999-7.    
François Dupuigrenet Desroussilles: ''Trésors de la Bibliothèque nationale.    Nathan, 1986. 2-09-290539-2.
Histoire des bibliothèques françaises, 1–4.    Éditions du Cercle de la librairies, e.i..     
Patrice Cahart & Michel Melot: Propositions pour une grande bibliothèque: rapport au Premier ministre.    La Documentation française, 1989. ISBN 2-11-002226-4.    
Jean Gattégno: La Bibliothèque de France à mi-parcours: de la TGB à la BN bis ?.    Éditions du Cercle de la Librairie, 1992. ISBN 2-7654-0512-3.    
Jean-Marc Mandosio: L'Effondrement de la Très Grande Bibliothèque Nationale de France : ses causes, ses conséquences.    Éd. de l'Encyclopédie des nuisances, 1999. ISBN 2-910386-10-4.    
Jean-Marc Mandosio: Après l'effondrement : notes sur l'utopie néotechnologique.    Éd. de l'Encyclopédie des nuisances, 2000. ISBN 2-910386-13-9.    
Philippe Nachbar & Philippe Richert (toim.): Rapport d'information à la suite d'une mission d'information chargée d'étudier le fonctionnement de la Bibliothèque nationale de France.    Sénat, 2000. ISBN 2-11-102379-5.    
François Stasse: La Véritable Histoire de la grande bibliothèque.    L'Épreuve des faits, 2002. ISBN 2-02-051761-2.

Raoul Servais (s. 1. toukokuuta 1928) on belgialainen elokuvaohjaaja, -käsikirjoittaja ja -tuottaja sekä animaattori. Hän syntyi Ostendissa ja opiskeli Ghentin kuninkaallisessa taideakatemiassa.
Servais on tullut tunnetuksi animaatioelokuvillaan, joilla hän on voittanut useita palkintoja. Vuonna 1979 hän sai Harpya-animaatiollaan Cannesin elokuvajuhlien parhaan lyhytelokuvan Kultaisen palmun.

Welch syntyi Armando Carlos Tejadan ja Josephine Sarah Hallin kolmilapsisen perheen vanhimmaksi lapseksi ja sai kasteessa nimen Jo Raquel Tejada. Hänen isänsä oli bolivialainen siirtolainen, joka työskenteli avaruusinsinöörinä. Welchin äidillä oli puolestaan irlantilaisia sukujuuria.
Raquel Welch osallistui jo teini-iässä kauneuskilpailuihin ja saavutti niissä menestystä. High schoolin jälkeen hän aloitti opintonsa San Diegon osavaltion collegessa, jossa opiskeli teatteria. Vuotta myöhemmin hän avioitui James Welchin kanssa. Pari erosi vuonna 1964. Tämän jälkeen Welch on ollut kolme kertaa naimisissa. 1970-luvulla Welchillä oli lyhyehkö suhde shock rock -muusikko Alice Cooperin kanssa.
Welch työskenteli työuransa alussa muun muassa San Diegon television säätyttönä, mallina ja cocktail-tilaisuuksien emäntänä. Erottuaan James Welchistä hän muutti kahden lapsensa kanssa ensin Dallasiin ja myöhemmin Los Angelesiin. Näyttelijänura alkoi sivurooleista tv-sarjoissa Vaimoni on noita, McHale's Navy, The Hollywood Palace ja The Virginian. Ensimmäisen elokuvaroolinsa hän sai elokuvasta A Swingin' Summer. Tieteiselokuva Fantastinen matka nosti hänet lopulta tähdeksi.
Welchin tähdittämät elokuvat eivät koskaan osoittautuneet kassamagneeteiksi, mutta siitä huolimatta Welch kohosi yhdeksi 1960- ja 1970-lukujen nimekkäimmistä seksisymboleista.
Raquel Welch on luonut uraa myös kaupallisella alalla: hänen peruukkimallistonsa on ollut Yhdysvalloissa varsin suosittu, minkä lisäksi hänellä on oma korumallisto ja ihonhoitosarja, jotka eivät ole kuitenkaan yltäneet vastaavaan myyntimenestykseen.
Raquel Welch Internet Movie Databasessa (IMDb.com) (englanniksi) Kuvia tai muita tiedostoja aiheesta Raquel Welch Wikimedia Commonsissa
Rashida Leah Jones (s. 25. helmikuuta 1976 Los Angeles, Kalifornia) on yhdysvaltalainen elokuva- ja televisionäyttelijä sekä käsikirjoittaja. Hänet tunnetaan parhaiten rooleistaan televisiosarjoissa Puisto-osasto, Konttori ja Käytäväpeliä. Jones on myös näytellyt useissa elokuvissa, kuten  I Love You, Man (2009), The Social Network (2010) ja Our Idiot Brother (2011). Hän esiintyi naispääosassa vuoden 2012 elokuvassa Celeste & Jesse – aina yhdessä, johon hän laati myös käsikirjoituksen yhdessä Will McCormackin kanssa.
Jonesin isä on afroamerikkalainen muusikko Quincy Jones ja äiti näyttelijä Peggy Lipton. Hänellä on isosisko Kidada sekä viisi sisaruspuolta isänsä muista suhteista. Hänellä on äitinsä kautta venäläisiä ja latvialaisia sukujuuria. Rashida ja hänen sisarensa kasvatettiin juutalaisiksi. Jones kasvoi Bel Airissa Kaliforniassa, ja hänen vanhempiensa avioliitto oli yhtä vuoristorataa koko hänen lapsuusaikansa. Vanhemmat erosivat, kun hän oli 14-vuotias. Jonesilla oli jo lapsena musikaalisia kykyjä, ja hän soitti klassista pianoa. Hän kävi samaa koulua kuin Paris Hilton ja Kim Kardashian.
Vuonna 1994 Jones keräsi huomiota rap-artisti Tupac Shakurille kirjoittamassaan avoimessa kirjeessä, jossa hän vastasi Shakurin murskaaviin huomautuksiin Jonesin vanhempien skandaaliavioliitosta. Myöhemmin hän ystävystyi Shakurin kanssa, joka oli kihloissa hänen sisarensa Kidadan kanssa ennen kuolemaansa. Lukion jälkeen Jones suuntasi Harvardin yliopistoon. Siellä hän oli mukana useissa ilmaisutaitoon ja draamaan erikoistuneissa kerhoissa. Jones halusi alun perin juristiksi, mutta muutti mielensä petyttyään O. J. Simpsonin murhaoikeudenkäyntiin. Hän alkoi opiskella esittävää taidetta sekä uskontoa ja filosofiaa. Hän valmistui Harvardista vuonna 1997.
Jones on esiintynyt muutamissa musiikkivideoissa sekä laulanut taustoja Maroon 5 -yhtyeelle. Hänen ensimmäinen merkittävä elokuvansa oli vuoden 2002 Full Frontal, jossa hänellä oli pieni rooli. Vuonna 2004 hänellä oli sivuosa elokuvassa Mieheni ex-naiset. Hän on myös toiminut avustavana toimittajana Teen Vogue -lehdessä. Jones on esiintynyt useissa draama- ja komediasarjoissa. Vuonna 2011 hän näytteli elokuvissa Vain seksiä, The Muppets ja The Big Year. Lisäksi hän on tehnyt äänirooleja animaatioissa kuten The Cleveland Show ja Simpsonit.
Jones on seurustellut muun muassa näyttelijä Tobey Maguiren ja musiikkituottaja Mark Ronsonin kanssa. Maguiren kanssa he olivat yhdessä kaksi ja puoli vuotta, mutta suhde päättyi vuonna 2000. Jones on ollut aktiivisesti mukana hyväntekeväisyystyössä lasten auttamiseksi sekä poliittisissa kampanjoissa.
 Kuvia tai muita tiedostoja aiheesta Rashida Jones Wikimedia CommonsissaRashida Jones Internet Movie Databasessa (IMDb.com) (englanniksi)
Rasilampi  on Keski-Suomessa Multialla Kierrosperän kylän lähellä sijaitseva lampi, joka kuuluu Kokemäenjoen vesistöön.
Lammen pinta-ala on 1,0 hehtaaria ja se on 200 metriä pitkä ja 50 metriä leveä. Lammella ei ole kartan mukaan saaria. Sen rantaviivan pituus on 500 metriä..
Lampi sijaitsee Kokemäenjoen vesistössä (vesistöaluetunnus 35) Keuruun reitin valuma-alueen (35.6) Tarhianjoen alueella (35.63), jonka Kukonjoen alueeseen (35.634) se kuuluu.

Rasvakeskustelu (Suomessa usein nimellä rasvasota) on Suomessa, Ruotsissa, Yhdysvalloissa ja joissain muissa länsimaissa 1950-luvulla tai viimeistään 1970-luvulla alkanut ja edelleen jatkuva julkinen keskustelu ravintorasvojen asemasta ruokavaliossa. Keskustelua on käyty ensisijaisesti siitä, aiheuttavatko ravinnon tyydyttyneet rasvat sydänsairauksia vai eivät. Keskusteluun voidaan katsoa kuuluvaksi mediassa aiheesta käytävät keskustelut ja väittelyt, aiheesta tehdyt kirjat, lehtiartikkelit ja televisio-ohjelmat, kansanterveysvalistus ja siihen liittyvät toimenpiteet, sekä asiaa käsittelevät internet-foorumit ja blogit.
Keskustelun ensimmäiset vaiheet Suomessa käytiin Pohjois-Karjala-projektin seurauksena aloitetun ravitsemusvalistuksen tiimoilla 1970-luvulla, ja 2010-luvun alussa se käynnistyi uudelleen Ylen MOT:n Rasvainen kupla -ohjelman ja sitä seuranneen A-Talkin keskusteluohjelman Voita pöytään myötä.
Rasvojen välttämiseen ohjaava ravitsemusvalistus on vaikuttanut Suomessa voimakkaasti suomalaisten ruokavalioon ja ruokakulttuuriin viime vuosikymmenien aikana, ja monet uskovat sen vaikuttaneen myös merkittävästi suomalaisten kansanterveyteen. Käyty aika ajoin kiivaskin keskustelu nivoutuu monella tavoin yhteen muiden ravitsemus- ja terveysaiheiden ja -keskustelujen kanssa, kuten kolesterolihypoteesi, kouluruokailu, vähähiilihydraattinen ruokavalio, ruoan lisäaineet ja nutritionismi.
Tyydyttyneiden rasvojen käytön vähentämistä ja rasvojen kokonaismäärän rajoittamista edustavat näkyvimmin suomalaiset viralliset ravitsemussuositukset, joista vastaa valtion ravitsemusneuvottelukunta ja joita edistää Terveyden ja hyvinvoinnin laitos. Näihin ravitsemussuosituksiin pohjautuvat muun muassa Suomen kouluruokailun ja terveydenhuollon ravitsemussuositukset. Ravitsemussuosituksissa 2005 annetaan rasvalle enimmäismääräsuosituksia ja tyydyttyneen rasvan käyttöä neuvotaan rajoittamaan kymmeneen prosenttiin energiasta. Tyydyttyneiden rasvojen sijaan suositellaan kasvirasvoja ja tyydyttymättömiä rasvoja sisältäviä margariinia.Rasvojen vapaamman käytön puolesta puhuvat nykyaikana näkyvimmin vähähiilihydraattisen ruokavalion puolestapuhujat. Myös Valio puhui 1970- ja 1980-luvuilla maitorasvojen puolesta julkisuuskampanjoissaan. Rasvan suosijoiden mukaan tyydyttyneellä rasvalla ei ole tutkimuksissa todettu olevan sydänterveyttä huonontavaa vaikutusta, ja rasva sopii myös hyvin laihduttajan ruokavalioon sen kylläisyyttä aiheuttavan vaikutuksen johdosta. Tyydyttynyttä rasvaa puolustetaan luonnollisena osana ihmisen ruokavaliota, ja ainoastaan keinotekoisten tyydyttyneiden rasvojen saantia pyritään välttämään.lähde?
Kansanterveyslaitoksen mukaan suomalaiset olivat 1950-luvulla yksi Euroopan sairaimmista kansoista, mutta sen jälkeen kansanterveys on jatkuvasti parantunut monin tavoin. Tutkimusprofessori Antti Aron mukaan perinteinen suomalainen vähärasvainen ruoka muuttui 1950-luvulla huonommaksi elintason kohotessa. Rasvaisia elintarvikkeita alettiin suosia, minkä seurauksena syntyi sepelvaltimotautiepidemia, johon kuolleisuus oli yli kolminkertainen 2000-luvun alkuun verrattuna. Epidemia alkoi laantui vasta 1970-luvulla, mikä johtui Aron mukaan etenkin väestön ruokavalion muuttumisesta vähärasvaisemmaksi.
Yhdysvalloissa alettiin etsiä 1950-luvulla syitä siihen, miksi maassa oli niin paljon sydäntauteja. Jotkut tutkijat esittivät syylliseksi sokerin kulutusta, toiset rasvaa.Yhdysvaltalainen tutkija Ancel Keys löysi vuosien 1958–1964 välillä 22 maan joukosta valitsemansa seitsemän maan tutkimuksessaan tyydyttyneen rasvan kulutuksen ja niiden sydäntautikuolleisuuden välille positiivisen yhteyden. Tämän perusteella hän esitti, että tyydyttynyt rasva aiheuttaa sydänsairauksia. Keysin teoria hyväksyttiin pian Yhdysvalloissa, ja teoria sokerin osuudesta sydäntautien synnyssä syrjäytettiin. Yhdysvalloissa 1970-luvun lopulla julkaistuissa ravitsemussuosituksissa neuvottiin välttämään rasvaa. Vuonna 1984 kolesteroli nimettiin Yhdysvalloissa syylliseksi sydänsairauksiin, kun havaittiin kolesterolilääkkeen pienentävän sydänsairauskuolleisuutta.
Pohjois-Karjala-projekti oli vuosina 1972–1997 toteutettu kansanterveyden edistämishanke, jonka tavoitteena oli parantaa erityisesti itäsuomalaisen väestön terveyttä. Pohjois-Karjalan läänin asukkailla oli muuta maata korkeampi sydän- ja verisuonitautikuolleisuus ja sen myötä lyhyempi keskimääräinen elinikä. Pohjoiskarjalaisia neuvottiin karttamaan tupakkaa, suolaa ja kovia rasvoja, minkä he tekivätkin.Projektin alussa sydän- ja verisuonitautikuolleisuus laski Pohjois-Karjalassa nopeammin kuin muualla maassa. Keskivaiheessa kuolleisuus laski hitaammin, ja lopussa ero muuhun maahan tasoittui.
Pohjois-Karjala-projektin myötä alkoi kansanvalistus, joka oli uutta siihen aikaan. Projektin johtaja Pekka Puska alkoi osallistua television terveysohjelmiin vuoden 1972 jälkeen. Keskustelu oli Puskan mukaan alussa voimakasta, mutta ihmiset ymmärsivät lopulta terveytensä päälle. Vastustus organisoitui Puskan mukaan Valioon.
Vuonna 1979 margariinin suosio oli kasvanut. Ylen Ajankohtainen kakkonen kertoi Valion uudesta Voimariinista, joka oli voin ja margariinin sekoite, ja sen ohessa loi tilannekatsauksen "rasvasotaan". Toimittajat suhtautuivat tyydyttyneiden rasvojen puolustajiin kriittisesti ja asettuivat senaikaisen terveysvalistuksen kannalle. He totesivat maitorasvan ja sepelvaltimotautikuolleisuuden yhteyden olevan todistettu, esittivät maitorasvaa puolustavat argumentit väitteinä ja valikoivina lainauksina, mutta maitorasvaa vastustavat argumentit tutkimuksina.Lehdetkin kirjoittivat 1970-luvulla rasvakeskustelusta: "Terveysjärjestöt vaativat rasvaa pois maidosta" (Demari 1977), "Rasvainen riskitekijä: tyydytetyistä rasvoista selvä yhteys sydänveritulppakuolemaan" (Helsingin Sanomat), "Rasvat uhkana sydämelle: vahvat todisteet ruokavalion vaikutuksesta sepelvaltimotaudin syntyyn" (Helsingin Sanomat).Meijeriteollisuus kävi 1970- ja 1980-luvuilla kampanjaa margariinia vastaan: "Margariini on luonnoton, keinotekoinen tuote, jonka raaka-aineet ovat joutuneet radikaalin tehdasmaisen käsittelyn kohteeksi. Margariiniin lisätään joukko ihmisen terveydelle vaarallisia kemikaaleja."
Tyydyttynyttä rasvaa paljon sisältävästä voista tuli rasvakeskustelun symboli ja rasvaparadigman muutoksen indikaattori. Suomalaiset alkoivat Kansanterveyslaitoksen valistuksen seurauksena luopua runsaasta voin käytöstä ja siirtyivät margariiniin. Voin kulutus romahti 40 vuodeksi. Vasta 2010-luvulla voin käyttö kääntyi taas nousuun, kun kolesteroliteoria ja rasvan lihottava vaikutus kyseenalaistettiin ja kuluttajat alkoivat palata luonnonmukaisuuteen. Voin menekki kasvoi vuonna 2011 viidenneksellä edellisvuodesta. Vuonna 2012 voin ja voi-kasviöljyseosten kulutus oli kaksinkertaistunut vuoden 2007 kulutukseen nähden, ja myös tyydyttymättömien rasvojen kulutus oli lisääntynyt. THL:n mukaan voin suosion syynä on Suomessa viime vuosina käyty ravintokeskustelu. Ruotsissa voin myynti oli kääntynyt nousuun vuonna 2006.
Vuoden 2010 syksyllä Ylen MOT-ohjelman Rasvainen kupla kyseenalaisti rasvateorian ja väitti ettei sen tueksi ole lujaa tieteellistä näyttöä. MOT:in ohjelma käynnisti mediassa voimakkaan rasvakeskustelun. Ykkösen Aamu-TV kyseli, ovatko viralliset ravitsemussuositukset jo vanhentuneet, kun viimeaikaiset tutkimukset antavat syytä epäillä, että eläinperäiset rasvat eivät olisikaan niin vaarallisia kuin Suomessa on ajateltu. Ylen A-Talk kutsui keskustelun osapuolet televisioon. Rasvakeskustelu kattoi pian koko median; Pohjois-Karjalan radiokin pakinoi rasvasodasta.
Vuonna 2014 Terveyden ja hyvinvoinnin laitoksen ylijohtaja Erkki Vartiainen pahoitteli julkisuudessa sitä, että viralliset rasvasuositukset ovat jäämässä tappiolle informaatiosodassa siitä huolimatta, että harva lääkäri kyseenalaistaa ne. Vartiainen ennustaa että kovia rasvoja suosiva trendi lisää sydäninfarkteja vuoteen 2020 mennessä. Vartiaisen ulostulo oli kommenttia edellisenä päivänä uutisoituun Cambridgen yliopiston johtamaan 72 tutkimusta käsittäneeseen yhteenvetotutkimukseen, jossa niin tyydyttyneellä kuin tyydyttymättömälläkään rasvalla ei havaittu yhteyttä sydänsairauksien riskin kanssa. Yhdysvaltain sydänjärjestön ravitsemustoimikunnan jäsen, professori Linda Van Horn kertoi, että Cambridgen tutkimus nosti esiin tyydyttyneen rasvan suhteen aiheellisia kysymyksiä, jotka otetaan huomioon toimikunnan kokouksissa ja sen tulevissa suosituksissa. Suomen ravitsemussuosituksiin uusilla tutkimuksilla ei THL:n mukaan tule olemaan vaikutusta.
Ruotsissa rasvakeskustelu on 2000-luvulla henkilöitynyt usein julkisuudessa olevaan yleislääkäri Annika Dahlqvistiin, joka suosittelee diabetespotilailleen vähähiilihydraattista ja hyvin rasvaista ruokavaliota. Dahlqvistista tehtiin vuonna 2008 ilmoituksia Ruotsin sosiaalihallitukseen, mutta viranomaisten mukaan ruokavaliosta oli tieteellinen näyttö.
Yhdysvalloissa rasva ja etenkin tyydyttynyt rasva leimattiin 1970-luvun ravitsemussuosituksissa syntipukiksi lihavuuden ja sydäntautien esiintymiseen. Tyydyttyneen rasvan vaarojen popularisointiin vaikuttivat näkyvästi Time-lehden kansikuvajutut vuosilta 1961 ja 1984, joissa tyydyttynyt rasva nimettiin sydäntautien syyksi. Vuonna 2014 samainen Time-lehti julkaisi kansikuvajutun nimeltä "Syökää voita". Siinä lehti kehotti lopettamaan rasvasodan, sillä tyydyttynyt rasva on lehden mukaan tutkimuksissa todettu vaarattomaksi, ja rasvan korvanneet jalostetut hiilihydraatit ja transrasvat ovat maan nykyisen elintapasairausepidemian aiheuttajia.
Terveyden ja hyvinvoinnin laitoksen pääjohtaja Pekka Puskan mukaan tyydyttyneen rasvan käytön vähentäminen on pelastanut Suomessa satojatuhansia henkiä. Hän vetoaa asiantuntijoiden suureen yksimielisyyteen, tutkimuksista tehtyihin yhteenvetoihin ja eri lääkärijärjestöjen antamiin suosituksiin.Suomen sydänliiton puheenjohtaja Matti Uusitupa on julkisuudessa puolustanut voimakkaasti ravitsemussuosituksia ja kritisoinut eläinrasvan käyttäjiä: "Kanamunalla, pekonilla ja voilla ei pitkälle pötkitä." "Karppaajia alkaa putoilla 3-5 vuoden päästä."Ravitsemusterapeutti Reijo Laatikainen kirjoitti vuonna 2012 Suomen Lääkärilehdessä, että kaksi tuoretta laajaa metatutkimusta osoittaa, että tyydyttynyt rasva ei aiheuta sydänsairauksia.Ravitsemustieteen dosentti Mikael Fogelholm toteaa, että rasvan kokonaissaanti tai tyydyttyneen rasvan saanti ei ole ollut yhteydessä sydänsairauksien ilmaantuvuuteen. Hän suosittelee silti tyydyttyneiden rasvojen korvaamista monityydyttymättömillä, koska niiden käyttö suojaa sydänsairauksilta.Professori Kari Salmisen mukaan asiantuntijoiden aiemmin hellimä rasvahypoteesi on hajonnut pirstaleiksi: mitään näyttöä tyydyttyneiden rasvojen haitallisuudesta ei ole. Hän kysyi A-Talkissa: "Antakaa minulle yksi sellainen tutkimus, jossa osoitetaan, että voi aiheuttaa sydän- ja verisuonitauteja?" Salmisen mukaan kokonaiskolesterolikauhu on johtanut ennen näkemättömään kolesterolilääkebusinekseen. Salmisen mukaan maitorasva suojaa tutkimusten mukaan sydäntaudeilta, eikä aiheuta niitä.
Kirurgi Tarja Somppi kritisoi vähärasvaisuutta ja kutsuu voita "parantavaksi" rasvaksi. Hän havainnollisti A-Talkin keskustelussa, että valtimoahtaumat ovat kalkkia, eivät kolesterolia.
Professorien Timo Strandbergin ja Petri Kovasen mukaan tyydyttyneet rasvat nostavat veren kolesterolia, ja korkea kolesterolipitoisuus aiheuttaa ateroskleroosia. He kutsuvat rasvan puolestapuhujia ja kolesteroliteorian epäilijöitä kirjassaan Totuus kolesterolista (2011) "denialisteiksi".Ravitsemusasiantuntija Patrik Borg ei löydä vahvaa näyttöä voin yhteydestä sydän- ja sepelvaltimotauteihin, mutta suosittelee silti suosimaan kasviöljyjä. Hänen mukaansa rasvan vähentämistä suositellut terveysvalistus on mennyt liiallisuuksiin.Ylen toimittaja Martti Backman kertoi, että tehdessään tutkimustyötä MOT-ohjelmaa varten hän yllättyi, kuinka rasvateorian kritiikin pohjana olevat alkuperäistutkimukset osoittivatkin rasvateorian puutteellisuuden. Backmanin mukaan ohjelmassa haastateltu Pekka Puska väisti kysymykset rasvateorian tutkimusnäytöstä.
Kovanen, Petri; Strandberg, Timo; Huovinen, Maarit: Totuus kolesterolista.    WSOY, 2011. ISBN 978-951-0-36879-4.    
Pasi Syrjäläinen: Rasvataistelu mediassa – Julkinen keskustelu ravinnon rasvoista Helsingin Sanomissa 2010 ja 2011 (Maisterin tutkielma kuluttajaekonomiassa maatalous-metsätieteiden maisterin tutkintoa varten)  kevät 2014. Helsingin yliopiston taloustieteen laitos.   Viitattu 25.6.2014. 
Reijo Laatikainen: “Tämä tiedettiin jo 60-luvulla” -toteaa rasvatutkijat (osa 1) pronutritionist.net.  21.9.2011.   Viitattu 13.5.2012. 
Kaaro, Jani: Rasvasota on jatkunut kolme vuosikymmentä  17.7.2012 (julkaistu alun perin Helsingin Sanomissa 28.9.2010). Helsingin Sanomat.   Viitattu 2.8.2012. 

Raul Kivilo (s. 4. lokakuuta 1973 Rapla) on virolainen jousiampuja. Hän edustaa seuratasolla AC Ilves Järvakandia.Kivilo osallistui olympialaisiin vuosina 1992–1996 ja on edelleen maansa ainoa olympialaisissa kilpaillut jousiampuja. Hän oli Barcelonan kisoissa 1992 henkilökohtaisen kilpailun 52. ja sijoittui samassa lajissa 42:seksi Atlantassa 1996. Kivilo oli EM-kisoissa 2006 henkilökohtaisen kilpailun 34. paras.

Rawson Marshall Thurber (s. 9. tammikuuta 1975 San Francisco, Kalifornia) on yhdysvaltalainen elokuvaohjaaja. Ohjaamisen lisäksi Thurber on ollut käsikirjoittajana elokuvassa Dodgeball – boltsit pelissä (2004) sekä käsikirjoittajana ja tuottajana elokuvassa The Mysteries of Pittsburgh (2008).

Real Madrid Club de Fútbol [reˈal maˈðɾið kluβ de ˈfutβol] on jalkapallosta parhaiten tunnettu urheiluseura Espanjan pääkaupungista Madridista. Se on pelannut Espanjan jalkapallon pääsarjassa Primera Divisiónissa koko sarjan historian ajan ja on muun muassa 33 sarjamestaruudellaan ja 13 Euroopan cupin voitollaan menestynein seura espanjalaisissa ja eurooppalaisissa kilpailuissa. Seuralla on myös lähes yhtä menestynyt koripallojaosto Real Madrid de Baloncesto, jonka lisäksi sillä on ollut historiansa varrella toimintaa useissa muissa lajeissa.
Kansainvälisen jalkapalloliiton jäsenlehden lukijat äänestivät Real Madridin 1900-luvun parhaaksi seurajoukkueeksi vuonna 2000. Deloitten jalkapalloseurojen varallisuutta arvioivassa Football Money Leaguessa Real Madrid piti kärkipaikkaa vuosien 2006–2016 aikana. Seuran liikevaihto kaudella 2016–2017 oli 674,6 miljoonaa euroa. Seura teki kaudella 2011–2012 historiaa ollen ensimmäinen urheiluseura, joka on yhden vuoden aikana saavuttanut yli 500 miljoonan euron liikevaihdon.
Jalkapalloilun Madridissa aloittivat 1890-luvun puolivälin tienoilla Institución Libre de Enseñanzan opettajat ja opiskelijat, jotka olivat tutustuneet lajiin vieraillessaan Oxfordissa ja Cambridgessä. Ajan myötä pelaajat alkoivat kutsua itseään nimellä Football Sky. Vuoteen 1900 mennessä Sky oli hävinnyt ja tilalle olivat tulleet New Football Club ja Club Español de Madrid. Jälkimmäistä johti Julián Palacios, joka oli kaksi vuotta myöhemmin perustamassa myös nykyistä Real Madridia. Seura pitää häntä ensimmäisenä puheenjohtajanaan tänä aikana 1900–1902 ennen virallista perustamistaan.Nykyisen seuran, alkuperäiseltä nimeltään Madrid Football Club, perustamiskokous pidettiin 6. maaliskuuta 1902 Calle de Alcalán varrella sijainneessa El Capricho -vaateliikkeessä, jonka omistivat sukujuuriltaan katalonialaiset veljekset Juan ja Carlos Padrós. Ensin mainittu valittiin seuran ensimmäiseksi puheenjohtajaksi, ja lisäksi johtokuntaan nimettiin varapuheenjohtaja, sihteeri, rahastonhoitaja ja viisi jäsentä. Perustamiskokouksen yhteydessä päätettiin myös seuran peliasun väreistä, kahden pesetan kuukausittaisesta jäsenmaksusta sekä kolme päivää myöhemmin pelatusta ensimmäisestä ottelusta, jossa seuran pelaajat ottelivat keskenään tarkoituksena selvittää ketkä kuuluvat joukkueen avauskokoonpanoon.Kaksi kuukautta perustamisensa jälkeen seura oli järjestämässä kuningas Alfonso XIII:n kruunajaisten kunniaksi Madridin hippodromilla pelattua turnausta, josta sai alkunsa nykyinen Espanjan cup Copa del Rey. Ensimmäisessä virallisessa ottelussaan 13. toukokuuta 1902 Madrid hävisi kolme vuotta aikaisemmin perustetulle Barcelonalle maalein 1–3. Joukkueen ensimmäisestä ja ainoasta maalista vastasi englantilainen Arthur Johnson, joka tuohon aikaan oli pitkälti vastuussa myös joukkueen harjoittelusta ja taktiikasta.Vuosina 1905–1908 seura voitti neljästi peräkkäin Madridin alueellisen mestaruussarjan, ja menestyi kilpailussa tasaisesti aina sen vuonna 1940 tapahtuneeseen lopettamiseen asti. Aluesarja toimi ympäri maata pelattujen vastaavien kilpailuiden ohella karsintana Espanjan cupiin, jossa Madrid saavutti ensimmäisen mestaruutensa 18. huhtikuuta 1905 lyötyään Athleticin loppuottelussa maalein 1–0. Seura voitti kilpailun myös kolmena seuraavana vuonna, joskin saavutuksen arvoa heikentää se, että Katalonian edustaja ei osallistunut kilpailuun näinä vuosina kertaakaan. 23. lokakuuta 1905 Madrid pelasi ensimmäisen kansainvälisen ottelunsa, kun se kohtasi ranskalaisen Gallia Sportin. Ottelu järjestettiin Ranskan presidentin Émile Loubet’n Madridin-vierailun kunniaksi ja päättyi 1–1-tasapeliin.Etuliitteen Real (suom. kuninkaallinen) seura sai nimeensä kuningas Alfonso XIII:n hyväksynnällä 29. kesäkuuta 1920.
Cup-menestyksensä ansiosta Real Madrid pääsi heti mukaan kymmenen joukkueen pääsarjaan Primera Divisióniin, kun kansallinen sarjajärjestelmä luotiin loppuvuodesta 1928, eikä se ole kertaakaan pudonnut alemmalle sarjatasolle. Samaan kastiin kuuluvat vain Espanjan kaksi muuta vanhaa jättiläistä bilbaolainen Athletic ja Barcelona. Ensimmäisellä sarjakaudella Real Madrid sijoittui toiseksi, kaksi pistettä Barcelonalle häviten. Tätä seurasi kaksi heikompaa kautta, jolloin seura putosi sarjataulukon keskivaiheille. Espanjan toinen tasavalta julistettiin 14. huhtikuuta 1931 ja seuran nimi palasi takaisin muotoon Madrid Football Club, kun kaikki viittaukset monarkiaan kiellettiin.
Neljännellä kaudella, 1931–1932, Madrid saavutti ensimmäisen pääsarjamestaruutensa. 18 ottelusta Madrid voitti 10 ja pelasi tasan kahdeksan, mutta tappiottomasta kaudesta huolimatta eroa toiseksi sijoittuneeseen Athletic jäi lopulta vain kolme pistettä. Voittoisassa joukkueessa pelasivat muun muassa puolustaja Jacinto Quincoces ja vuonna 1930 senaikaisella ennätyssummalla 150 000 pesetalla Españolista Madridiin siirtynyt maalivahti Ricardo Zamora, ja sitä valmensi unkarilainen Lippo Hertzka. Madridin uusi mestaruuden heti seuraavalla kaudella, tuolloin itävaltalaisen Robert Firsthin valmennuksessa. Madrid oli ensimmäinen seura, joka voitti mestaruuden kahdesti peräkkäin.Kolmas sarjamestaruus antoi odottaa itseään lopulta aina 1950-luvulla asti, mutta menestys sai jatkoa kaudella 1933–1934, jolloin seura voitti kuudennen cup-mestaruutensa. Edellinen cup oli vuodelta 1917 ja tällä välin Madrid oli yltänyt viidesti loppuotteluun häviten kuitenkin joka kerta. Seitsemäs cup-mestaruus seurasi kaudella 1935–1936, jolloin loppuottelussa oli ensimmäistä kertaa vastassa Barcelona. Tämä kausi jäi viimeiseksi ennen 17. heinäkuuta 1936 alkanutta Espanjan sisällissotaa.
Sisällissota päättyi 1. huhtikuuta 1939 ja urheilutoimintakin alkoi hiljalleen palata normaaliksi nyt diktaattori Francisco Francon johtamassa maassa. Useiden muiden seurojen tapaan myös Madrid oli ongelmissa, sillä monet pelaajista ja jäsenistä olivat kaatuneet tai kadonneet sodassa ja seuran tuolloinen kotistadion Chamartín oli tuhoutunut lähes täysin. Vuonna 1935 valittu vaikutusvaltaisena tasavaltalaisena tunnettu puheenjohtaja Rafael Sánchez-Guerra oli pidätetty sodan aikana, ja seura oli siirtynyt työväen urheiluliiton puheenjohtajan Juan José Vallejon johtaman komitean alaisuuteen. Puheenjohtajaksi nousi virassa jo vuosina 1908–1916 toiminut Adolfo Meléndez ja vuotta myöhemmin hänet korvasi Antonio Santos Peralba. Ensimmäisellä sodanjälkeisellä sarjakaudella 1939–1940 Madrid sijoittui neljänneksi. Vuonna 1941 seuran nimi vaihtui kolmannen ja viimeisen kerran. Real-etuliite palasi, mutta Franco kielsi vierasperäiset nimet, joten seura on tuosta päivästä lähtien tunnettu nimellä Real Madrid Club de Fútbol.
Vuoden 1943 Espanjan cupissa Real Madridin ja Barcelonan välisessä välieräottelussa esiintyneiden vihamielisyyksien vuoksi molempien seurojen puheenjohtajat Santos Peralba ja Enrique Piñeyro joutuivat eroamaan. Kun Madridissa pohdittiin seuraajaa, tuli esiin aiemmin sekä pelaajana, valmentajana että johtokunnan jäsenenä seurassa toimineen Santiago Bernabéun nimi. Hän oli ollut poissa seuran toiminnasta vuodesta 1935 lähtien, mutta vakuuttui helposti ja 15. syyskuuta 1943 hänet nimitettiin seuran puheenjohtajaksi.Bernabéu oli vastuussa seuran uudelleenluomisesta sisällissodan jälkeisinä vuosina. Hänen puheenjohtajakaudellaan rakennettiin Chamartínin uusi stadion, joka myöhemmin nimettiin hänen mukaansa Santiago Bernabéuksi, ja harjoituskeskus Ciudad Deportiva. Bernabéu palkkasi rinnalleen osaavia apulaisia kuten PR-taidoistaan tunnetun koripallomiehen Raimundo Saportan ja vuonna 1947 hän aloitti yhteistyön paikallisseura Plus Ultran kanssa, jonka joukkueesta tuli Real Madridin reservijoukkue.1940-luvulla Real Madrid sijoittui sarjassa parhaimmillaan toiseksi kaudella 1941–1942, mutta samalle vuosikymmenelle ajoittui myös seuran heikoin kausi 1947–1948, jolloin se varmisti sarjapaikkansa vasta viimeisen kierroksen 2–0-voitolla Real Oviedosta ja sijoittui 14 joukkueen sarjassa lopulta sijalle 11. Vuosina 1946 ja 1947 seura saavutti Bernabéun aikakauden ensimmäiset pokaalit, kun se voitti cupin kahdesti peräkkäin. Uusi stadion otettiin käyttöön 14. joulukuuta 1947 ja seuran jäsenmäärä nousi kolmessa kuukaudessa 40 000:sta 48 000:een. Puitteet olivat kunnossa, mutta suurempi menestys karttoi seuraa, sillä siltä puuttui pelaaja, joka johtaisi joukkuetta kentällä. Toiveisiin vastattiin lopulta vuonna 1952, kun kolumbialainen Millonarios saapui juhlistamaan Real Madridin 50-vuotista historiaa mukanaan Alfredo Di Stéfano. Vaaleahiuksinen argentiinalainen teki välittömän vaikutuksen ja runsasta vuotta myöhemmin hänestä tuli monien vaiheiden jälkeen Real Madridin pelaaja. Bernabéu kokosi Di Stéfanon ympärille seuran historian muuttaneen joukkueen, johon kuuluivat muun muassa Ferenc Puskás, Francisco Gento, Héctor Rial, Raymond Kopa, Miguel Muñoz ja José Santamaría.
Vuonna 1954 Real Madrid voitti valmentaja Enrique Fernándezin luotsaamana ensimmäisen Espanjan pääsarjamestaruutensa 20 vuoteen, mitä seura puolusti mestaruuttaan menestyksekkäästi myös seuraavana vuonna. Vuonna 1956 mestaruuden vei Athletic, mutta Real Madrid oli mestari jälleen vuosina 1957 ja 1958.
Vuonna 1955 Santiago Bernabéu oli mukana perustamassa L’Équipe-lehden toimittajan Gabriel Hanot’n idean ja Copa Latina -turnauksen pohjalta Euroopan cupia, joka on vuodesta 1992 lähtien tunnettu nimellä Mestarien liiga. Vuoden 1955 mestaruuden turvin Real Madrid pääsi mukaan kilpailuun ja ensimmäiset viisi kautta olivat seuran hallintaa Alfredo Di Stéfanon johtaessa ”valkoista balettia”. Kilpailun ensimmäisen ottelunsa seura pelasi Genevessä Servetteä vastaan 8. syyskuuta 1955, ja voitti 2–0 Miguel Muñozin ja Héctor Rialin maaleilla. Ennen loppuottelua Madrid selvitti tieltään myös Partizanin ja Milanin, ja Pariisissa Stade Reimsia vastaan pelatun loppuottelun joukkue voitti 4–3, oltuaan jo kahden maalin tappioasemassa. Seuraavalla kaudella loppuottelu, jossa vastassa oli Fiorentina, pelattiin Real Madridin kotistadionilla Santiago Bernabéulla 125 000 katsojan edessä. Ottelu oli maalittomassa tasatilanteessa aina 70. minuutille asti kunnes Di Stéfano teki vapauttavan maalin rangaistuspotkulla ja Real Madrid voitti lopulta 2–0.Kauden 1957–1958 Euroopan cupia varjosti Münchenin lento-onnettomuus, jossa kuoli kahdeksan Manchester Unitedin pelaajaa ja 15 muuta matkustajaa. Brysselissä pelatussa loppuottelussa Real Madrid sai vastaansa välierissä juuri Manchester Unitedin kukistaneen Milanin. Pitkäksi venähtäneen ottelun 3–2-voittomaalin Real Madridille teki Francisco Gento vasta jatkoajan toisella puoliskolla.Neljännessä, Stuttgartissa pelatussa loppuottelussa Real Madrid sai vastaansa jo kauden 1955–1956 loppuottelusta tutun Stade Reimsin. Valkoiset voittivat 2–0 Enrique Mateosin ja Di Stéfanon maaleilla. Real Madridin ylivoima Euroopassa huipentui vuonna 1960 Glasgow’n Hampden Parkilla pelattuun loppuotteluun, jossa Real Madrid voitti Eintracht Frankfurtin numeroin 7–3 BBC:n ja muiden Euroopan televisioyhtiöiden kameroiden sekä 135 000 paikalla olleen katsojan edessä. Di Stéfano teki kolme ja Puskás neljä maalia. Lähimmäs Real Madridin viiden voiton putkea ovat päässet Ajax (1971–1973) ja Bayern München (1974–1976) kolmella perättäisellä voitollaan.
Vuonna 1960 Real Madrid kohtasi ensimmäistä kertaa järjestetyssä Intercontinental Cupissa Etelä-Amerikan Copa Libertadores -kilpailun voittajan Peñarolin. Kaksiosainen ottelu päättyi Real Madridin hyväksi maalein 5–1, joista kaikki syntyivät Madridissa pelatussa toisessa osaottelussa.Viimeistään 1950-luvun lopun euromenestyksen myötä Real Madridista muodostui kenties hieman tahtomattaankin diktaattori Francisco Francon hallinnon suojatti, ja tästä syystä seura leimataan muiden joukkueiden kannattajien keskuudessa yhä nykyäänkin usein ”francolaiseksi”. Puheenjohtaja Bernabéu oli taistellut sisällissodassa Francon kansallismielisten puolella ja oli sodan jälkeen ainakin julkisuudessa Francon aatteiden kannattaja. Seuran kotistadionin kutsuvierasaitio oli tuohon aikaan usein Francon hallinnon jäsenten miehittämä ja myös diktaattori itse oli satunnaisesti paikalla. Valtion hallinnassa olleet televisiokanavat keskittyivät urheilu-uutisoinnissaan lähes yksinomaan Real Madridin otteluiden seuraamiseen, jolla pyrittiin luomaan kuva Real Madridista ”koko kansan joukkueena”. Jimmy Burnsin teoksessa Barça: A People’s Passion väitetään Francon hallinnon sekaantuneen myös Real Madridin pelaajahankintoihin sekä vaikuttaneen erotuomareihin erityisesti Real Madridin ja Barcelonan välisissä kohtaamisissa. Phil Ball pitää espanjalaista jalkapalloilua laajemmin tutkivassa teoksessa Morbo: The Story of Spanish Football kuitenkin Francon vaikutusta Real Madridin menestykseen enimmäkseen liioiteltuna ja arvioi Francon hyötyneen suhteesta huomattavasti seuraa enemmän. Espanja oli toisen maailmansodan jäljiltä poliittisesti ja taloudellisesti hyvin eristynyt valtio, ja välit Yhdysvaltoihin ja muihin länsimaihin olivat viileät. Franco tiesi urheilun arvon, ja seuran saavutettua menestystä hän käytti sitä hyväksi pönkittääkseen omaa arvostustaan ja luodakseen suhteita ulkomaille.
1960-luvulle saavuttaessa Real Madridin menetysjoukkue alkoi hajota ja oli sukupolvenvaihdoksen aika. Voittoputki Euroopan cupissa katkesi kaudella 1960–1961 jo ensimmäisellä kierroksella vanhaa vihollista Barcelonaa vastaan. Vuosina 1962 ja 1964 Real Madrid ylsi jälleen kilpailun loppuotteluun, mutta joutui toteamaan ensin Benfican ja sitten Internazionalen paremmakseen. Kuudes Euroopan cup -voitto tuli kolmannella yrittämällä, kuuden vuoden tauon jälkeen vuonna 1966. Tällä kertaa joukkue koostui täysin espanjalaisista pelaajista. Brysselissä pelatussa loppuottelussa kukistui Partizan numeroin 2–1. Ainoa Real Madridin pelaaja, joka oli voittamassa kaikkia 1950- ja 1960-lukujen kuutta Euroopan cup -mestaruutta, oli Francisco Gento.
1960- ja 1970-luvuilla Real Madrid hallitsi Espanjaa voittamalla pääsarjamestaruuden 14 kertaa. Mukaan mahtui yksi viiden (1961–1965) sekä kaksi kolmen mestaruuden (1967–1969 ja 1978–1980) putkea. Etenkin vuoden 1966 Euroopan cupin voittaneesta joukkueesta käytettiin nimitystä Ye-yé, joka tuli The Beatlesin ”She Loves You” -kappaleen espanjalaistetusta kertosäkeestä joukkueen pelaajien esiinnyttyä paikallisen sanomalehden etusivulla The Beatles -tyyliset peruukit päässään. Tähän sukupolveen kuuluivat muun muassa Manuel Velázquez, Pirri, Ramón Grosso ja Amancio, ja valmentajana toimi seuran entinen pelaaja Miguel Muñoz. 1970-luvun kotimaan menestys ei kuitenkaan kantanut Euroopan kentille asti. Vuosikymmenen ainoa loppuottelu vähemmän arvostetussa Cup-voittajien cupissa vuonna 1971 päättyi tappioon englantilaista Chelseaa vastaan.1970-luvun puoliväli merkitsi jälleen eräiden aikakausien loppua sekä Real Madridissa että Espanjassa. Vuonna 1974 seuran menestyksekkäin valmentaja Miguel Muñoz päätti pelaajana ja valmentajana yhteensä 25-vuotisen uransa seurassa. Muñozin korvasi toinen entinen pelaaja Luis Molowny ja tulevina vuosina Real Madridissa nähtiin myös jugoslavialaista väriä, kun Miljan Miljanić ja Vujadin Boškov toimivat vuorollaan valmentajina. Samoihin aikoihin Ye-yé-sukupolven pelaajat alkoivat yksi kerrallaan väistyä ja heidän tilalleen nousi pelaajia kuten José Antonio Camacho, Vicente del Bosque ja Santillana. Diktaattori Franco kuoli 20. marraskuuta 1975 ja maa alkoi ottaa ensiaskeliaan takaisin kohti demokratiaa valtaistuimelle nousseen kuninkaan, Alfonson pojanpojan Juan Carlosin johdolla.
2. kesäkuuta 1978 seuran kohtasi suuri suru, kun 35 vuotta puheenjohtajana toiminut Santiago Bernabéu kuoli kotonaan viikko ennen 83. syntymäpäiväänsä. Bernabéun kaudella Real Madridista tuli suurseura sekä Espanjan että Euroopan mittakaavassa. Tuona aikana seura voitti kuusi Euroopan cupia, yhden Intercontinental Cupin, 16 Espanjan pääsarjamestaruutta ja kuusi Espanjan cupia. Bernabéun paikalle puheenjohtajaksi nousi seuran entinen rahastonhoitaja Luis de Carlos.
Real Madridin kannalta yksi ikimuistoisimmista Copa del Reyn loppuotteluista pelattiin 4. kesäkuuta 1980, kun vastassa oli oma reservijoukkue Castilla. Ennen loppuottelua Castilla oli raivannut tieltään muun muassa pääsarjajoukkueet Hércules, Athletic, Real Sociedad ja Sporting. Kyseessä oli kolmas kerta, kun Segunda Divisiónin joukkue ylsi cupin loppuotteluun, ja ainoa, kun loppuottelussa kohtasi kaksi saman seuran joukkuetta.Real Madrid voitti Santiago Bernabéulla pelatun ottelun maalein 6–1. Joukkueen maaleista vastasivat Juanito kahdesti, Santillana, Sabido, Del Bosque ja García Hernández. Castillan ainokaisen teki Álvarez, jonka lisäksi joukkueeseen kuuluivat muun muassa muutama vuosi myöhemmin Zamora-palkinnon Real Madridin maalivahtina voittanut Agustín ja keskikenttäpelaaja Gallego. Real Madridin voitettua samalla kaudella myös Espanjan pääsarjamestaruuden ja varmistettua näin paikan Euroopan cupissa pääsi Castilla mukaan seuraavan kauden Cup-voittajien cupiin.
Vuonna 1981 Real Madrid ylsi 15 vuoden tauon jälkeen Euroopan cupin loppuotteluun, mutta Liverpool oli vahvempi maalein 1–0. Vuonna 1983 seura pelasi toistamiseen Cup-voittajien cupin loppuottelussa, mutta tällä kertaa se joutui toteamaan Alex Fergusonin Aberdeenin paremmakseen jatkoajan jälkeen maalein 2–1.1980-luvun alussa seura menetti otteensa kotimaan sarjassa hetkeksi, mutta palasi voittokantaan vuonna 1986 ja vei mestaruuden jälleen viidesti peräkkäin (1986–1990). Tähän joukkueeseen kuuluivat meksikolainen Hugo Sánchez ja tunnetuimman jäsenensä Emilio Butragueñon mukaan nimetty Quinta del Buitre (suom. korppikotkan viisikko). Butragueñon ohella sen muodostivat Rafael Martín Vázquez, Míchel, Miguel Pardeza ja Manuel Sanchís, jotka kaikki olivat seuran omia kasvatteja. Ensimmäisenä Quintasta tuolloin Di Stéfanon valmentamaan edustusjoukkueeseen nousivat Martín Vázquez ja Sanchís joulukuussa 1983.
Vuosina 1985–1986 Real Madrid voitti ensimmäisenä seurana UEFA Cupin kahdesti peräkkäin. Lukuun ottamatta puolivälierien täpärää 0–1-vierasvoittoa Tottenham Hotspurista joukkue hävisi matkalla kauden 1984–1985 cup-loppuotteluun kaikki vierasottelunsa, mutta varmisti kotivoitoilla etenemisen seuraaville kierroksille. Loppuotteluparissa unkarilaista Videotonia vastaan tahti kuitenkin kääntyi, kun Real Madrid voitti vieraissa 0–3 Míchelin, Santillanan ja Jorge Valdanon maaleilla. Kotona Santiago Bernabéulla unkarilaiset onnistuivat kertaalleen maalinteossa, mutta yhteistulos 1–3 tiesi Real Madridin voittoa ja seuran ensimmäistä eurocup-mestaruutta 19 vuoteen. Kausi 1985–1986 Euroopassa jatkui edellisen viitoittamalla tiellä, sillä Real Madrid hävisi kuudesta vierasottelustaan viisi ja pelasi yhden tasan, mutta vakuuttavat otteet kotikentällä pitivät cup-pokaalin Madridissa. Loppuotteluparissa kaatui saksalainen Köln yhteismaalein 5–3.Pisimpään Quinta del Buitresta Real Madridia edusti Sanchís, joka pysyi seurassa aina ammattilaisuransa loppuun, vuoteen 2001 asti. Hän on Real Madridin eniten otteluita Espanjan pääsarjassa Primera Divisiónissa pelannut pelaaja. Vuosina 1977–1987 Real Madridissa pelasi myös Juanito. Temperamenttisuutensa ja taisteluasenteensa vuoksi hän oli hyvin pidetty pelaaja, mutta todellinen madridismon symboli hänestä tuli menehdyttyään auto-onnettomuudessa vuonna 1992. Juanito pelasi numerolla 7 ja yhä nykyäänkinmilloin? Real Madridin kotistadionin Santiago Bernabéun yleisö muistaa häntä laulamalla ”¡Illa, illa, illa, Juanito maravilla!” jokaisen ottelun minuutilla seitsemän.lähde?
Quinta del Buitren lennon katkaisi lopulta Johan Cruijffin valmentama Barcelonan Dream Team, joka voitti Espanjan pääsarjan neljästi peräkkäin 1990-luvun alussa sekä Euroopan cupin vuonna 1992. Vuosina 1992 ja 1993 Real Madrid jäi sarjassa vain pisteen päähän Barcelonasta hävittyään molemmilla kerroilla kauden viimeisessä ottelussa Teneriffan ”kirotulla saarella” paikalliselle Tenerifelle. Lokakuussa 1994 edustusjoukkuedebyyttinsä teki juniorina paikallisvastustaja Atléticosta siirtynyt Raúl, johon joukkue vahvasti henkilöityi 1990- ja 2000-luvulla.lähde?Vuodesta 1966 lähtien odotettu seitsemäs Euroopan cupin voitto, La Séptima, tuli lopulta vuonna 1998, tuolloin jo Mestarien liigaksi nimensä muuttaneessa kilpailussa. Hieman aikaisemmin jo ennestään muun muassa Raúlin, Fernando Hierron ja Fernando Redondon tähdittämään joukkueeseen olivat liittyneet Roberto Carlos, Predrag Mijatović, Davor Šuker, Clarence Seedorf ja Fernando Morientes, ja joukkuetta valmensi saksalainen Jupp Heynckes. Loppuottelussa vastassa oli Juventus, ja se päättyi Real Madridin 1–0-voittoon. Ratkaisevan maalin teki Mijatović ottelun toisella puoliskolla.Kahdeksas ja yhdeksäs mestaruus seurasivat kahden vuoden välein. Vuoden 2000 loppuottelussa oli ensimmäistä kertaa kilpailun historiassa mukana kaksi saman maan edustajaa, kun Real Madrid sai vastaansa Valencian. Real Madrid voitti ottelun tyylipuhtaasti 3–0 Morientesin, Steve McManamanin ja Raúlin maaleilla. Vuonna 2002 loppuottelussa kaatui saksalainen Leverkusen maalein 2–1. Maalinteon aloitti Raúl ja voiton sinetöi Zinédine Zidane erinomaisella volley-laukauksellaan ennen ensimmäisen puoliskon päätöstä. Seuraavalla kaudella Real Madrid ylsi kilpailun välieriin, mutta kauteen 2010-2011 asti sen tie katkesi joka kerta neljännesvälieriin.
Vuosina 2000–2006 puheenjohtajana toiminut Florentino Pérez hankki seuraan suurilla rahamäärillä useita tähtipelaajia kuten Luís Figon, Zinédine Zidanen, Ronaldon ja David Beckhamin, minkä myötä seura sai mediassa uuden kutsumanimen, Los Galácticos. Pérez itse käytti fraasia Zidanes y Pavones (suom. zidanet ja pavónit), joka viittasi politiikkaan hankkia juuri Zidanen kaltaisia kalliita huippupelaajia ja samalla tukea Paco Pavónin kaltaisia seuran omia kasvatteja.lähde? Tämä kantoi aluksi hedelmää, kun seura voitti muun muassa Espanjan pääsarjan 2001 ja 2003, ja Mestarien liigan 2002. Pérezin kaudella seura myi Madridin keskustassa sijainneen vanhan harjoituskeskuksensa ja rakennutti uuden modernimman Ciudad Real Madridin. Kalliit pelaajahankinnat maksoivat itsensä takaisin muun muassa kasvaneen kannattajatuotemyynnin ansiosta, ja kaudella 2004–2005 Real Madrid nousi liikevaihdoltaan suurimmaksi jalkapalloseuraksi maailmassa.lähde?Vuonna 2002 Real Madrid vietti 100-vuotisjuhliaan. Seura ylsi samalla Espanjan cupin loppuotteluun, jonka se sai järjestettäväkseen juhlapäivänä 6. maaliskuuta omalla kotistadionillaan. Loppuotteluvastustaja Deportivo ei kuitenkaan välittänyt juhlivista isännistään, vaan vei pokaalin nimiinsä maalein 2–1.Päivä kauden 2002–2003 päättymisen jälkeen seura ilmoitti, että se ei aio jatkaa vuodesta 1999 edustusjoukkuetta menestyksekkäästi valmentaneen Vicente del Bosquen sopimusta. Samassa yhteydessä saivat erinäisistä syistä lähteä myös pelaajat Fernando Hierro, Fernando Morientes, Steve McManaman ja Claude Makélélé, joilla kaikilla oli ollut tärkeä rooli seuran edellisvuosien menestyksessä. Vuodesta 2003 alkoikin useiden valmentajanvaihdosten leimaama pisin pokaaliton aikakausi sitten 1950-luvun.
Pérez erosi puheenjohtajan tehtävästään helmikuussa 2006, ja heinäkuussa 2006 pidetyssä vaalissa uudeksi puheenjohtajaksi valittiin Ramón Calderón. Calderón palkkaamien valmentajien Fabio Capellon ja Bernd Schusterin johdolla seura katkaisi neljän vuoden kuivan jakson ja voitti 30. ja 31. Espanjan pääsarjamestaruuden peräkkäin kausilla 2006–2007 ja 2007–2008. Kalliit pelaajakaupat saivat jatkoa myös Calderónin puheenjohtajakaudella. Esimerkiksi kesällä 2007 seura käytti uusiin pelaajiin 119 miljoonaa euroa, eniten Euroopassa. Onnistuneimpia ostoksia oli Calderónin ensimmäiseksi kaudeksi seuraan liittynyt alankomaalainen Ruud van Nistelrooy, joka voitti Espanjan pääsarjan maalikuninkuuden kaudella 2006–2007. Kausi 2008–2009 oli seuralle sekava muun muassa puheenjohtaja Calderónin jouduttua keskelle äänestysskandaalia, joka lopulta johti hänen eroamiseen tammikuussa 2009.
Kesäkuussa 2009 Florentino Pérez teki paluun seuran puheenjohtajaksi ilman vastaehdokkaita. Pérez hankki heti seuraan palattuaan edellisenä kahtena vuonna maailman parhaan pelaajan tittelin saaneet Kakán ja Cristiano Ronaldon. Jälkimmäisen siirtosumma (80 milj. puntaa eli noin 93,1 milj. euroa) oli lajin maailmanennätys. Muita Pérezin samana kesänä hankkimia pelaajia olivat muun muassa Karim Benzema, Xabi Alonso ja Álvaro Arbeloa. Valmentajaksi palkattiin Villarrealissa hyvää työtä tehnyt chileläinen Manuel Pellegrini.lähde?Hankinnoista huolimatta Pérezin ensimmäinen kausi jäi kuitenkin pettymykseksi, sillä se hävisi sarjan mestaruustaistelun Barcelonalle sekä putosi jo neljännesvälierissä Mestarien liigasta ranskalaisseura Lyonille. Copa del Reystä joukkue tippui myös nöyryyttävästi ulos Segunda División B:ssä pelanneelle Alcorcónille yhteismaalein 4–1. Pokaalittomasta kaudesta huolimatta joukkue teki uuden oman pääsarjan piste-ennätyksensä 96 ja jäi mestaruuden voittaneesta Barcelonasta kolme pistettä.lähde?Kaudeksi 2010–2011 Madrid vaihtoi jälleen päävalmentajaa, kun joukkueeseen hankittiin Internazionalen triplamestaruuteen aiemmalla kaudella valmentanut José Mourinho. Nelivuotisella sopimuksella joukkueeseen kirjautunut Mourinho syrjäytti Manuel Pellegrinin tehtävistään. Sekä Raúl että Guti jättivät edustusjoukkueen.Mourinhon valmennusjakso Real Madridissa kesti lopulta yhteensä kolme kautta. Hänen aikakaudellaan seura voitti kertaalleen Copa del Reyn (2010–2011), La Ligan (2011–2012) ja Espanjan supercupin (2012–2013). Mourinhon seuraajaksi valittiin italialainen Carlo Ancelotti, joka oli edellisellä kaudella vastannut Paris Saint-Germainin pelitavasta. Ancelottin ensimmäisellä kaudella Real Madrid saavutti tuplan voittamalla sekä kansallisen että Euroopan cupin. Mestarien liigan triumfi oli madridilaisseuran kymmenes kyseisessä kilpailussa (La Décima). Ancelotti valmensi edustusjoukkuetta vielä kauden 2014–2015 ajan, kunnes hänen tilalleen nimettiin kolmivuotisella sopimuksella Rafael Benítez. Benítez vapautettiin tehtävistään kuitenkin jo tammikuussa 2016 tavoitteisiin nähden heikkojen tulosten myötä. Real Madrid Castillaa edelliset kaksi vuotta valmentanut Zinédine Zidane palkattiin uudeksi päävalmentajaksi.
Zidanen johdolla Real nousi lopulta La Ligassa toiseksi häviten mestaruuden Barcelonalle vain pisteellä. Mestarien liigassa ranskalaisvalmentaja luotsasi joukkueensa loppuotteluun, jossa se päihitti rangaistuspotkukilpailun jälkeen Atlético Madridin. Kaudella 2016–2017 Real Madrid saavutti Espanjan liigamestaruuteen viiden vuoden tauon jälkeen. Real voitti ensimmäisenä seurana myös Mestarien liigan perättäisenä vuonna kumoamalla Juventuksen Cardiffissa pelatussa loppuottelussa 4–1. Pokaalien määrällä mitaten kausi oli muutoinkin Real Madridin seurahistorian menestyksekkäin. Joukkue voitti yhteensä neljä titteliä Mestarien liigasta, La Ligasta, MM-kilpailuista ja UEFA Super Cupista. Zidane valittiin FIFA:n vuoden valmentajaksi.
Euroopan cup (European Champion Clubs’ Cup) ja Mestarien liiga (UEFA Champions League): 13
1955–1956, 1956–1957, 1957–1958, 1958–1959, 1959–1960, 1965–1966, 1997–1998, 1999–2000, 2001–2002, 2013–2014, 2015–2016, 2016–2017, 2017–2018Uefa-cup (UEFA Cup): 2
1960, 1998, 2002Seurajoukkueiden maailmanmestaruuskilpailut (FIFA Club World Cup): 4
1931–1932, 1932–1933, 1953–1954, 1954–1955, 1956–1957, 1957–1958, 1960–1961, 1961–1962, 1962–1963, 1963–1964, 1964–1965, 1966–1967, 1967–1968, 1968–1969, 1971–1972, 1974–1975, 1975–1976, 1977–1978, 1978–1979, 1979–1980, 1985–1986, 1986–1987, 1987–1988, 1988–1989, 1989–1990, 1994–1995, 1996–1997, 2000–2001, 2002–2003, 2006–2007, 2007–2008, 2011–2012, 2016–2017Espanjan kuninkaan cup (Copa del Rey): 19
1904–1905, 1905–1906, 1906–1907, 1907–1908, 1916–1917, 1933–1934, 1935–1936, 1945–1946, 1946–1947, 1961–1962, 1969–1970, 1973–1974, 1974–1975, 1979–1980, 1981–1982, 1988–1989, 1992–1993, 2010–2011, 2013–2014Espanjan supercup (Copa Eva Duarte ja Supercopa de España): 11
1947, 1988, 1989, 1990, 1993, 1997, 2001, 2003, 2008, 2012, 2017Espanjan liigacup (Copa de la Liga): 1
1984–1985Aluemestaruus (Campeonato de Madrid, Campeonato de Centro ja Campeonato Mancomunado): 23
1903–1904, 1904–1905, 1905–1906, 1906–1907, 1907–1908, 1912–1913, 1915–1916, 1916–1917, 1917–1918, 1919–1920, 1921–1922, 1922–1923, 1923–1924, 1925–1926, 1926–1927, 1928–1929, 1929–1930, 1930–1931, 1931–1932, 1932–1933, 1933–1934, 1934–1935, 1935–1936
Real Madridin kokoonpano on jo pitkään ollut sekoitus ulkomaalaisia, espanjalaisia ja paikallisia pelaajia. Seuran juniorijaosto (esp. cantera) sai organisoidun rakenteensa Santiago Bernabéun alaisuudessa 1950-luvulla ja samoihin aikoihin seuraan alettiin hankkia enenevässä määrin myös ulkomaalaisia pelaajia. Kaudella 2007–2008 Real Madridin edustusjoukkueessa pelasi Espanjan pääsarjassa otteluissa kaikkiaan 26 pelaajaa. Näistä 9 oli kansalaisuudeltaan espanjalaisia ja 8 seuran oman juniorijaoston kasvatteja.Nykyisestä edustusjoukkueesta omia kasvatteja ovat Dani Carvajal, Kiko Casilla, Nacho, Lucas Vázquez ja Rubén Yáñez.
Real Madridin juniorijaoston kautta on runsaassa 50 vuodessa noussut yli 150 pelaajaa seuran edustusjoukkueeseen, joista (vuoden 2006 MM-kilpailuihin mennessä) 44 on pelannut myös Espanjan maajoukkueessa. Vuosien 2002–2007 aikana yhteensä 30 Real Madridin kasvattia siirtyi muihin Espanjan pääsarjajoukkueisiin.
Maaliskuussa 2008 seuran verkkosivustolla Realmadrid.comissa järjestettiin äänestys, jossa kannattajat ympäri maailmaa saivat valita mielestään seuran parhaat pelaajat eri aikakausilta. Äänestykseen otti osaa 50 323 henkilöä, jotka jättivät yhteensä 1 006 965 ääntä. 20 eniten ääniä keränneen pelaajan luettelo julkaistiin myöhemmin sivustolla. Parhaaksi valittiin argentiinalainen Alfredo Di Stéfano, joka kukisti niukasti ranskalaisen Zinédine Zidanen. Tuolloisista aktiivipelaajista 20 joukkoon pääsivät espanjalaiset Raúl ja Iker Casillas.
Real Madridilla on jalkapallossa 10 juniorijoukkuetta. Ne ovat vanhimmasta nuorimpaan: Juvenil A, Juvenil B, Juvenil C, Cadete A, Cadete B, Infantil A, Infantil B, Alevín A, Alevín B ja Benjamín A. Lisäksi seuralla on edustusjoukkueen lisäksi kaksi aikuisten sarjoissa pelaavaa reservijoukkuetta, Real Madrid Castilla ja Real Madrid C.
Real Madrid Castilla on seuran B-joukkue, joka pelaa Espanjan toisella sarjatasolla Segunda Divisiónissa. Joukkueen juuret ovat vuonna 1930 perustetussa seurassa nimeltä Agrupación Deportiva Plus Ultra, jonka kanssa Real Madridin puheenjohtaja Santiago Bernabéu aloitti yhteistyön 1940- ja 1950-lukujen vaihteessa. Se on myöhemmin tunnettu myös nimillä Castilla Club de Fútbol ja Real Madrid B, ja nykyisen nimensä se otti käyttöön kesällä 2005.Castillan historia on reservijoukkueeksi varsin menestyksekäs, sillä se on pelannut yli 30 kautta Espanjan toiseksi korkeimmalla sarjatasolla Segunda Divisiónissa ja sijoittunut sarjan ensimmäiseksi kaudella 1983–1984. Espanjan cupin puolivälieriin Castilla on yltänyt viidesti ja kaudella 1979–1980 se pääsi jopa loppuotteluun, jossa vastassa oli Real Madridin edustusjoukkue, ja sitä kautta seuraavan kauden Cup-voittajien cupiin. Edellisen kerran joukkue pelasi Segunda Divisiónissa kausilla 2005–2007. Kaudeksi 2012–2013 se nousi Segunda Divisióniin.
Real Madrid C pelaa Espanjan kolmannella sarjatasolla Segunda División B:ssä, lohkossa 1. Se oli alun perin seuran amatöörijoukkue ja tunnettiin nimellä Real Madrid Aficionados. Nykyisellä nimellään joukkue on tunnettu vuodesta 1990. 1960- ja 1970-luvuilla joukkue voitti yhteensä kahdeksan kertaa (1960, 1962–1967, 1970) Espanjan amatöörimestaruuden (Campeonato de España de Aficionados). Viimeisimmän voiton ansiosta joukkue pääsi kauden 1970–1971 Espanjan cupiin.Tercera Divisiónissa joukkue debytoi kaudella 1981–1982 ja se on pelannut sarjassa siitä lähtien lukuun ottamatta neljää kautta vuosina 1993–1997, jolloin se pelasi pykälää korkeammalla Segunda División B:ssä. Kauden 1996–1997 jälkeen joukkue pudotettiin automaattisesti takaisin Terceraan, kun B-joukkue putosi Segundasta Segunda B:hen, sillä sääntöjen mukaan kaksi saman seuran joukkuetta ei voi pelata samalla sarjatasolla. Joukkue on voittanut lohkonsa Tercerassa viidesti. Kaudeksi 2012–2013 se nousi Segunda División B:hen.
Real Madrid on pelannut 1940-luvun lopusta lähtien Paseo de la Castellanan varrella Madridissa sijaitsevalla Estadio Santiago Bernabéulla. 14. joulukuuta 1947 käyttöön otetulle stadionille mahtuu nykyään 80 354 katsojaa. Stadionin alkuperäinen nimi oli samalla alueella sijainneen vanhan stadionin mukaan Nuevo Estadio Chamartín, mutta se nimettiin uudelleen 4. tammikuuta 1955 seuran pitkäaikaisen puheenjohtajan Santiago Bernabéun kunniaksi. Runsas remontoiminen on pitänyt stadionin Espanjan nykyaikaisimpiin kuuluvana.
Vuodesta 2005 Real Madrid on harjoitellut Valdebebasin puistossa lähellä Barajasin lentoasemaa sijaitsevassa uudessa harjoituskeskuksessaan Ciudad Real Madridissa. Ennen tätä seuran harjoituskeskuksena toimi kotistadionin tavoin Paseo de la Castellanan varrella sijainnut Ciudad Deportiva. Santiago Bernabéun kaudella rakennettu vanha harjoituskeskus myytiin vuonna 2003 ja alueelle on rakenteilla Cuatro Torresin yrityspuisto.
Ensimmäisinä vuosinaan Real Madrid pelasi useilla pienemmillä kentillä, mutta sen ensimmäinen varsinainen stadion oli Campo de O’Donnell, joka sijaitsi Calle de Narváezin, Calle de O’Donnellin, Calle del Duque de Seston ja Calle de Fernán Gonzálezin välisellä alueella, lähellä Retiron puistoa. Seura siirtyi kentälle vuonna 1912. Seura tasoitti kentän ja rakensi sen reunalle 200-paikkaisen katsomon ja ympärille aidan. 13 000 pesetan rakennuskustannukset rahoitettiin seuran jäsenten lahjoituksilla. Virallisia avajaisia vietettiin 31. lokakuuta 1912 ottelulla Irún Sporting Clubia vastaan.Vuonna 1923 Madrid joutui jättämään O’Donnellin, kun yleisökapasiteetti alkoi käydä pieneksi ja omistaja halusi kehittää maata. Väliaikaisratkaisuna seura siirtyi Ciudad Linealin pyöräilystadionille (Velódromo de la Ciudad Lineal), jonka keskellä ollut nurmikenttä sopi jalkapallon pelaamiseen. Alueen omisti Arturo Sorian perikunta, joka vuokrasi sen seuralle. Stadionilla oli tilaa 8 000 katsojalle.17. toukokuuta 1924 avattiin Estadio Chamartín ottelulla FA Cupin hallitsevaa mestaria, englantilaista Newcastle Unitedia vastaan. Stadion oli arkkitehti José María Castellin suunnittelema ja sillä oli alun perin 15 000 katsojapaikkaa. Se sijaitsi kaupungin laitamilla, Paseo de la Castellanan varrella. Stadion tuhoutui sisällissodassa lähes täysin, kun kenttää käytettiin vankileirinä ja rakenteita polttopuuna. Nykyinen stadion Santiago Bernabéu rakennettiin osin Chamartínin vanhan stadionin päälle. Ennen uuden stadionin valmistumista Real Madrid pelasi jonkin aikaa evakossa Atlético de Madridin silloisella stadionilla Metropolitanolla.
Real Madrid tunnetaan kokovalkoisesta kotipeliasustaan, josta juontavat juurensa myös seuran lempinimet Los Blancos (suom. valkoiset) ja Los Merengues (suom. marengit).. Seuran aivan ensimmäinen peliasu koostui valkoisista paidasta ja housuista ja mustista sukista. Mallia otettiin perinteikkään englantilaisseuran Corinthianin peliasusta. Ennen vakiintumista kokovalkoiseen peliasuun vuonna 1955 sukkien väri vaihteli sinisestä mustaan ja yhdessä vaiheessa myös housut olivat mustat. Vierasasujen väri on vaihdellut violetista, mustaan ja siniseen.
Suuret urheiluvaatevalmistajat tulivat mukaan seurajalkapalloiluun 1980-luvulla ja heti vuosikymmenen alussa Real Madrid teki Adidaksen kanssa sopimuksen peliasujen valmistamisesta. Samalla asuun lisättiin yrityksen tunnettu kolmiraita. 1980-luvun lopulla ja 1990-luvulla valmistajina toimivat myös Hummel ja Kelme, mutta vuonna 1998 seura palasi takaisin Adidaksen asuihin. Kaudella 1982–1983 italialaisesta kodinkonevalmistajasta Zanussista tuli ensimmäinen yritys, jolle myytiin mainostilaa Real Madridin pelipaidasta. Kaudella 2001–2002 seura pelasi syyspuoliskon Realmadrid.com-verkkosivustoaan mainostavissa paidoissa ja kevätpuoliskon paita oli täysin mainokseton seuran 100-vuotisjuhlien kunniaksi.Real Madridin toinen peliasu on nykyään väriltään tummansininen. Kaudella 2006–2007 pelipaitojen edustaa koristi seuran, valmistajan ja sponsorin tunnuksien lisäksi erityinen Best Club XX Century -tunnus. Tunnus oli kansainvälisen jalkapalloliiton kunnianosoitus seuralle sen pitkästä ja menestyksekkäästä historiasta, ja Real Madrid on ainoa seura maailmassa, joka on saanut käyttää tunnusta.
Seuran ensimmäinen tunnus koostui tyylitellyistä valkoisista nimikirjaimista M, F ja C pyöreällä sinisellä taustalla. 1900-luvun ensimmäisinä vuosina pelipaidoissa käytettiin virallisissa otteluissa sääntöjen mukaan kuitenkin Madridin kaupungin vaakunaa seuran tunnuksen sijaan. Ensimmäinen muutos tunnukseen tuli vuonna 1908, jolloin väritys muuttui päinvastaiseksi ja kirjaimet aseteltiin ympyrän muotoon. Nykyinen tunnus perustuu tähän samaan malliin.
Vuonna 1920 seura sai kuningas Alfonso XIII:ltä tittelin Real (suom. kuninkaallinen) ja tunnuksen huipulle lisättiin tämän merkiksi kruunu. Kruunu jouduttiin kuitenkin poistamaan jo vuonna 1931, kun kaikki kuninkaalliset symbolit kiellettiin Espanjan toisen tasavallan julistamisen myötä. Samassa yhteydessä tunnuksen pääväri muuttui keltaiseksi ja siihen lisättiin Kastiliaa kuvaava violetti poikkiraita.
Kruunu palasi tunnukseen sisällissodan ja Francisco Francon valtaannousun jälkeen vuonna 1941. Sittemmin kruunua on pienennetty, poikkiraita vaihtunut siniseksi ja nimikirjainten asettelua korjattu, mutta muutoin tunnus on pysynyt muuttumattomana.
Real Madridin alkuperäinen hymni on vuodelta 1952 ja nimeltään ”¡Hala Madrid!”. Sen sävelsivät ja sanoittivat Mercedes Amor Fariña, Marino García González ja Antonio Villena Sánchez, ja esittää José de Aguilar. Tarinan mukaan hymni sai alkunsa Madridin ja Aranjuezin välisellä junamatkalla ja sen ensimmäiset säkeet kirjattiin La Rana Verde -nimisen (suom. Vihreä sammakko) ravintolan serviettiin. Vuoden 2002 satavuotisjuhlallisuuksien kunniaksi tehtiin myös uusi hymni, jonka sävelsi ja sanoitti popyhtye Mecanosta tunnettu José María Cano ja esittää tenori Plácido Domingo. Uusi hymni ei korvaa vanhaa, vaan molemmat soivat usein Santiago Bernabéulla Real Madridin kotiotteluissa.Levy-yhtiö Dro julkaisi vuonna 2001 kokoelma-albumin ¡Vamos campeones!, joka sisältää alkuperäisen hymnin lisäksi useita muita katsomosta tuttuja kannatuslauluja. Vuonna 2005 flamencolaulaja José Mercé levytti oman persoonallisen versionsa alkuperäisestä hymnistä Real Madrid – intohimo -elokuvaa varten.Vuoden 2014 Mestarien liigan voiton jälkeen Real Madrid teki uuden version kannatushymnistään yhdessä RedOnen kanssa. Uuden version tarkoituksena oli juhlistaa La Décimaa eli kymmenettä Euroopan cupin voittoa.lähde?
Real Madrid on yksi harvoista suurista jalkapalloseuroista, jota hallitaan kuin tavallista yhdistystä. Espanjan pääsarjassa vastaavalla tavalla toimivia seuroja ovat vain Athletic, Barcelona ja Osasuna, muiden muututtua 1990-luvun alussa niin sanotuiksi urheiluosakeyhtiöiksi (esp. sociedad anónima deportiva, SAD). Jäseniä (esp. socios) seuralla on yhteensä noin 90 000, ja he valitsevat puheenjohtajan neljän vuoden välein pidettävässä vaalissa. Lisäksi jäsenistä valitut valtuutetut pääsevät vaikuttamaan seuran toimintaan vuosittaisessa yleiskokouksessa.
Real Madridilla on ollut historiansa aikana yhteensä 18 puheenjohtajaa. Heistä ensimmäiseksi lasketaan usein Julián Palacios, joka johti seuraa ennen sen virallista perustamista vuonna 1902. Pitkäaikaisin ja menestynein puheenjohtajista on Santiago Bernabéu, joka toimi tehtävässä yhteensä 35 vuotta (1943–1978). Adolfo Meléndez (1908–1916, 1939–1940) ja Florentino Pérez (2000–2006, 2009–) ovat toimineet tehtävässä kahteen eri otteeseen. Nykyinen puheenjohtaja Pérez palasi tehtävään kolmen vuoden tauon jälkeen kesäkuussa 2009 ilman vastaehdokkaita. 2. kesäkuuta 2013 ilmoitettiin Pérezin jääneen jälleen ilman vastaehdokkaita ja niin hän aloitti kolmannen kautensa seuran puheenjohtajana. 19. kesäkuuta 2017 hän aloitti jo neljännen toimikautensa seuran puheenjohtajana.
Real Madridin menestynein valmentaja on edustusjoukkuetta vuosina 1960–1974 valmentanut Miguel Muñoz, joka aiemmin teki myös mittavan pelaajauran seurassa. Hänen johdollaan seura voitti muun muassa yhdeksän Espanjan pääsarjamestaruutta ja kaksi Euroopan cupia.
Ramón Mendozan (1985–1995) ja Lorenzo Sanzin (1995–2000) puheenjohtajakausilla Real Madrid oli pahasti velkaantunut, mutta talous kääntyi nousuun Florentino Pérezin (2000–2006) kaudella. Kuuden vuoden aikana liikevaihto kasvoi 250 prosentilla: Vuonna 2006 liikevaihto oli 292 miljoonaa euroa, kun se kuutta vuotta aikaisemmin oli 118 miljoonaa euroa. Yhtenä vaikuttavana tekijänä tähän oli Pérezin politiikka hankkia seuraan joka vuosi vähintään yksi kallis tähtipelaaja. Pérez hyödynsi seuran jo olemassa olleen sekä pelaajien mukanaan tuoman markkinointipotentiaalin muun muassa Pohjois-Amerikassa ja Aasiassa järjestettyjen mainos- ja harjoituskiertueiden avulla. Esimerkiksi sen neljän kauden aikana, jonka David Beckham pelasi Real Madridissa, keräsi seura pelkästään mainossopimuksista ja kannattajatuotemyynnistä tuloja 440 miljoonaa euroa. Asiantuntijapalveluyritys Deloitten vuosittaisessa liikevaihtoon perustuvassa Football Money Leaguessa Real Madrid otti Manchester Unitedilta kärkipaikan kaudella 2004–2005.Tärkein yksittäinen syy seuran talouskasvulle oli kuitenkin Madridin keskustassa sijainneen harjoituskeskuksen alueen myyminen vuonna 2001 neljälle yksityiselle yritykselle (Repsol, Mutua Madrileña, Sacyr Vallehermoso ja OHL). Seura sai kaupassa noin 480 miljoonaa euroa, jolla se kuittaisi 285 miljoonan euron velkansa ja rakensi uuden harjoituskeskuksen Madridin laitamille. Suuri kauppahinta herätti myös kritiikkiä ja epäilyksiä mahdollisesta julkisen sektorin laittomasta vetoavusta, mutta Euroopan komission tekemässä selvityksessä viitteitä väärinkäytöksistä ei löytynyt.Suuri tulonlähde on myös televisiointioikeudet. Marraskuussa 2006 Real Madrid teki tuotantoyhtiö Mediapron kanssa seitsenvuotisen sopimuksen televisiointioikeuksista, jolla seura ansaitsee 160 miljoonaa euroa kaudessa ja yhteensä yli 1,1 miljardia euroa.
Real Madridin kannattajia kutsutaan nimellä madridistas. Seuran virallinen maailmanlaajuinen kannattajakerho on nimeltään Carnet Madridista. Kerhon jäsenetuihin kuuluu muun muassa neljästi vuodessa ilmestyvä Hala Madrid -jäsenlehti. Kerho perustettiin syyskuussa 2001 ja kesällä 2007 seuran edustusjoukkueen uusi päävalmentaja Bernd Schuster sai jäsenkortin numero 473 546. Se on seuran omien sanojen mukaan jäsenmäärässä mitattuna maailman suurin urheiluseuran kannattajakerho.Seuralla on myös yli 1 800 virallista paikallista kannattajayhdistystä (esp. peñas) ympäri maailman, Espanjan lisäksi yli 30 muussa maassa. Suomen kannattajayhdistys Peña Madridista de Finlandia ry rekisteröitiin Helsingissä 28. syyskuuta 2006. Lisäksi seuralla on muutamia poliittisistakin mielipiteistään tunnettuja niin sanottuja äärikannattajaliikkeitä (esp. ultras), joista tunnetuimmat ja näkyvimmät ovat Ultras Sur ja Orgullo Vikingo.
Urheilumarkkinointiyhtiö Sportfiven vuonna 2007 Euroopan viidessä suurimmassa jalkapallomaassa Espanjassa, Italiassa, Englannissa, Ranskassa ja Saksassa tekemän kyselyn mukaan Real Madrid on 20 miljoonalla kannattajallaan maanosan suosituin jalkapalloseura. Toiseksi sijoittui Barcelona (19 miljoonaa) ja kolmanneksi Juventus (12 miljoonaa).
Real Madridin televisiokanava Real Madrid TV lähettää satelliitin välityksellä espanjan- ja englanninkielistä ohjelmaa 24 tuntia vuorokaudessa. Uutisten ja historiakatsausten ohella kanava on muun muassa lähettänyt suorana jalkapallon reservijoukkueen Castillan otteluita sekä koripallon edustusjoukkueen otteluita ULEB Cupissa.
Seuran verkkosivuston Realmadrid.comin verkkotunnus rekisteröitiin ensimmäisen kerran syyskuussa 1998. Alexa Internet -palvelun mukaan sivusto on 8 080. liikennöidyn sivusto maailmassa. Sivusto on saatavilla englanniksi, espanjaksi ja japaniksi.lähde?Kesäkuussa 2007 Real Madrid avasi virallisen kanavansa Internetin suositussa YouTube-videopalvelussa. Syyskuussa 2008 aloitti toimintansa seuran radiokanava Real Madrid Radio. Kanava kuuluu Madridissa FM-taajuudella 94,2, ja muualla maailmassa sitä voi kunnella Internetissä seuran verkkosivuston kautta.
Real Madrid – intohimo (Real, la película) on dokumentaarinen ja osin fiktiivinen elokuva Real Madridista, sen historiasta ja sen kannattajista. Se koostuu viidestä eri puolilla maailmaa kuvatusta lyhytelokuvasta, joiden lomassa nähdään leikkeitä Real Madridin otteluista sekä seurataan pelaajien ja valmennushenkilökunnan valmistautumista Barcelonaa vastaan pelattavaan klassikko-otteluun (esp. El Clásico). Elokuvan ohjasi Borja Manso ja sen ensi-ilta oli 25. elokuuta 2005 seuran kotistadionilla Santiago Bernabéulla.Real Madrid pelaajineen on vahvasti edustettuna myös elokuvissa Zidane, un portrait du 21e siècle (2006) ja Goal II: Living the Dream (2007).
Real Madridin pahin kilpakumppani kotimaassa on FC Barcelona, jonka kanssa välit ovat olleet aika-ajoin todella huonot. Real Madrid ja Barcelona ovat Espanjan kaksi suurinta ja menestyneintä seuraa, ja taistelevat usein sarjamestaruudesta keskenään. Seurojen kohtaaminen kahdesti kaudessa niin sanotussa El Clásicossa (suom. klassikko) saa laajasti huomiota ympäri maailmaa. Seurojen välinen kitka juontaa juurensa pois pelikentiltäkin, Espanjan historiaan ja politiikkaan. Seurat on alusta alkaen nähty kilpailevien Kastilian ja Katalonian alueiden sekä Madridin ja Barcelonan kaupunkien edustajina. Myös kenraali Francisco Franco ja Espanjan aluepolitiikka tulevat aina esiin, kun seurojen välisestä kitkasta puhutaan. Franco pyrki hyötymään Real Madridin kansainvälisestä menestyksestä ja samalla hänen hallintonsa yritti avoimesti tukahduttaa kaikki alueelliset identiteetit ja muun muassa kielsi katalaanin kielen julkisen käytön.
Historiankirjoihin on jäänyt erityisesti vuoden 1943 Espanjan cupin välierä Real Madridin ja Barcelonan välillä. Barcelona voitti ensimmäisen osaottelun kotikentällään maalein 3–0, ja jo tuolloin ilmapiiri yleisössä oli ollut vihamielinen. Madridilaislehdistö lietsoi kostomentaliteettia koko Madridissa pelattavaa toista osaottelua edeltävän viikon ja asetelmia väritti entisestään valtion turvallisuuspäällikön José Finat y Escrivá de Romanín vierailu Barcelonan pukukopissa ennen ottelua. Turvallisuuspäällikön kerrotaan ilmoittaneen, että ”Barcelona pelaa vain hallinnon anteliaisuuden vuoksi” uhaten näin epäsuorasti pelaajien turvallisuutta. Barcelona kärsi ottelussa 11–1-murskatappion ja Real Madrid eteni loppuotteluun. Myöhemmin seurat kiistelivät Alfredo Di Stéfanon pelaajaoikeuksista, jotka lopulta päätyivät Real Madridille vuonna 1953. Vuonna 2000 vastaavanlaista huomiota herätti Luís Figon siirtyminen Real Madridiin viiden Barcelonassa pelatun kauden jälkeen. Figon palatessa Camp Noulle uuden joukkueensa kanssa tervehti kotiyleisö entistä suosikkiaan muun muassa heittämällä kentälle sian pään tämän ollessa antamassa kulmapotkua.
Real Madridin paikallisvastustaja on Atlético de Madrid, jota vastaan pelatut ottelut ovat aina kuumia ja tapahtumarikkaita. Seurojen yhteinen historia ulottuu vuoteen 1904, jolloin joukko Real Madridin toimintaan pettyneitä pelaajia siirtyi Atléticoon. Alkuaikoina kilpailua lietsoi myös Atléticon tausta työväenluokan seurana, kun taas Real Madridin kannattajat olivat keskiluokasta. Nykyään nämä rajat ovat tosin paljolti himmenneet.
Laajempaa kansainvälistä huomiota seurojen välinen kilpailu sai ensimmäistä kertaa kauden 1958–1959 Euroopan cupissa, jonka välierissä seurat kohtasivat. Tilanne oli kahden ottelun jälkeen tasan 2–2, joten ratkaisu venyi kolmanteen osaotteluun. Real Madrid voitti ratkaisevan ottelun 2–1, ja eteni loppuotteluun ja lopulta neljänteen peräkkäiseen cup-voittoonsa.Real Madridissa seuraikonin asemassa oleva edustusjoukkueen entinen pelaaja ja kapteeni Raúl edusti juniorina myös Atléticoa.
Fundación Real Madrid on Real Madridin vuonna 1997 perustettu säätiö, joka toimii seuran jäseniltä, lahjoituksista ja sponsoreilta saatavin varoin. Säätiön tavoite on edistää urheilun sosiaalisia, eettisiä ja kulttuurisia arvoja. Tärkeintä ja näkyvintä osaa säätiön toiminnasta edustavat jalka- ja koripallokoulut, joita järjestetään Espanjan lisäksi Ibero-Amerikan alueella. Espanjassa säätiö järjestää lisäksi yhteiskuntaan sopeuttavia urheilukouluja pakolaisille ja vangeille sekä toimintaa vanhuksille ja lastensairaaloiden potilaille. Foro Luis de Carlos -nimen alla säätiö järjestää ajankohtaisia urheiluaiheisia keskustelu- ja koulutustilaisuuksia.Kesällä 2006 Real Madrid perusti yhdessä Madridin eurooppalaisen yliopiston (Universidad Europea de Madrid, UEM) kanssa niin sanotun urheiluyliopiston. Escuela de Estudios Universitarios Real Madrid – Universidad Europea de Madrid -nimellä toimiva koulu tarjoaa jatko-opintoja muun muassa urheilulääketieteessä, journalismissa, markkinoinnissa, fysioterapiassa ja urheilumanageroinnissa. Koulun johtajana toimii seuran entinen pelaaja, valmentaja ja urheilutoimenjohtaja Jorge Valdano. Ensimmäiset noin 40 opiskelijaa saivat diplominsa kesällä 2007.Vuonna 2007 seura lahjoitti lipputulojaan Perun maanjäristyksen ja Meksikon Tabascon tulvien uhreille.
Trofeo Santiago Bernabéu on vuodesta 1979 lähtien pelattu kutsuturnaus, jonka Real Madrid järjestää edesmenneen puheenjohtajansa Santiago Bernabéun kunniaksi. Real Madrid on voittanut turnauksen 21 kertaa, ja muita voittajia ovat Bayern München (kolmesti), HSV, Dynamo Kiova, Milan (kahdesti), Ajax, Internazionale (kahdesti) ja Universidad.
Real Madridin koripallojaosto perustettiin vuonna 1931, ja sen edustusjoukkue pelaa Espanjan ACB-liigassa. Seura on muun muassa 30 Espanjan- ja kahdeksalla Euroopan-mestaruudellaan Euroopan menestynein.
Real Madridin veteraanijoukkue osallistuu vuonna 2008 perustettuun kaukalojalkapallon (fútbol indoor) Espanjan liigaan, jossa se on sijoittunut kahdesti toiseksi. Vuonna 2009 Real Madrid voitti lajin Espanjan cupin. Joukkueen kapteenina toimii seuran jalkapallon edustusjoukkueen monivuotinen maalivahti Paco Buyo.
Jalka- ja koripallon lisäksi Real Madridilla on ollut toimintaa lukuisissa muissa lajeissa, jotka ovat kukin kuitenkin yksi kerrallaan hiipuneet. Näihin kuuluvat baseball, käsipallo, lentopallo, melonta, nyrkkeily, paini, pelota, pöytätennis, rugby, šakki, tennis, uinti, voimistelu ja yleisurheilu.Lajeista parhaiten seura on menestynyt lentopallossa. Lentopallojaosto perustettiin vuonna 1952, ja kaksi vuotta myöhemmin seura voitti ensimmäisen 12:sta cup-mestaruudestaan. Suurin menestys ajoittui 1970-luvulle, jolloin seura voitti cup-mestaruuksien lisäksi seitsemän sarjamestaruutta. Kauden 1982–1983 jälkeen jaosto kuitenkin lakkautettiin. Baseballissa Real Madrid voitti Espanjan-mestaruuden kahdeksan kertaa vuosien 1944–1963 aikana ja rugbyssä kertaalleen vuonna 1934.Tennispelaaja Manolo Santana voitti miesten kaksinpelin Wimbledonissa vuonna 1966 edustaessaan Real Madridia. Hän voitti kaksinpelin myös Meksikon kesäolympialaisissa vuonna 1968, jolloin tennis oli näytöslajina.Real Madridin entisten lajien urheilijoista olympialaisissa ovat kilpailleet myös muun muassa kiekonheittäjä Miguel de la Quadra-Salcedo (Rooma 1960), painonnostaja José Luis Izquierdo (Rooma 1960), voimistelijat Hermenegildo Martínez Sabido (Rooma 1960) ja María Luisa Fernández Miranda (Rooma 1960), painijat José Panizo (Rooma 1960 ja Tokio 1964), Francisco Delgado (Rooma 1960) ja Ángel López Rojo (Rooma 1960) sekä 1 500 metrin juoksija José Luis González (Moskova 1980, Los Angeles 1984 ja Barcelona 1992).
Syyskuussa 2006 Real Madridin varapuheenjohtaja Juan Mendoza kertoi seuran olevan kiinnostunut rugbytoimintansa elvyttämisestä, mikä tapahtuisi jo olemassa olevan paikallisseuran CRC Madridin kautta. Seura on kotoisin Madridin naapurikunnasta Pozuelo de Alarcónista, ja sen edustusjoukkue pelaa Espanjan korkeimmalla sarjatasolla División de Honorissa. Samassa yhteydessä Mendoza mainitsi myös naisjalkapallo- ja futsaljaoston olevan seuran suunnitelmissa.Puheenjohtaja Ramón Calderón puolestaan kertoi lokakuussa 2006 seuran suunnitelmista sponsoroida Formula 1 -autoa kauden 2007 Espanjan Grand Prix’ssä ja mahdollisesti toisessakin osakilpailussa. Auto oli tarkoitus maalata seuran värein ja tunnuksin, mutta suunnitelma ei lopulta toteutunut.
Ball, Phil: Morbo: The Story of Spanish Football. Vuoden 2003 painos.  Lontoo: WSC Books, 2001. ISBN 0954013468.    
Ball, Phil: White Storm: The Story of Real Madrid. Vuoden 2007 painos.  Edinburgh: Mainstream Publishing, 2002. ISBN 1840187638.

Rebekka (hepr. ‏רִבְקָה‎, Rivqa) on Raamatussa esiintyvä nainen, Betuelin tytär, patriarkka Iisakin vaimo, Labanin sisar ja patriarkka Jaakobin äiti. Rebekkaa käsitellään Ensimmäisen Mooseksen kirjan luvuissa 24–27.
Kun Abraham on tullut vanhaksi ja voimattomaksi, hän käskee taloudenhoitajansa lähtemään Mesopotamiaan hakemaan pojalleen Iisakille vaimoa, sen sijaan, että tälle otettaisiin vaimo Abrahamin asuinseudun Kanaanin asukkaiden keskuudesta. Kun taloudenhoitaja matkan päättyessä saapuu illansuussa mesopotamialaiseen kaupunkiin, naiset ja tytöt ovat kaivolla. Taloudenhoitaja rukoilee nyt Jumalaa pyytäen tältä merkkiä: jos hän ensimmäistä tyttöä puhutellessaan ja pyytäessään tältä vettä saa vastaukseksi: ”juo, minä juotan kamelisikin”, on tämä tyttö Herran Iisakin vaimoksi määräämä. Juuri silloin paikalle saapuu Rebekka, Betuelin tytär, kaunis ja koskematon nuori neitsyt. Tämä vastaa juuri pyydetyllä tavalla ja juottaa taloudenhoitajan kamelit.
Rebekan juotettua taloudenhoitajan kamelit tämä antaa hänelle lahjaksi painavia kultakoruja ja pyytää yösijaa tytön perheen luota. Osoittautuu, että Rebekka on Abrahamin veljen Natuelin pojantytär. Taloudenhoitajan päästyä Rebekan kotiin hän esittää asiansa ja pyytää tätä vaimoksi Iisakille. Tytön perhe toteaa kyseessä olevan jumalallisen johdatuksen, jota vastaan ei voida pyristellä. Heti seuraavana päivänä taloudenhoitaja ja Rebekka lähtevät paluumatkalle. Abrahamin perhekunta löytyy Negevistä, jossa Iisak ottaa välittömästi tytön tavattuaan hänet vaimokseen:
»Iisak vei Rebekan äitinsä Saaran telttaan ja otti hänet vaimokseen. Iisak rakasti häntä ja sai lohdun äitinsä kuoleman tuottamaan suruun.» 
Rebekka synnytti Iisakille kaksi poikaa, Eesaun ja Jaakobin. Näistä Eesau oli vanhempi ja isälleen mieluisampi, mutta Rebekalle Jaakob oli rakkaampi. Lisäksi Eesau otti nelissäkymmenissään kaksi vierasmaalaista vaimoa, jotka tuottivat vanhemmille mielipahaa. Jo Rebekan raskauden aikana Jumala kertoo Rebekalle, että tämän pojista polveutuisi kaksi suurta kansaa, joista vanhempi tulisi palvelemaan nuorempaa.
Iisakin tultua vanhaksi ja sokeaksi tämä halusi antaa siunauksen vanhimmalle pojalleen Eesaulle ja käski lähteä metsälle ja valmistaa saaliistaan hänelle herkullisen aterian. Rebekka kuitenkin halusi siunauksen Jaakobille. Hän valmisti Jaakobin teurastamista lampaista Iisakin mieliruokaa ja naamioi Jaakobin mahdollisimman Eesaun kaltaiseksi. Äitinsä kehotuksesta Jaakob meni sitten isänsä luo ja huijasi tältä siunauksen.
Eesaun suututtua asiasta Rebekka pelkäsi tämän tappavan Jaakobin ja kehotti tätä matkustamaan pois. Hän sai myös Iisakin ylipuhuttua antamaan Jaakobille ohjeen matkustaa setänsä Labanin luo hakemaan itselleen vaimoa oman kansansa joukosta Mesopotamiasta. Rebekan myöhempiä vaiheita Raamattu ei kerro.

Officine Meccaniche Reggiane SpA oli italialainen lentokonetehdas. Sen omisti kreivi Giovanni Caproni. Tehdas sijaitsi Reggio Emilian alueella (Emilia-Romagna). 
Tehtaan ensimmäinen tuote oli Piaggio P.32bis -pommikone, joka oli kehitetty Caproni Ca.405C Procellaria -koneesta.
Reggiane tuli kuuluksi toisen maailmansodan aikaisista hävittäjistä, joita käyttivät Italian, Saksan, Unkarin ja Ruotsin ilmavoimat.
Officine Reggianen työntekijät muuttivat 1944–1945 tehtaan tuotantoalan toiseksi. Samanlaisen muutoksen olivat työläiset tehneet italialaiseen aseteollisuuteen vuosina 1920–1921.

Regia Marina (Italian kuninkaallinen laivasto) perustettiin Italian yhdistyttyä Italian kuningaskunnaksi 1861. Laivasto muodostui perustettaessa lähinnä Sardinian ja Napolin kuningaskuntien laivastoista. Hajanaista laivastoa ja koulutusta alettiin kehittää, ja omien telakoiden puuttuessa luotiin ohjelma alusten tilaamiseksi ulkomailta. Lissan taistelun tappion paljastamien puutteiden korjaamiseksi hankittiin uutta kalustoa. Laivasto osallistui Italian ja Turkin sotaan 1911–1912 ja ensimmäiseen maailmansotaan, jossa se menetti runsaasti kalustoa. Mare Nostrum -hankkeen toteuttamiseksi Benito Mussolini rakensi toisen maailmansodan edellä laivastosta yhden maailman mahtavimmista. Italian muututtua tasavallaksi 1946 laivaston nimeksi tuli Marina Militare Italiana (suom. Italian sotalaivasto).
Regia Marina perustettiin 17. maaliskuuta 1861 samanaikaisesti Italian kuningaskunnan perustamisen kanssa. Samoin kuin kuningaskunta muodostui Italian niemimaan valtioiden liitosta, muodostettiin myös Regia Marina liittämällä yhteen Italian niemimaan valtioiden laivastot. Pääosan muodostivat Sardinian ja Napolin kuningaskuntien laivastot, joiden lisäksi tuli yksi sluuppi ja neljä tykkivenettä Toscanan suurherttuakunnasta ja kaksi hinaajaa paavin laivastosta. Laivastoon kuului perustettaessa 90 alusta, jotka olivat sekä purjelaivoja että höyrykonein varustettuja. Vasta perustetulla laivastolla oli lisäksi runsaasti kokeneita merimiehiä.Regia Marinan heikkoutena oli epäyhtenäisyys niin kalustossa, standardeissa sekä toimintatavoissa ja aikaisempien ristiriitojen aiheuttama painolasti erityisesti upseerien välillä. Tätä upseerien välistä kuilua pitivät aluksi yllä vielä erilliset päällystökoulut Genovassa ja Napolissa, ja upseerien yhtenäistäminen alkoi vasta perustettaessa Laivastoakatemiaa Livornoon 1881. Kaluston yhtenäistämistä edisti laivastojen kiivas kehittymistahti kaikkialla maailmassa, mikä pakotti myös Regia Marinan uudistamaan kalustoaan ja kehittämään taktiikkaa uudelle kalustolle. Italialle ei kuitenkaan ollut telakoita, joissa uusia aluksia olisi voitu rakentaa, mutta laivastoministeri, vara-amiraali Carlo di Persano (3. maaliskuuta – 8. joulukuuta 1862) loi edistyksellisen laivasto-ohjelman sotalaivojen ostamiseksi ranskalaisilta ja brittiläisiltä telakoilta.Uuden laivaston tulikoe oli Lissan taistelu 20. heinäkuuta 1866 Italian kolmannessa itsenäisyyssodassa (samanaikainen kuin Seitsemän viikon sota). Taistelu käytiin Itävallan keisarikunnan laivaston ja Regia Marinan välillä lähellä Visin saarta Adrianmerellä. Taistelu on yksi harvoista 1800-luvulla käydyistä laivastotaisteluista. Regia Marinaa komensi amiraali Persano komennossaan 12 rautakylkistä taistelulaivaa ja 17 puurunkoista alusta. Aluksista ainoastaan yksi (Affondatore) oli uusinta teknologiaa edustava ympäriampuvalla tykkitornilla varustettu alus. Vaikka amiraali Wilhelm von Tegetthoffin johtamilla itävaltalaisilla oli selkeä alivoima, he voittivat paremman taktisen osaamisen ansiosta. Regia Marina menetti taistelussa kaksi panssaroitua alusta (Palestro ja Re d'Italia) sekä 640 miestä.Seuraavina vuosina Regia Marinaa kehitettiin voimakkaasti ottamalla oppia Lissan taistelusta:
1880-1882 otettiin palvelukseen Duilio-luokan taistelulaivat Caio Duilio ja Enrico Dandolo, jotka olivat aikanaan maailman parhaita.
Italian julistettua 29. syyskuuta 1911 Turkille sodan sai Regia Marina tehtäväkseen kuljettaa Libyaan 30 000 sotilasta 55 kuljetusaluksella. Laivaston alukset osallistuivat Syyrian rannikolla Prevesan ja Santa Mauran taisteluihin sekä taisteluihin Dodekaneeseilla, Punaisellamerellä, ja ne tulittivat Tripolia, jonka maihinnousseet joukot valtasivat 5. lokakuuta. Maavoimien joukot laskettiin maihin Tripoliin 11. lokakuuta ja lisäksi Homsiin, Dernaan ja Benghaziin. Laivaston operaatiot päätti Rhodoksen ja Dodekanesien saarten valtaus toukokuussa 1912.
Ennen vuotta 1914 Italia oli rakentanut kuusi Dreadnought-tyyppistä taistelulaivaa (Dante Alighieri kokeilualuksena, Conte di Cavour-luokan alukset Giulio Cesare, Conte di Cavour ja Leonardo da Vinci sekä Andrea Doria -luokan alukset Andrea Doria ja Caio Duilio), mutta ne eivät ottaneet osaa ensimmäisen maailmansodan meritaisteluihin.Sodan aikana Regia Marina soti Itävalta-Unkarin keisarillista laivastoa vastaan lähinnä Adrianmerellä. Adrianmeren sota käsitti etupäässä Itävalta-Unkarin laivaston Italian rannikkokohteiden tulitusta sekä sukellusvenesotaa Välimeren alueella. Ympärysvallat pyrkivät pääasiassa rajoittamaan sodankäyntiä alueelle, mikä onnistuikin pinta-alusten osalta, mutta epäonnistui sukellusveneiden osalta.Sodan lopulla Regia Marina kehitti kaksi alustyyppiä. Toinen oli MAS-vene, jollaiset upottivat Itävalta-Unkarin laivaston taistelulaivan SMS Szent Istvánin Adrianmerellä 10. kesäkuuta 1918. Toinen oli Mignatta (ihmistorpedo), joka upotti Itävalta-Unkarin laivaston lippulaivan SMS Viribus Unitisin Pulan satamassa 1. marraskuuta 1918.Regia Marina menetti ensimmäisessä maailmansodassa kolme taistelulaivaa: predreadnought-taistelulaivan RN Benedetto Brinin Brindisissä 27. syyskuuta 1915 ja dreadnoughtin Leonardo da Vinci Tarantossa 2. elokuuta 1916 ja vielä kolmannen. Näiden lisäksi maa menetti kaksi panssariristeilijää, kaksi pienempää risteilijää (sekä kaksi laivueenjohtajaa sodan päätyttyä miinoihin), kahdeksan hävittäjää, kuusi torpedovenettä, kaksitoista sukellusvenettä, kaksitoista muuta sotalaivaa. Alusten lisäksi laivasto menetti 267 lentokonetta ja seitsemän ilmalaivaa.Rauhan teossa Regia Marina sai 1919 SMS Tegetthoffin (romutettu 1924) ja yhden Radetsky-luokan taistelulaivan, joiden oli tarkoitus korvata uponneet taistelulaivat. Lisäksi Saksa luovutti kolme kevyttä risteilijää, kolme hävittäjää sekä 17 apualusta ja pienempää alusta. Itävalta luovutti yhdeksän hävittäjää, kaksi torpedovenettä sekä 62 apualusta ja pienempää alusta. Kaikki Regia Marinalle määrätyt sukellusveneet kuitenkin romutettiin. Todellisuudessa kuitenkin laivastoa supistettiin johtuen maan talousvaikeuksista.
Regia Marina lähetti aluksiaan Espanjan sisällissotaan tukemaan Italiasta lähetettyjä maavoimien yksiköitä. Sinne lähetettiin muun muassa 58 sukellusvenettä, jotka osallistuivat operaatio Ursulaan.Sotien välisenä aikana Regia Marinaa kehitettiin ottamalla Lontoon toisen laivastokokouksen jälkeen lähtökohdaksi Britannian kuninkaallisen laivaston Välimeren laivasto, joka nähtiin laivaston todennäköisimpänä vastustajana. Brittien kokemuksen suoman edun vähentämiseksi otettiin perustaksi pitkän kantaman tykein varustettujen nopeiden ja tulivoimaisten alusten rakentaminen. Nopeuden nostamiseksi jouduttiin kuitenkin keventämään panssarointia ja tykkien kantaman kasvattamiseksi pienentämään kaliiperia.
Italian diktaattori Benito Mussolini koki Välimeren hallinnan Uuden Rooman valtakunnan luomisen perustana ja Nizzan, Korsikan, Tunisian ja Balkanin liittämisen mahdollistavana tekijänä. Mussolini julisti Välimeren "meidän mereksemme" (Mare Nostrum). Tämän saavuttamiseksi Regia Marinaa vahvistettiin niin, että Italian liittyessä toiseen maailmansotaan 10. kesäkuuta 1940 laivasto oli maailman neljänneksi suurin.
Regia Marinalla oli neljä ensimmäisen maailmansodan aikana rakennettua taistelulaivaa, joista kaksi oli modernisoitu (Cavour ja Cesare), ja lisäksi laivasto sai elokuussa 1940 käyttöönsä kaksi uutta 35 000 tonnin taistelulaivaa (Littorio ja Vittorio Veneto).Regia Marinalla ei ollut käytössään lentotukialusta, mikä oli toisen maailmansodan aikana sen suurin puute. Se joutui tukeutumaan maakentiltä toimivien ilmavoimien suojaan sekä muutamien aluksille sijoitettujen vesikoneiden luomaan ilmakuvaan. Laivoille sijoitetut Meridionali Ro 43 ja Ro 44 koneet soveltuivat ainoastaan tiedusteluun.Laivastoon kuului taistelulaivojen lisäksi yhdeksäntoista pääosin sotien välillä valmistunutta risteilijää, joista seitsemän oli raskaita (8 tuuman pääaseet) ja loput keveitä (6 tuuman pääaseet). Lisäksi oli noin viisikymmentä hävittäjää, 115 sukellusvenettä sekä lukuisa määrä saattajia, moottoritorpedoveneitä ja muita pienempiä aluksia.Laivaston päätukikohdat olivat Taranto (3 taistelulaivaa, 3 raskasta risteilijää, 5 kevyttä risteilijää, 28 hävittäjää ja 22 sukellusvenettä) ja Napoli (taistelulaiva, 4 kevyttä risteilijää, 18 hävittäjää ja 11 sukellusvenettä), ja loput alukset oli hajautettu Messinaan ja Augustaan Sisiliassa, Syrakusaan, Palermoon, Trapaniin ja Cagliariin Sardiniassa, Brindisiin, Bariin, La Speziaan sekä Tobrukiin ja Tripoliin Libyassa, Lerokselle Dodekanesiassa ja Massawaan Punaisenmeren rannikolle.
Sotilaallisen voiman tilanne oli Välimerellä toisen maailmansodan puhjetessa määrällisesti tasapainossa. Italian liityttyä sotaan eräät seikat kuitenkin heikensivät sen asemaa, sillä Italialta puuttui muun muassa tutkia ja polttoainetta ja toisaalta Britannialla oli vahvuuksia, joilla se saattoi korvata menetyksiään. Merkittäviä taisteluja Välimerellä olivat Taranton taistelu, Spartiventon taistelu ja Matapanin taistelu. Tarantossa Britannian kuninkaallisen laivaston ilmavoimat hyökkäsi 11. marraskuuta 1940 kahdessa aallossa ja onnistui tekemään toimintakelvottomaksi puolet Italian taistelulaivoista. Saman kuun lopulla käytiin Italian eteläkärjessä Spartiventon taistelu, jossa osapuolina olivat Britannian ja Italian laivastot. 54 minuuttia kestänyt taistelu päättyi ratkaisemattomana. Matapanin taistelu käytiin maaliskuun lopulla 1941 Kreikan vesillä osapuolina Britannian ja Italian laivastot. Italian laivasto kärsi suuria tappioita, ja siltä kiellettiin operaatiot merellä kauempana kuin maakentiltä operoivat koneet voivat toimia, jolloin Kreeta voitiin häiriöttä evakuoida.
Ensimmäisenä Bordeaux'hon saapui 4. syyskuuta 1940 Mario Leonin päällikkyydessä sukellusvene Alessandro Malaspina, ja muutamaa päivää myöhemmin saapuivat Barbarigo ja Dandolo. Syyskuusta joulukuuhun 1940 siirrettiin Italiasta Bordeaux'hon kaikkiaan 27 sukellusvenettä. Punaiseltamereltä saapui neljä venettä toukokuussa 1941 ja helmikuussa 1943 saapui viimeinen Cagni, jolloin kaikkiaan 32 venettä oli palvellut Atlantilla. Suurimmillaan alusmäärä oli kesäkuussa 1941, jolloin niitä oli 27, mutta määrä supistui yhteentoista joulukuusta 1941 joulukuuhun 1943. Tukikohdan antautuessa siellä oli edelleen kuusi Regia Marinan sukellusvenettä.Tukikohdassa palvelleista 32 veneestä tuhoutui kuusitoista. Alukset tekivät kaikkiaan 189 partiomatkaa upottaen kaikkiaan 101 kauppa-alusta ja joitakin sotalaivoja yhteensä 568 573 rek. tn. Lisäksi vaurioitettiin 200 000 rekisteritonnia kauppa-aluksia. Ensimmäinen italialaisen sukellusveneen (Alessandro Malaspina, komentaja Mario Leoni) upottama englantilainen rahtilaiva Atlantilla oli British Tanker Companyn 8 406 tonnin tankkeri British Fame saattueesta OB193 12. elokuuta.
Regia Marinan Massawaan Eritreaan sijoitettu Punaisenmeren osasto, johon kuului yhdeksän hävittäjää, kaksi sluuppia, kaksi tykkivenettä, viisi moottoritorpedovenettä ja kahdeksan sukellusvenettä, aiheutti Italian sotaan liittymisen jälkeen merkittävän uhan liittoutuneiden kuljetuksille Intian valtamereltä Välimerelle Itä-Afrikan operaatioiden aikana. Uhka lisääntyi Italian vallattua elokuussa 1940 Brittiläisen Somalimaan, mikä mahdollisti sille Berberan sataman käytön.
Juuri ennen Massawan antautumista siirtomaa-alus sluuppi Eritrea sekä apuristeilijät RAMB I ja RAMB II murtautuivat 20. helmikuuta 1941 ulos ja purjehtivat kohti Kobea Japania. Matkalla Uuden Seelannin laivaston kevyt risteilijä HMNZS Leander upotti viikkoa myöhemmin RAMB I:n Malediivien edustalla, mutta muut pääsivät tavoitteeseen.Pääosa Punaisenmeren laivueesta tuhoutui sodan ensimmäisten kuukausien aikana tai Massawan sataman antauduttua huhtikuussa 1941. Muutamia aluksia kuitenkin selviytyi, esimerkiksi sukellusveneet Guglielmo, Gauleo Ferraras, Perla ja Archimede lähtivät kohti etelää, kiersivät Hyväntoivonniemen ja liittyivät Bordeaux'ssa oleviin sukellusveneisiin. Muutama kauppa-alus purjehti Vichyn Ranskan hallussa olleelle Madagaskarille. Punaisenmeren osaston aiheuttama uhka poistui lopullisesti Italian Itä-Afrikan antauduttua 16. toukokuuta 1941.
Saksalaiset vaativat tammikuussa 1942 Italiaa lähettämään keveitä aluksia Mustallemerelle, mikä nähtiin mahdollisena vastalahjana Saksan toimittamista viidestätoista S30-luokan moottoritorpedoveneestä ja viidestätoista R1-luokan miinanraivaajasta Välimerellä. Regia Marina lähetti huhtikuussa viisi 24 tonnin sukellusveneentorjunta-alusta, kuusi sukellusvenettä CB1-6, viisi IV Flottiglian moottoritorpedovenettä (MAS 566-575) ja viisi räjähteillä lastattua venettä Mustallemerelle. Alukset siirrettiin ensin maitse kuorma-autoilla Alppien yli Tonavalle Wieniin ja sitten Tonavaa pitkin Constanțaan Romaniaan, jonne saattue saapui toukokuussa. Laivaston tukikohtana oli Jalta, ja se toimi aktiivisesti ja menestyksellisesti. Lopulta alukset siirrettiin osaksi Saksan laivastoa, ja Neuvostoliitto valtasi Constanțassa jäljellä olevat alukset elokuussa 1944.
Regia Marina operoi jatkosodassa Laatokalla neljällä MAS-veneellä. Alukset olivat osa niin kutsuttua Laivasto-osasto K:ta, joka oli muodostettu suomalaisista, saksalaisista ja italialaisista aluksista toimimaan Laatokalla toimivia Neuvostoliiton tykkiveneitä, saattueita ja kuljetusaluksia vastaan Leningradin piirityksen aikana 21. kesäkuuta – 21. lokakuuta 1941. Italialaisten lähtiessä Suomesta Italian MAS-veneet siirrettiin Suomen laivastolle.
Italialla oli ennen toista maailmansotaa Kiinassa Tientsinissä miinalaiva Lepanto ja tykkivene Sebastiano Caboto sekä hieman muita joukkoja puolustamassa alueella Italian vähäisiä kaupallisia etuja. Italian antauduttua miehistöt upottivat aluksensa Shanghaissa, mutta Japani nosti ja liitti ne omaan laivastoonsa nimettyinä Okitsuksi ja Narumiksi.Sodan puhjettua sinne siirrettiin Eritreasta joitakin yksiköitä, koska pelättiin Itä-Afrikassa olevien Italian alueiden menetystä ja siten alusten joutumista Britannialle. Vähän ennen Massawan luhistumista sieltä lähtivät Eritrea sekä RAMB I ja RAMB II, joista RAMB I tuhoutui Malediivien lähellä Intian valtameressä muiden päästessä määränpäähänsä. Eritrean oli tarkoitus toimia Intian valtamerellä saattajana, mutta saatuaan tiedon Italian antautumisesta se siirtyi Ceylonille (Sri Lanka).Vuoden 1943 alussa Italian laivaston sukellusveneet Comandante Cappellini, Enrico Tazzoli (S-511), Giuseppe Finzi, Reginaldo Giuliani ja Alpino Bagnolini, Barbarigo ja Luigi Torelli muutettiin Bordeaux'ssa tärkeitä Kaukoidän materiaalikuljetuksia varten. Barbarigo upposi Biskajanlahdella ensimmäisen Kaukoidän matkansa alussa. Cappellini saapui 10. syyskuuta 1943 Bordeaux'sta Sabangiin matkatessaan kohti Japania, mutta Italian antauduttua Japani miehitti aluksen ja luovutti sen edelleen Saksan laivastolle.Korvauksena Kriegsmarinen piti luovuttaa yhdeksän tyypin VII sukellusvenettä italialaisille, mutta ne olivat edelleen koulutuksessa Saksassa Italian antautuessa, jolloin saksalaiset valtasivat aluksensa takaisin.
Italian ja liittoutuneiden solmiman aselevon tultua julkiseksi 8. syyskuuta 1943 Hitler määräsi joukkonsa ottamaan haltuun Pohjois-Italian. Saksalaisten kiristäessä saartorengasta Rooman ympärillä pakenivat kuningas sekä hallitus armeijan johdon kanssa Brindisiin, jossa perustettiin 10. syyskuuta uusi fasisimin vastainen hallitus. Saksalaiset laskuvarjosotilaat pelastivat 12. syyskuuta vangitun Mussolinin, joka perusti Saksan valvonnassa olevan ja Italian pohjoisosaa hallitsevan Pohjois-Italiaan tasavallan.Aseleposopimuksen ehtojen mukaisesti laivasto oli siirrettävä liittoutuneiden määräämään paikkaan. 9. syyskuuta lähti La Speziasta pääosa laivastosta, johon liittyi kolme Genovasta saapunutta risteilijää. Osasto joutui Saksan ilmavoimien yllättämäksi, jolloin taistelulaiva Roma upposi Sardinian lähellä Fritz-X-liitopommin osuttua. Alus vei mukanaan 1 253 miehistön jäsentä sekä amiraali Carlo Bergaminin esikuntineen.Sopimusehtoihin kuului myös liittoutuneiden vapaa pääsy Italian sotasatamiin, mutta se ei ollut mahdollista ennen miinoitusten purkua. Sopimusta täydennettiin 23. syyskuuta, jolloin päätettiin Italian laivaston käytöstä. Taistelulaivat ja muutama risteilijä asetettiin reserviin, ja loput risteilijät sekä keveät alukset aloittivat saattajina sekä kuljetusaluksina toimimisen liittoutuneiden laivastoesikunnan ohjeiden mukaan.
Vihollisuuksien päätyttyä Regia Marina, joka sodan alkaessa oli ollut maailman neljänneksi suurin, aloitti laajan jälleenvarusteluohjelman toipuakseen sodan tuhoista. Liittoutuneiden kanssa 8. syyskuuta 1943 tehty aselepo ja 23. syyskuuta allekirjoitettu yhteistyösopimus jättivät Regia Marinan onnettomaan tilaan. Pääosa sen tukikohdista oli käyttökelvottomia, satamat miinoitettuja tai uponneiden alusten sulkemia. Kuitenkin sen aluksia oli selvinnyt sodasta runsaasti:
sukellusveneitäItalian muuttuessa kuningaskunnasta tasavallaksi 2. kesäkuuta 1946 Regia Marina otti käyttöön nykyisen nimensä Marina Militare Italiana.
Rauhansopimus, joka allekirjoitettiin 10. helmikuuta 1947 Pariisissa, oli Italian laivastolle tuhoisa. Alue- ja kalustomenetysten lisäksi sille asetettiin seuraavat rajoitukset:
kiellettiin omistamasta, valmistamasta tai kokeilemasta atomiaseita, rakettiaseita tai niiden laukaisimia jne.
kiellettiin omistamasta taistelulaivoja, lentotukialuksia, sukellusveneitä sekä maihinnousualuksia
kiellettiin ylläpitämästä sotilastukikohtia Pantellerialla, Pianosalla sekä Pelagisilla saarilla.
rajoitettiin laivaston kokonaistonnisto 67 500 tonniin ja henkilöstön määrä 25 000 mieheen.Lisäksi rauhansopimuksessa Italia velvoitettiin siirtämään voittajavaltioille (Neuvostoliitto, Britannia, Ranska, Kreikka, Jugoslavia ja Albania) sotakorvauksina runsaasti aluksia. Näitä olivat muun muassa seuraavat alukset:
Augusto Riboty Neuvostoliitolle, mutta ei koskaan siirretty vaan alus romutettiin Italiassa 1951
Bagnasco, Erminio: Submarines of World War Two.   Lontoo, Englanti: Arms and Armour Press, 1977. ISBN 0-85368-331-X.    (englanniksi)
Forty, George: The First Victory – General O'Connor's Desert Triumph Dec 1940 – Feb 1941.   Lontoo: Guild Publishing, 1990. CN 6270.    (englanniksi)
Gardiner, Robert (toim.): Conway's All the World's Fighting Ships 1860–1905.   Lontoo, Englanti: Conway Maritime Press, 2002. ISBN 0-85177-133-5.    (englanniksi)
Gardiner, Robert (toim.): Conway's All the World's Fighting Ships 1906–1921.   Lontoo, Englanti: Conway Maritime Press, 1985. ISBN 0-85177-245-5.    (englanniksi)
Gardiner, Robert (toim.): Conway's All the World's Fighting Ships 1922–1946.   Lontoo, Englanti: Conway Maritime Press, 1987. ISBN 0-85177-146-7.    (englanniksi)
Gardiner, Robert (toim.): Conway's All the World's Fighting Ships 1947–1995.   Lontoo, Englanti: Conway Maritime Press, 1995. ISBN 0-85177-605-1.    (englanniksi)
Greene, Jack & Massignani, Alessandro: The Naval War in the Mediterranean 1940–1943.   Lontoo: Chatham Publishing, 2002. ISBN 1-86176-190-2.    (englanniksi)
Jordan, John: Conway's Warship 2009.   Lontoo: Conway Maritime Press, 2009. ISBN 1844860892.    (englanniksi)
Molony, C. J. C., Flynn, F. C., Davies, H. L., Gleave, T. P.: The Mediterranean and Middle East, the Campaign in Sicily 1943 and the Campaign in Italy 3rd September 1943 to 31st March 1944. Official History of the Second World War seriesvolume V:.   Her Majesty's Stationery Office. ISBN 0-11-630064-7.    (englanniksi)
Playfair, I. S. O.: History of the Second World War – The Mediterranean and Middle East Volume I: The Early Successes against Italy (to May 1941).   Uckfield, East Sussex: The Naval & Military Press, 2004. ISBN 1-845740-65-3.    (englanniksi)
Roskill, S. W.: The War at Sea 1939–1945 Volume I: The Defensive.   Uckfield, East Sussex: The Naval & Military Press, 2004.     (englanniksi)
Roskill, S. W.: The War at Sea 1939–1945 Volume III: The Offensive Part I 1st June 1943 – 31st May 1944.   Uckfield, East Sussex: The Naval & Military Press, 2004. ISBN 9781843428053.    (englanniksi)
Slader, John: The Red Duster at War – A History of the Merchant Navy During the Second World War.   Bristol: William Kimber, 1988. ISBN 0-7183-0679-1.    (englanniksi)
Whitley, M. J.: Battleships of World War Two – an international encyclopedia.   Lontoo: Arms and Armour, 1998. ISBN 1-85409-386-X.    (englanniksi)

Reijo Tapio Byman (s. 12. lokakuuta 1955 Sipoo) on suomalainen pika-aitajuoksija. Hän edusti IF Sibbo-Vargarnaa ja häntä valmensivat Taisto Olenius ja Hannu Salmi.
Byman karsiutui alkuerissä Ateenan EM-kilpailuissa 1982, mutta sijoittui kahdeksanneksi Göteborgin 1984 sisäratojen EM-kilpailujen 60 metrin aitajuoksussa ajalla 8,03 s. Hän edusti Suomea aikuisten maaotteluissa ja Euroopan cupin kilpailuissa vuosina 1974−1983 sijoittuen maaotteluissa useita kertoja toiseksi.
Byman saavutti Kalevan kisoissa hopeaa 110 metrin aitajuoksussa 1977, 1979, 1980, 1981, 1982 ja 1983 sekä pronssia 1978. Hän juoksi ennätyksensä 13,96 s Kotkassa 7. heinäkuuta 1983. Sisäradoilla hän voitti 60 metrin aitojen Suomen-mestaruuden 1979 ja 1984; jälkimmäisen ennätyksellään 7,89 s.

Reilulla kaupalla tarkoitetaan erilaisia kaupankäyntitapoja, joissa pyritään ottamaan huomioon niin taloudellinen kuin sosiaalinenkin hyvinvointi ja paikkaamaan näin sekä vapaan että esimerkiksi tullimuureilla rajatun kaupan aiheuttamia epäkohtia. Yritykset käyttävät termiä myös tarkoittamaan erilaisia yrityskohtaisia sosiaalisen vastuun ohjelmia. Reilun kaupan sertifiointijärjestelmä on tunnetuin esimerkki reilun kaupan järjestelmästä.
FINE-järjestöt ovat määritelleet reilun kaupan kauppakumppanuudeksi, jonka tavoitteena on suurempi tasa-arvo kansainvälisessä kaupassa. Järjestöjen määritelmän mukaan reilu kauppa edistää kestävää kehitystä tarjoamalla marginalisoituneille tuottajille ja työläisille paremmat kaupankäyntiolosuhteet ja turvaamalla heidän oikeutensa erityisesti Etelässä. Lisäksi kuluttajien tukemat reilun kaupan järjestöt ovat aktiivisesti mukana tukemassa tuottajia, lisäämässä tietoisuutta ja kampanjoimassa tavanomaisen kansainvälisen kaupankäynnin sääntöjen ja käytäntöjen muuttamisen puolesta.
Suomessa toimii Reilun kaupan edistämisyhdistys. Aiemmin toimi myös kansalaisjärjestö Reilun kaupan puolesta eli Repu, jonka toiminnan jatkaja on Eettisen kaupan puolesta.
Reinhard Divis (s. 4. heinäkuuta 1975 Wien, Itävalta) on entinen itävaltalainen jääkiekkomaalivahti, joka pelasi viimeisen vuoden Itävallan pääsarjan Vienna Capitalsissa. Divis pelasi seitsemät MM-kilpailut, joista kahdet on I-divisioonassa. Hän pelasi myös Naganon olympiakisoissa 1998 ja Salt Lake Cityn olympialaisissa 2002.
Divisin kasvattajaseura on WAT Stadlau, mutta hän aloitti pääsarjauransa VEU Feldkirchissä, jossa pelasi vuoteen 1999 saakka. Siihen mennessä hän voitti peräti viisi Itävallan mestaruutta kuutena kautena ja torjui myös Euroopan mestaruuden vuonna 1999. Vuodet 1999–2001 Divis torjui Elitserien-joukkue Leksands IF:ssä.
Kesällä 2000 St. Louis Blues varasi Divisin yli-ikäisenä kahdeksannella kierroksella NHL:ään. Yhden Leksand-kauden jälkeen Divis siirtyi Bluesin organisaatioon kaudeksi 2001–2002 ja pelasi farmissa kuluneen kauden aikana yhden NHL-ottelun. Divis oli kaikkien aikojen ensimmäinen NHL:ssä pelannut itävaltalainen. NHL:ssä hän pelasi vielä kolme seuraavaa kautta ja kevääseen 2006 mennessä hänellä oli yhteensä 28 NHL-ottelua tilillään. Työsulkukausi 2004–2005 Divisillä kului EC VSV:ssä, kotimaassaan. Keväällä 2006 Divis oli pelaamassa I-divisioonan MM-kilpailuissa, joista Itävalta nousi takaisin A-sarjaan.
Kaudeksi 2006–2007 Divis palasi kotimaahansa ja siirtyi EC Red Bull Salzburgin maalinsuulle. Hän pelasi siellä myös kaudella 2007–2008. Molempina kausina Divis torjui joukkueelle mestaruuden. Seitsenkertainen Itävallan mestari ja kerran Euroopan mestaruudenkin voittanut Divis voitti kaudella 2008–2009 vielä Ruotsin mestaruuden Elitserien-joukkue Färjestads BK:ssa keväällä 2009. Hän kylläkin jäi joukkueessa ykkösmaalivahti Jonas Gustavssonin varjoon ja pelasi kauden aikana 15 ottelua.
Kaudeksi 2009–2010 Divis palasi takaisin Salzburgiin. Divis voitti kahden kauden aikana Salzburgissa kaksi Itävallan-mestaruutta. Kaudeksi 2011–2012 hän siirtyi saman sarjan Vienna Capitalsin ykkösmaalivahdiksi.
Divisin veljet Raimund ja Roland ovat myös pelanneet jääkiekkoa, heistä Raimund on pelannut neljät MM-kilpailut.
Divisin poika, 1997 syntynyt Dominic pelaa myös jääkiekkoa ja on maalivahti. Hän pelasi ensimmäiset ottelunsa EBEL-liigan Linzissä kaudella 2016–2017 ja on edustanut Itävaltaa 18- ja 20-vuotiaiden MM-turnauksissa.

Reinin liitto (saks. Rheinbund, ransk. États confédérés du Rhin) oli 1806–1813 voimassa ollut yhteistoimintasopimus, johon vähitellen yhtyivät lähes kaikki Saksan valtiot. Liiton perusti 16 etelä- ja länsisaksalaista ruhtinasta 12. heinäkuuta 1806 Pariisissa. Liiton suojelijana toimi Napoleon I. Tärkeimmät liittoon kuuluneet valtiot olivat Baden, Baijeri, Hessen-Darmstadt, Nassau ja Württemberg.
Liitto julisti eroavansa Pyhästä saksalais-roomalaisesta keisarikunnasta ja aikovansa hoitaa asiansa itsenäisesti. Periaatteessa liitto oli täysivaltaisten valtioiden liitto, jota johti ruhtinaspriimas Karl von Dalberg (1744–1817), ja jonka asioista sovittiin Frankfurt am Mainissa toimineilla liittopäivillä. Tosiasiassa liiton asioista määräsi Napoleon ja liitto hajosikin hänen kärsiessään ratkaisevan tappion 1813.

Reipas (14. kesäkuuta 1948 Kortesjärvi – 20. syyskuuta 1971 Varpaisjärvi) oli menestyksekäs suomalainen ravihevonen, joka tunnetaan "ruuna Reippaana". Se oli suomenhevosruuna. Reipas oli ensimmäinen suomalainen yhden kauden aikana yli miljoona markkaa ansainnut hevonen.
Reipas kilpaili vuosina 1952–1965. Se voitti urallaan noin 1300 lähdöstä ennätykselliset 348 kertaa, joista yhden kauden aikana enimmillään 62 kertaa. Reipas oli Suomessa eniten rahaa voittanut ravuri vuosina 1958–1960, jolloin sen kunkin kauden aikana ansaitsema palkintosumma oli yli miljoona vanhaa markkaa. Hevosen omisti näinä vuosina Aapeli Miettinen ja sen ohjastajana toimi useimmiten omistaja itse.
Ruunana Reipas ei saanut jälkeläisiä. Reippaalle on pystytetty patsas Varpaisjärven keskustaan.
Reipas syntyi vuonna 1948 Kortesjärvellä Lauri Ylikosken kasvattina. Se sai alun perin nimekseen Poju. Pojusta aiottiin työhevosta, joten se ruunattiin. Se myytiin pian Evijärvelle Paavo Kontiaiselle 20 000 markasta, joka myi sen edelleen Kokkolan markkinoilla. Poju vaihtoi omistajaa vielä pari kertaa aina hieman korkeammasta summasta. Pitääkseen sen lopulta osti Iisalmen markkinoilta pienviljelijä Aapeli Miettisen poika Väinö 38 000 markalla. Poju oli tuolloin kolmivuotias, laiha ja vaisu. Isä ihmetteli, miten poika oli tuonut kaupungista asti moisen "karvakukkaron". Hyvällä laitumella tuskin kävelykuntoinen Poju kuitenkin kohentui nopeasti, ja Aapeli Miettinen vaihtoi sen pojaltaan viisivuotiasta tammaa ja 10 000 markkaa vastaan. Reipastunutta hevosta alettiin pian kutsua Reippaaksi.
Ensimmäisen kerran Reipas kilpaili neljävuotiaana Korpisen raveissa Varpaisjärvellä 23. maaliskuuta 1952, ja voitti. Samana vuonna ruuna osallistui vain kolmiin raveihin, ja seuraavana vuonna ensimmäiset kilpailut olivat pienillä paikallisradoilla. Kun Reipas ilmoitettiin syksyllä 1953 Kuopion kovatasoisimpiin lähtöihin, nuoren ja tuntemattoman hevosen kykyjä epäiltiin suuresti. Reipas kuitenkin voitti kolme sarjaa ja sijoittui neljännessä toiseksi. Vuoden 1954 tammikuussa Reipas osallistui Kuopiossa neljään sarjaan ja voitti kaikki. Heinäkuussa se rikkoi Kuopion rataennätyksen kahden kilometrin matkalla ajallaan 2.59,2 (kilometriaika 1.29,6). Tulos teki Reippaasta kuusivuotiaana Suomen kolmannen ja ori Akapeetuksen kanssa nuorimman tähtijuoksijan. Huomattavaa on myös, että ennätysjuoksu oli yksi ruunan neljästä lähdöstä saman viikonlopun aikana.Reippaan syntyperästä liikkui huhuja: epäiltiin sen olevan sukutaustaltaan tuntematon markkinahankinta tai jopa venäläinen sotasaalishevonen. Huhut loppuivat, kun ruunan suku selvitettiin etsimällä sen kasvattaja omistajaketjun alusta. Isäksi vahvistui kuuluisa juoksija ja periyttäjäori Murtimo 3642 (i. Murto), ja emäksi kilpailematon Buge 56574 (i. Noron-Hessu), jonka askelta oli kantakirjatessa moitittu "saamattomaksi".Reipas kilpaili vuosittain täyden kauden tammikuun jääraveista kauden loppuun syyskuussa, joskus neljäkin lähtöä viikonlopun aikana, eikä osoittanut väsymisen tai lannistumisen merkkejä. Sen ravi oli nopeaa ja puhdasta, eikä se juuri koskaan pyrkinyt laukkaamaan. Kahdentoista vuoden aikana se osallistui noin 1300 lähtöön ja voitti niistä ennätykselliset 348. Vuonna 1958 Reipas täytti 10 vuotta ja voitti vuoden aikana peräti 62 lähtöä. Uransa aikana Reipas rikkoi joitakin suomenennätyksiä ja lukuisia rataennätyksiä. Sen omaksi ennätykseksi jäi 1609 metrin matkan aika 1.25,4 (kilometriaika 1.24,4).Vuonna 1958 Reipas voitti ensimmäisenä hevosena Suomessa yhden kauden aikana yli miljoona markkaa (vastaa yli 20 000 euroa vuoden 2011 rahassa). Saman rajan se saavutti vielä vuosina 1959 ja 1960. Kaikkina kolmena vuotena se oli Suomen eniten ansainnut hevonen. Näissä summissa ei ollut mukana esimerkiksi rahakkaiden Kuninkuusravien palkintoja, koska ruunana Reipas ei voinut niihin osallistua. Suurmestaruuden Reipas voitti vuosina 1960 ja 1963.Reipas osallistui tavallisten lähtöjen lisäksi vuonna 1957 muutamiin kansainvälisiin tasoitusajoihin, joissa samoihin lähtöihin osallistui myös lämminverisiä ravureita. Käpylän kansainvälisessä tasoitusajossa Reipas sijoittui parhaana suomenhevosena seitsemänneksi ja tunnetun venäläistamma Pichtan edelle. Moskovassa ruuna oli parhaimmillaan neljäs kansainvälisissä sarjoissa.
Reippaan viimeiseksi ravivuodeksi jäi kolmentoista vuoden juoksu-uran jälkeen vuosi 1965, jolloin se huhtikuuhun mennessä juoksi vielä neljä voittoa ja saavutti kauden parhaana aikanaan 1.33,4. Aapeli Miettinen piti Reippaan raviuran loputtuakin, eikä suostunut myymään ruunaa, vaikka sai siitä monia tarjouksia; esimerkiksi Kalle Hagert tarjosi Reipasta vastaan viittä ravuria ja kuljetusautoa. Varsinaisen uransa päätyttyäkin Reipas pysyi vireänä ja vielä 20-vuotiaana osallistui lähtöön saaden voitonkin. Laitumella kuullessaan hanurinsoittoa naapurista se arveli olevansa kilpailemassa ja ravasi yksin ympyrää. Reipasta 15 vuotta hoitanut Pentti Miettinen kuvasi ruunaa "äärettömän vireäksi [ja] kiihkeäksi".Reipas eli Varpaisjärvellä vuoteen 1971 asti, jolloin se lopetettiin. Tällöin sen kunniaksi oli jo perustettu ravintola Reippaantalli. Keväällä 1985 Reippaasta alettiin järjestää pronssipatsasta Varpaisjärven Lions Clubin aloitteesta. Patsaan suunnitteli Herman Joutsen ja se paljastettiin 21. maaliskuuta 1987.
Aalto, Jouni: Ihmeruuna Reipas ravasi 339 voittoa.    Tammi, 1995. ISBN 951-31-0515-6.    
Raevuori, Antero (toim.) et. al.: Reipas - tuhkimotarina.    WSOY, 1982. ISBN 951-0-11192-9.    

Renata Pliś (s. 5. helmikuuta 1985) on puolalainen keskipitkän matkan juoksija.Vuonna 2010 hän karsiutui 3 000 metrin alkuerissä Dohan sisäratojen MM-kilpailuissa ja 1 500 metrin alkuerissä Barcelonan EM-kilpailuissa. Pariisin sisäratojen EM-kilpailuissa 2011 hän oli 1 500 metrin neljäs ajalla 4.15,16 ja Daegun MM-kilpailuissa hän karsiutui 1 500 metrin välierissä. Vuonna 2012 hän karsiutui 1 500 metrin alkuerissä Lontoon olympialaisissa. Moskovan MM-kilpailuissa 2013 hän karsiutui 1 500 metrin välierissä. Vuonna 2014 hän sijoittui seitsemänneksi Sopotin sisäratojen MM-kilpailuiden 3 000 metrillä sekä Zürichin EM-kilpailuissa neljänneksi 1 500 metrillä ja 12:nneksi 5 000 metrillä.

Renault kilpaili sarjassa aluksi kausilla 1977–1985 ja uudelleen kausilla 2002–2011. Vuonna 2011 Group Lotus toimi tallin nimisponsorina ja talli kilpaili nimellä Lotus Renault GP. Vuoden 2011 jälkeen Renault luopui omasta tallistaan ja Lotus F1 jatkoi tallin toimintaa vuodet 2012–2015. Vuonna 2016 Renault palasi omana tallina jälleen F1:een ostettuaan Lotus-tallin.
Williamsin ja Benettonin moottoritoimittajana Renault saavutti kuusi valmistajien mestaruutta (1992–1997) sekä viisi kuljettajien mestaruutta (1992–1993 ja 1995–1997). Lisäksi Red Bull Racing voitti Renault’n moottoreilla neljä kuljettajien ja valmistajien mestaruutta kausilla (2010–2013).
Renault toi mukanaan ensimmäisen turboahdetun moottorin F1:een vuonna 1977 ja saavutti vuonna 1979 ensimmäisen voiton turbomoottorisella autolla. Talli ei kuitenkaan voittanut ainuttakaan maailmanmestaruutta turboaikakaudella.
Kausi 1977 oli Renault-tallin ensimmäinen kausi Formula 1 -sarjassa. Talli tuli sarjaan tavoitteenaan voittaa maailmanmestaruus täysin ranskalaisella kokoonpanolla (kuljettaja, moottori, auto, renkaat, öljyt). RS01-auton ainoaksi kuljettajaksi pestattiin ranskalainen Jean-Pierre Jabouille. Rengastoimittajaksi valittiin Michelin ja rahoituksen sekä öljyt talli sai Elfiltä.Formula 1 -sarjan historian ensimmäinen turbomoottorilla varustettu auto, Renault RS01, esiteltiin 10. toukokuuta 1977 Pariisissa. Moottori oli 1,5-litrainen Renault Gordini EF1 V6. Ensimmäisen kerran auto nähtiin kilpailussa Britannian GP:ssä heinäkuussa. Auto kärsi ylikuumenemisongelmista ja hitaasta kaasun reagoinnista sekä kaiken moottoritehon hyödyntäminen oli vaikeaa. Luotettavuusongelmien ja ulkonäön takia autoa nimitettiin keltaiseksi teekupiksi (yellow teapot).
Hollannin GP:ssä Jabouille ajoi aika-ajoissa jo kymmenenteen lähtöruutuun, mutta kilpailussa maaliin pääsy jäi haaveeksi. Kauden toiseksi viimeisessä kilpailussa, Kanadan GP:ssä, Jabouille karsiutui kilpailusta. Tämän jälkeen Renault ei enää osallistunut kauden päättäneeseen Japanin GP:hin.
Kaudella 1978 talli jatkoi samalla edelliskauden kokoonpanolla. RS01-auton ainoana kuljettajana jatkoi Jean-Pierre Jabouille. Renault keskittyi F1-projektiin sen voitettua ensimmäisen Le Mansin 24 tunnin ajon.Kauden aikana auton nopeus alkoi parantua, mistä osoituksena olivat Jabouillen aika-ajosijoitukset kymmenen parhaan joukossa. Itävallan- ja Italian GP:ssä hän oli jo kolmanneksi nopein. Ensimmäisen kerran RS01-auto selvisi maaliin saakka kymmenenneksi Monacon GP:ssä. Espanjan GP:ssä Jabouille oli maalissa 13. Seitsemän perättäisen keskeytyksen jälkeen Yhdysvaltain GP:ssä Watkins Glenin radalla Jabouille ajoi maaliin neljäntenä ja saavutti tallille sen historian ensimmäisen pistesijoituksen. Kauden päättäneessä Kanadan GP:ssä Jabouille oli vielä 12.Valmistajien MM-sarjassa talli sijoittui 12:nneksi kolmella pisteellä.
Kaudeksi 1979 talli lähti MM-sarjaan kahden kuljettajan voimin. Jean-Pierre Jabouille sai rinnalleen ranskalaisen René Arnoux'n. Kauden alussa käytössä oli vielä RS01-auto ja Michelinin renkaat.Kauden kolmannessa kilpailussa Etelä-Afrikan GP:ssä Jabouille saavutti Renault'n historian ensimmäisen paalupaikan. Kilpailussa kumpikaan autoista ei kuitenkaan jaksanut maaliin saakka.
Monacon GP:hin talli sai käyttöönsä uuden auton, malliltaan RS10. Seuraavaksi ajetussa tallin kotikilpailussa, Ranskan GP:ssä, talli saavutti historian ensimmäisen voiton, kun Jabouille ajoi paalupaikalta voittoon. Arnoux täydensi tallin menestystä sijoittumalla kolmanneksi lähdettyään kilpailuun toisesta lähtöruudusta. Hän myös ajoi kilpailun nopeimman kierroksen. Britannian GP:ssä Arnoux ajoi toistamiseen peräkkäin palkintokorokkeelle sijoittumalla kilpailussa toiseksi. Jabouille starttasi Saksan GP:hin paalupaikalta, mutta joutui keskeyttämään Arnoux’n tavoin jo kilpailun alkuvaiheessa. Itävallan GP:ssä Arnoux oli aika-ajojen nopein ja ajoi kilpailun nopeimman kierroksen, mutta lopputuloksissa hän joutui tyytymään kuudenteen sijaan. Jabouille jatkoi tallin paalupaikkaputken neljän kilpailun mittaiseksi Italian GP:ssä. Moottoririkko kilpailun lopussa kuitenkin päätti hänen matkantekonsa. Kauden päätöskilpailussa, Yhdysvaltain GP:ssä, Arnoux ajoi seitsemännestä lähtöruudusta toiseksi.Renault saavutti kauden aikana yhteensä 26 pistettä. Valmistajien MM-sarjassa se sijoittui kuudenneksi.
Kauteen 1980 talli lähti kuljettajinaan tutut Jean-Pierre Jabouille ja René Arnoux. Auto kantoi mallinimeä RE20 ja renkaat toimitti Michelin.Kauden toiseen kilpailuun, Brasilian GP:hin, Jabouille starttasi paalupaikalta. Kilpailussa hän joutui kuitenkin keskeyttämään, mutta Arnoux puolestaan onnistui saavuttamaan nopeimman kierroksen ja uransa ensimmäisen voiton. Seuraavaksi ajetussa Etelä-Afrikan GP:ssä merkkipaalut jakaantuivat samalla tavalla Renault-kuljettajien kesken, kun Jabouille lähti paalulta ja Arnoux voitti kilpailun sekä ajoi nopeimman kierroksen. Kilpailun jälkeen talli nousi valmistajien MM-sarjassa ensimmäiseksi ja Arnoux siirtyi kuljettajien MM-sarjan kärkeen ensimmäistä kertaa.Belgian GP:ssä Arnoux ajoi pisteille neljänneksi. Tallin ja kuljettajien kotikilpailussa Ranskan GP:ssä Arnoux suoriutui maaliin viidentenä. Viiden peräkkäisen keskeytyksen jälkeen Jabouille pääsi viimein juhlimaan kauden ensimmäistä voittoaan Itävallan GP:ssä. Arnoux lähti kilpailuun paalupaikalta ja ajoi kilpailun nopeimman kierroksen, mutta selviytyi maaliin vasta yhdeksäntenä. Hollannin GP:ssä Arnoux ajoi paalupaikalta toiseksi ja ajoi kilpailun nopeimman kierroksen. Italian GP:hin tallin autot starttasivat kolmatta kertaa peräkkäin eturivistä, kun Arnoux oli ensimmäisessä ja Jabouille toisessa lähtöruudussa. Kilpailussa Arnoux jäi vasta kymmenenneksi ja Jabouille joutui keskeyttämään. Kanadan GP:ssä sattuneessa ulosajossa Jabouille loukkasi jalkansa ja tämän seurauksena joutui päättämään Formula 1 -uransa.
Valmistajien MM-sarjassa Renault sijoittui neljänneksi 38 pisteellä ja oli paras Michelinin renkaita käyttänyt talli.
Kauteen 1981 talli lähti uuden kuljettajan voimin, kun René Arnoux'n kuljettajapariksi palkattiin ranskalainen Alain Prost, josta tuli myöhemmin urallaan nelinkertainen maailmanmestari. Kauden viidessä ensimmäisessä kilpailussa tallilla oli käytössään edelliskauden auton päivitetty versio, RE20B. Rengastoimittajana oli Michelin.Tallin molemmat kuljettajat avasivat kauden pistetilinsä kolmannessa kilpailussa, Argentiinan GP:ssä, kun Prost ajoi toisesta lähtöruudusta kolmanneksi ja Arnoux oli viides. Monacon GP:ssä talli sai käyttöönsä uuden RE30-auton, mutta kilpailussa molemmat kuljettajat joutuivat keskeyttämään.Talli onnistui jälleen kotikilpailussaan Ranskan GP:ssä, kun Prost ajoi uransa ensimmäiseen voittoon ja Arnoux oli neljäs lähdettyään paalupaikalta. Prost saavutti myös kilpailun nopeimman kierroksen. Seuraavaksi ajetussa Britannian GP:ssä Arnoux oli aika-ajoissa nopein ja Prost toinen. Kilpailussa Arnoux saavutti nopeimman kierroksen ja oli lähellä voittoa, mutta hän joutui keskeyttämään kärkipaikalta neljä kierrosta ennen maalia. Saksan GP:hin Prost starttasi vuorostaan paalupaikalta ja Arnoux hänen rinnaltaan toisesta lähtöruudusta. Lopputuloksissa Prost oli toinen ja Arnoux 13. Itävallan GP:ssä Arnoux ajoi paalupaikalta toiseksi ja Prost keskeytti lähdettyään toisesta ruudusta. Hollannin GP:ssä talli valtasi eturivin lähtöruudut jo neljännen kerran peräkkäin, kun Prost oli paalulla ja Arnoux toinen. Prost onnistui kilpailussa palauttamaan tallin voittokantaan ottamalla kauden toisen voittonsa. Italian GP:hin Arnoux starttasi paalupaikalta, mutta Prost nousi kolmannesta lähtöruudusta kärkeen jo ensimmäisellä kierroksella ja piti sijoituksensa ruutulipulle saakka. Kauden päättäneessä Las Vegasin GP:ssä Prost ajoi toiseksi.Valmistajien MM-sarjassa Renault sijoittui parhaana ranskalaistallina kolmanneksi. Pisteitä Prost ja Arnoux saavuttivat kauden aikana yhteensä 54.
Kaudella 1982 talli kilpaili viimeistä kertaa kahden ranskalaiskuljettajan voimin, kun RE30B-autolla ajoivat Alain Prost ja René Arnoux. Michelin jatkoi rengastoimittajana.Kausi alkoi mainiosti, kun Prost voitti avauskilpailun, Etelä-Afrikan GP:n, ja paalupaikalta startannut Arnoux oli kolmas. Prost saavutti myös kilpailun nopeimman kierroksen. Prost jatkoi voittokulkuaan seuraavaksi ajetussa Brasilian GP:ssä, jossa hän saavutti myös paalupaikan ja nopeimman kierroksen. San Marinon GP:ssä Arnoux saavutti tallin historian 20. paalupaikan ja Prost starttasi hänen rinnaltaan toisesta lähtöruudusta, mutta kilpailussa molemmat joutuivat keskeyttämään teknisten ongelmien takia. Prost lähti paalupaikalta ja Arnoux toisesta lähtöruudusta Belgian GP:hin, mutta kilpailussa molemmat keskeyttivät jälleen. Monacon GP:ssä oli Arnoux'n vuoro startata paalupaikalta, mutta edellisten kilpailuiden tapaan hän keskeytti. Keskeytyksen seurauksena Prost siirtyi kärkeen, mutta hänkin joutui keskeyttämään vain kolme kierrosta ennen maalia. Itä-Yhdysvaltain GP:ssä Prost saavutti aika-ajoissa paalupaikan, mutta keskeytti jälleen kilpailussa. Arnoux lähti paalupaikalta ja Prost toisesta eturivin lähtöruudusta Hollannin GP:hin, mutta molemmat kuljettajat keskeyttivät kilpailussa ja samalla tallin pisteetön jakso kasvoi seitsemän kilpailun mittaiseksi.Prost palasi pistekantaan Britannian GP:ssä sijoittumalla kuudenneksi. Arnoux katkaisi yhdeksän kilpailun mittaisen pisteettömän putkensa ajamalla Ranskan GP:ssä paalupaikalta voittoon. Menestystä tallin kotikilpailussa täydensi Prost toisella sijallaan, joka samalla takasi tallin ensimmäisen kaksoisvoiton. Saksan GP:ssä Arnoux sijoittui toiseksi lähdettyään kilpailuun kolmannesta ruudusta. Dijonin radalla Ranskassa ajetussa Sveitsin GP:ssä Prost starttasi paalupaikalta ja saavutti kilpailun nopeimman kierroksen, mutta joutui lopputuloksissa tyytymään toiseen sijaan Keke Rosbergin ohitettua hänet. Italian GP:ssä Arnoux saavutti tallin kauden neljännen ja viimeisen voiton sekä nopeimman kierroksen. Prost ajoi vielä kauden päättäneessä Las Vegasin GP:ssä paalupaikalta neljänneksi.Kauden aikana erot kärkitallien välillä olivat tasaiset, mutta Renault'lla oli nopein auto. Tallin heikkoudeksi muodostui kuitenkin jälleen luotettavuusongelmat. Prost ja Arnoux johtivat lähes puolet kauden kilpailukilometreistä, mutta mestaruuden vei Ferrari Renault'n jäädessä kolmanneksi. Pisteitä talli saavutti 62.
Kaudeksi 1983 Prost sai uudeksi tallikaverikseen yhdysvaltalaisen Eddie Cheeverin, kun René Arnoux siirtyi Ferrarille. Cheever oli tallin ensimmäinen ei-ranskalainen kuljettaja. Kauden alussa käytössä oli RE30C-auto ja Michelinin renkaat.
Tulokset alkoivat parantua, kun talli sai Länsi-Yhdysvaltain GP:ssä käyttöönsä uuden hiilikuiturunkoisen RE40-auton. Sitä seuranneessa Ranskan GP:ssä Prost ajoikin paalupaikalta voittoon ja saavutti myös kilpailun nopeimman kierroksen. Cheever täydensi tallin menestystä sijoittumalla palkintokorokkeelle kolmanneksi. San Marinon GP:ssä Prost sijoittui toiseksi ja takasi ranskalaiskuljettajien kolmoisvoiton. Prost starttasi paalupaikalta Monacon GP:hin, mutta kilpailussa hän taipui kolmanneksi. Belgian GP:ssä Prost venytti palkintokorokeputkensa neljän kilpailun mittaiseksi ajamalla paalupaikalta voittoon. Cheever nousi kilpailussa kahdeksannesta ruudusta kolmanneksi. Kandan GP:ssä oli Cheeverin vuoro vastata tallin parhaasta tuloksesta, kun sijoittui kilpailussa toiseksi Prostin jäädessä viidenneksi.Britannian GP:ssä Prost saavutti kauden kolmannen voittonsa. Hän ajoi myös nopeimman kierroksen kilpailussa. Saksan GP:ssä Prostin oli tyytyminen neljänteen sijaan, mutta seuraavaksi ajetussa Itävallan GP:ssä hän voitti ja ajoi kilpailun nopeimman kierroksen. Cheever oli lopputuloksissa neljäs. Italian GP:ssä Cheever oli kolmannen kerran kauden aikana kolmas. Euroopan GP:ssä Prost oli toinen ja hän lähti kauden päätöskilpailuun, Etelä-Afrikan GP:hin, MM-pistejohdossa. Prost joutui kuitenkin keskeyttämään kilpailun ja Nelson Piquet varmisti mestaruuden itselleen kahden pisteen erolla sijoittumalla kolmanneksi. Epäonnistuneen loppukauden takia katkeria lausuntoja tallista antanut Prost sai lopulta potkut.Valmistajien MM-sarjassa Renault sijoittui toiseksi 79 pisteellä. Mestaruuden voittanut Ferrari jäi kymmenen pisteen päähän.
Kaudella 1984 tallissa aloitti kaksi uutta kuljettajaa; ranskalainen Patrick Tambay ja brittiläinen Derek Warwick. RE50-autossa oli uusi Renault-Gordini EF4 -turbomoottori sekä Michelinin renkaat.
Tambay avasi pistetilinsä heti kauden avanneessa Brasilian GP:ssä sijoittumalla viidenneksi. Warwick ajoi palkintokorokkeelle kolmanneksi seuraavaksi ajetussa Etelä-Afrikan GP:ssä. Tambay saavutti kilpailun nopeimman kierroksen, mutta joutui keskeyttämään polttoaineen loputtua. Belgian GP:ssä Warwick jatkoi hyviä otteitaan sijoittumalla toiseksi, kun Tambay oli vasta seitsemäs. San Marinon GP:ssä Warwick piti aika-ajoissa hankkimansa neljännen sijan maaliin saakka. Tambay onnistui saavuttamaan paalupaikan kotikilpailussaan Ranskan GP:ssä, mutta kilpailussa hän jäi toiseksi Niki Laudan taakse. Monacon GP:ssä Tambay mursi jalkansa ajettuaan tallikaveri Warwickin perään sateen kastelemalla liukkaalla radalla. Tambay kuitenkin palasi kilpailemaan jo Itä-Yhdysvaltain GP:ssä. Warwick katkaisi viiden kilpailun mittaisen keskeytysputkensa Britannian GP:ssä sijoittumalla toiseksi. Saksan GP:ssä tallin molemmat autot selvisivät pisteille, kun Warwick oli kolmas ja Tambay viides. Hollannin GP:ssä Tambay ajoi viimeistä kertaa kauden aikana pisteille sijoittumalla kuudenneksi. Kauden päätöskilpailussa, Portugalin GP:ssä, Philippe Streiff teki F1-debyyttinsä ajamalla tallin kolmatta autoa, mutta hän joutui Warwickin tavoin keskeyttämään. Tambay sijoittui juuri pisteiden ulkopuolelle seitsemänneksi.Renault sijoittui valmistajien MM-sarjassa viidenneksi 34 pisteen turvin. Voittoihin talli ei enää kauden aikana yltänyt ja etu turbomoottorin kehityksessä oli jo hävitty. Pistepottikin oli reilusti edelliskausia pienempi.
Kausi 1985 jäi tallin viimeiseksi F1:ssä, ennen paluuta 2000-luvulla. Kuljettajaparina jatkoivat Patrick Tambay ja Dereck Warwick. RE60-autossa oli Renault EF4B -turbomoottori ja Goodyearin renkaat. Tallista oli lähtenyt edelliskauden jälkeen pääsuunnittelija Michel Tétu ja tallipäällikkö Gérard Larrousse.Tambay aloitti kauden edelliskauden tapaan ajamalla viidenneksi Brasilian GP:ssä. Portugalin GP:ssä hän ajoi palkintokorokkeelle kolmanneksi ja toisti sijoituksensa seuraavaksi ajetussa San Marinon GP:ssä. Warwick avasi kauden pistetilinsä selviytymällä viidentenä maaliin Monacon GP:ssä. Tallin kotikilpailussa Ranskan GP:ssä Tambay sai käyttöönsä RE60-auton kehitysversion ja oli lopputuloksissa kuudes Warwickin ollessa seitsemäs. Britannian GP:ssä Warwick ajoi toistamiseen kauden aikana viidenneksi ja saavutti näin kaksi MM-pistettä. François Hesnault ajoi Saksan GP:ssä tallin kolmatta autoa, johon oli kiinnitetty ns. onboard-kamera ensimmäistä kertaa F1-historiassa. Kaikki Renault'n kuljettajat joutuivat kuitenkin keskeyttämään kilpailun. Warwick ajoi kaudella viimeistä kertaa pisteille Belgian GP:ssä sijoittumalla lopputuloksissa kuudenneksi.Valmistajien MM-sarjassa Renault’n oli tyytyminen seitsemänteen sijaan. Pisteitä talli saavutti kauden aikana vain 16, kun samaa moottoria käyttänyt Lotus saalisti 71 pistettä. Tallina Renault vetäytyi sarjasta, mutta jäi vielä moottorintoimittajaksi.
Ranskalainen autonvalmistaja Renault teki paluun Formula 1 -sarjaan omana tallina kaudella 2002 ostamalla Benetton-tallin. Kuljettajiksi valittiin italialainen Jarno Trulli ja brittiläinen Jenson Button. R202-autossa oli Michelinin renkaat.Talli lähti kauteen tavoitteenaan sarjan neljänneksi parhaan tallin asema. Tallin johdon mukaan voitto ei kuitenkaan ollut vielä tavoitteena.
Kauden avauspisteet saavutti Button Malesian GP:sta sijoittumalla neljänneksi. Brasilian GP:ssä hän oli myös neljäs ja kolmannen perättäisen pistesijoituksen Jenson ajoi San Marinon GP:ssä olemalla viides. Trulli avasi oman pistesaldonsa vasta kauden seitsemännessä kilpailussa, Monacon GP:ssä, jossa hän ajoi neljänneksi. Kanadan GP:sta hän saavutti kuudennen sijan. Euroopan GP:ssä Button jatkoi tallin pistesijaputken kolmen kilpailun mittaiseksi ajamalla viidenneksi. Tallin kotikilpailussa Ranskan GP:ssä Button saavutti viimeisen pistesijan olemalla kuudes. Kolmen pisteettömän kilpailun jälkeen koitti onnistuminen Italian GP:ssä, kun Trulli ajoi maalilinjan yli neljäntenä ja Button oli viides. Tämä jäi myös tallin kauden parhaaksi suoritukseksi. Yhdysvaltain GP:sta Trulli saavutti viidennen sijan ja kauden päättäneessä Japanin GP:ssä Button oli vielä kuudes.Valmistajien MM-sarjassa talli saavutti hakemansa neljännen sijan. Pisteitä Trulli ja Button keräsivät yhteensä 23.
Kauteen 2003 talli lähti kuljettajinaan Jarno Trulli ja testikuljettajana edelliskaudella toiminut Fernando Alonso. Auto kantoi nimeä R23 ja siinä oli Michelinin renkaat. Tallin päätavoitteena kaudella oli kaventaa eroa kärkitalleihin ja parantaa edelliskauden suorituksia.
Molemmat kuljettajat avasivat pistetilinsä heti kauden avauskilpailussa Australian GP:ssä, kun Trulli ajoi viidenneksi ja Alonso oli seitsemäs. Malesian GP:n aika-ajoissa talli valtasi kärkisijat, kun Alonso otti paalupaikan ja Trulli toisen lähtöruudun. Paalupaikka oli tallille ensimmäinen 19 vuoteen, kun viimeksi Renault-auto oli ollut aika-ajoissa nopein Ranskan GP:ssä 1984. Kilpailussa Alonso jäi kolmanneksi ja Trulli viidenneksi. Brasilian GP:ssä Alonso ajoi toistamiseen peräkkäin palkintokorokkeelle ollen kolmas. Trulli saavutti viimeisen pistesijan ollen kahdeksas. San Marinon GP:ssä Alonso ajoi kuudenneksi, mutta nousi takaisin palkintokorokkeelle ajamalla maaliin toisena kotikilpailussaan Espanjan GP:ssä. Itävallan GP:ssä Trulli onnistui pitämään yllä tallin pistesijaputken ottamalla kahdeksannen sijan. Monacon GP:hin talli lähti kovin odotuksin, mutta joutui tyytymään Alonson viidenteen ja Trullin kuudenteen sijaan. Kanadan GP:ssä Alonso kykeni ajamaan neljänneksi ja saavutti kilpailun nopeimman kierroksen. Euroopan GP:hin talli sai käyttöönsä E-version RS23-moottoristaan, johon oli lisätty tehoja. Alonso oli kilpailun lopputuloksissa neljäs ja venytti tallin pistesijaputken yhdeksän kilpailun mittaiseksi.Britannian GP:hin talli toi B-kehitysversion R23-autostaan, jolla Trulli ajoi kilpailussa kuudenneksi. Seuraavaksi ajetussa Saksan GP:ssä Alonso oli neljäs ja Trulli nousi ensimmäistä kertaa kauden aikana palkintokorokkeelle ollen kolmas. Unkarin GP:ssä tallin suoritus oli vieläkin parempi, kun Alonso voitti kilpailun startattuaan paalupaikalta ja Trulli oli seitsemäs. Voitto oli tallille ensimmäinen 20 vuoteen, kun edellinen voitto oli Itävallan GP:sta 1983. Alonsosta tuli samalla nuorin F1-osakilpailun voittanut kuljettaja. Palkintosijoille talli ei loppukauden kolmessa viimeisessä kilpailussa enää kyennyt. Italian GP:ssä Alonso oli kahdeksas, Yhdysvaltain GP:ssä Trulli ajoi neljänneksi ja kauden päättäneessä Japanin GP:ssä hän oli viides.Kauden päätteeksi talli sijoittui valmistajien MM-sarjassa edelliskauden tapaan neljänneksi, mutta pisteitä tuli nyt 88. Ero kärkitalleihin oli kuitenkin yli 50 pistettä. Hyvää pistesaldoa tosin avusti uusi pistejärjestelmä, kun pisteitä jaettiin kahdeksalle parhaalle kuuden parhaan sijaan. Entisellä pistejärjestelmällä pisteitä olisi nimittäin tullut 51.
Kaudella 2004 tallin kuljettajina jatkoivat Jarno Trulli ja Fernando Alonso. R24-autossa oli Michelinin renkaat. Tallin tavoitteena oli kauden aikana nousta kärkikolmikkoon. Talli sai myös uudeksi sponsorikseen espanjalaisen tietoliikenneyhtiö Telefónican.
Alonso sijoittui heti palkintokorokkeelle kauden avanneessa Australian GP:ssä, kun hän oli kolmas. Trulli saavutti kilpailussa seitsemännen sijan. Malesian GP:ssä Alonso oli puolestaan seitsemäs Trullin ollessa viides. Bahrainin GP:ssä Trulli ajoi maalilinjan yli neljäntenä ja Alonso oli nyt kuudes. San Marinon GP:hin talli oli tehnyt muutoksia R24-auton moottoriin ja runkoon, joiden toivottiin kaventavan eroa kärkitalli Ferrariin. Kilpailussa Alonso jäi kuitenkin neljänneksi ja Trulli oli hänen jälkeensä viides. Espanjan GP:ssä tallin otteet parantuivat, kun Trulli saavutti kauden ensimmäisen palkintosijoituksensa ajamalla kolmanneksi ja Alonso oli kotiradallaan neljäs. Monacon GP:ssä Trulli onnistui täydellisesti, kun hän voitti kilpailun startattuaan paalupaikalta. Neljännestä ruudusta lähtenyt Alonso joutui keskeyttämään kilpailun ensimmäistä kertaa kauden aikana. Euroopan GP:sta talli saavutti jälleen kaksi pistesijoitusta, kun Trulli ajoi neljänneksi ja Alonso oli viides. Kanadan GP:ssä katkesi tallin 13 kilpailun mittainen pistesijaputki, kun molemmat kuljettajat keskeyttivät. Yhdysvaltain GP:ssä Trulli sijoittui neljänneksi, kun taas Alonso joutui keskeyttämään toistamiseen peräkkäin.Alonso saavutti kauden ensimmäisen paalupaikkansa Ranskan GP:n aika-ajoissa, mutta kilpailussa hän joutui taipumaan toiseksi. Trulli nousi viidennestä lähtöruudusta neljänneksi. Saksan GP:ssä Alonso ajoi palkintokorokkeelle kolmanneksi. 11:nneksi sijoittunut Trulli ilmoitti kilpailun yhteydessä jättävänsä Renault'n kauden päätteeksi. Alonso jatkoi hyvää virettään ajamalla myös kolmanneksi Unkarin GP:ssä. Belgian GP:n aika-ajoissa Trulli oli nopein, mutta kilpailussa hän hyytyi yhdeksänneksi. Kiinan GP:hin talli sai uudeksi kuljettajakseen vuoden 1997 maailmanmestarin Jacques Villeneuven, kun Trulli lopetti yhteistyön tallin kanssa. Villeneuve oli pitänyt koko aiemman kauden ajan välivuotta sarjasta, eikä pärjännyt odotetusti. Alonso sijoittui kilpailussa neljänneksi Villeneuven jäädessä sijalle 11. Japanin GP:ssä Alonso oli viides ja kauden päätöskilpailussa, Brasilian GP:ssä, hän ajoi neljänneksi. Villeneuve oli kahdessa viimeisessä kilpailussa vasta kymmenes ja sai tallin johdon katumaan hänen palkkaamistaan. Hänen sopimustaan ei jatkettu enää seuraavalle kaudelle.
Talli sijoittui kauden päätteeksi valmistajien MM-sarjassa kolmanneksi 105 pisteellä. Toisen sijan kamppailun voitti BAR-talli 14 pisteen erolla.
Kauteen 2005 talli lähti kamppaillakseen mestaruudesta. R25-autolla kilpailuissa ajoivat Fernando Alonso ja Giancarlo Fisichella. Renkaat toimitti Michelin.
Kausi alkoi tallin osalta mainiosti, kun paalupaikalta Australian GP:hin startannut Fisichella voitti debyyttikilpailunsa Renault'lla. Alonso nousi 13. lähtöruudusta kolmanneksi ja saavutti myös kilpailun nopeimman kierroksen. Malesian GP:ssä Alonso voitti kilpailun lähdettyään paalupaikalta, Fisichella joutui keskeyttämään kilpailun kolaroinnin seurauksena. Kauden kolmanteen kilpailuun, Bahrainin GP:hin, talli lähti jo selvänä ennakkosuosikkina. Alonso onnistuikin saavuttamaan paalupaikan aika-ajoissa ja voitti myös kilpailun. San Marinon GP:ssä Alonso kasvatti voittoputkensa kolmen kilpailun mittaiseksi, kun Fisichella taas keskeytti kolmannen kerran peräkkäin. Espanjan GP:ssä Alonso nousi kilpailussa kolmannesta lähtöruudusta toiseksi ja Fisichella ajoi viidenneksi saavuttaen samalla kilpailun nopeimman kierroksen. Monacon GP:ssä talli ei yltänyt huippumenestykseen, kun Alonso putosi neljänneksi startattuaan toisesta lähtöruudusta ja Fisichella oli 12:s. Euroopan GP:ssä Alonso nousi kuudennesta lähtöruudusta voittajaksi ja saavutti myös nopeimman kierroksen, Fisichella ajoi kuudenneksi. Kanadan GP:ssä molemmat kuljettajat joutuivat keskeyttämään. Ranskan GP:ssä tallin autoja koristi kiinalaisen taruston Feeniks-linnun kuvat. Kuvion tarkoituksena on ilmaista voimaa, nopeutta ja johtajuutta. Alonso ajoi kilpailussa paalupaikalta voittoon, Fisichellan jäädessä jälleen kuudenneksi.
Alonso starttasi paalupaikalta myös Britannian GP:hin, mutta joutui kilpailussa taipumaan McLarenin Juan Pablo Montoyalle. Fisichella onnistui puolestaan nousemaan seitsemännestä lähtöruudusta neljänneksi. Hän oli myös neljäs seuraavaksi ajetussa Saksan GP:ssä. Alonso nousi kuitenkin kilpailun voittajaksi. Turkin GP:ssä Alonso ajoi toiseksi ja Fisichella oli jälleen neljäs. Italian GP:ssä tallin molemmat kuljettajat ylsivät palkintokorokkeelle, kun Alonso oli toinen ja Fisichella kolmas. Alonso ajoi kolmannen kerran peräkkäin toiseksi Belgian GP:ssä. Brasilian GP:ssä Alonso ajoi kolmanneksi startattuaan paalupaikalta. Samalla hän varmisti uransa ensimmäisen kuljettajien maailmanmestaruuden. Fisichella jäi kilpailussa viidenneksi. Japanin GP:ssä Fisichella oli lähellä voittoa, mutta taipui viimeisellä kierroksella nopeammalle Kimi Räikköselle ja jäi toiseksi. Alonso nousi kilpailussa 16. lähtöruudusta kolmanneksi. Alonso voitti kauden viimeisen kilpailun, Kiinan GP:n, ja Fisichella oli neljäs. Samalla talli varmisti historian ensimmäisen valmistajien mestaruuden omalla tallilla. Edellinen Renault'n moottoreilla saavutettu mestaruus oli kaudelta 1997, kun Jacques Villeneuve voitti kuljettajien mestaruuden ja Williams-Renault valmistajien tittelin.Talli voitti valmistajien MM-sarjan yhdeksän pisteen erolla toiseksi tulleeseen McLareniin. Pisteitä Renault saavutti 191.
Talli lähti kauteen 2006 hallitsevana maailmanmestarina tavoitteenaan taistella mestaruuksien uusimisesta. R26-auton kuljettajina jatkoivat Fernando Alonso viimeistä kauttaan Renault'lla ja Giancarlo Fisichella. Michelin jatkoi vielä rengastoimittajana.
Alonso avasi kauden voittamalla Bahrainin GP:n. Malesian GP:ssä Fisichella saavutti kauden avauspisteensä voittamalla kilpailun startattuaan paalupaikalta. Alonso varmisti toiseksi ajettuaan tallin ensimmäisen kaksoisvoiton 24 vuoteen. Edellinen tallin kaksoisvoitto oli saavutettu kaudella 1982. Fernando saavutti myös kilpailun nopeimman kierroksen. Australian GP:n Alonso voitti kolmannesta lähtöruudusta, kun Fisichella jäi viidenneksi startattuaan toisesta ruudusta. San Marinon GP:ssä Alonso ajoi palkintokorokkeelle toiseksi saavuttaen samalla kilpailun nopeimman kierroksen. Fisichella jäi viimeiselle pistesijalle oltuaan kahdeksas. Euroopan GP:hin Alonso starttasi paalupaikalta, mutta joutui kilpailussa antautumaan Ferrari-kuljettaja Michael Schumacherille ja jäi toiseksi. Fisichella ajoi kilpailussa kuudenneksi. Alonso palasi voittajaksi kotikilpailussaan Espanjan GP:ssä startattuaan paalupaikalta. Fisichella täydensi tallin menestystä kolmannella sijallaan. Monacon GP:hin Alonso lähti paalupaikalta ja piti sijoituksensa kilpailun loppuun asti. Fisichella saavutti kolme MM-pistettä sijoittuen kuudenneksi. Britannian GP:ssä talli teki F1-historiansa 200. GP-startin. Alonso saavuttikin merkkikilpailussa paalupaikan, voiton sekä nopeimman kierroksen ja Fisichella oli neljäs. Alonso jatkoi voittokulkuaan Kanadan GP:ssä ottamalla paalupaikalta startattuaan neljännen peräkkäisen voittonsa. Fisichella sijoittui toistamiseen peräkkäin neljänneksi.
Yhdysvaltain GP:ssä Fisichella vastasi pitkästä aikaa tallin paremmasta suorituksesta ajamalla palkintokorokkeelle kolmanneksi. Alonso sijoittui lopputuloksissa viidenneksi. Ranskan GP:ssä Alonso palasi palkintokorokkeelle sijoittumalla kilpailussa toiseksi. Fisichella jäi kuudennelle sijalle. Saksan GP:ssä talli jäi palkintosijojen ulkopuolelle, kun Alonso oli viides ja Fisichella kuudes. Sateisessa Unkarin GP:ssä tallin molemmat kuljettajat keskeyttivät ja samalla katkesi tallin 18 kilpailun mittainen pistesijaputki. Alonso palautti tallin palkintosijoille Turkin GP:ssä sijoittumalla toiseksi, kun taas Fisichella jäi jälleen kuudenneksi. Italian GP:ssä Fisichella ajoi neljänneksi. Alonso joutui keskeyttämään kilpailun moottoririkon seurauksena. Kiinan GP:hin Alonso starttasi paalupaikalta, mutta joutui jälleen tyytymään lopputuloksissa toiseen sijaan Michael Schumacherin voitettua. Fisichella ajoi myös palkintokorokkeelle ollen kolmas. Japanin GP:ssä Alonso nousi kuljettajien MM-sarjassa kymmenen pistettä toisena olleen Schumacherin edelle voitettuaan kilpailun. Fisichella oli kilpailussa jälleen kolmas. Brasilian GP:ssä Alonso varmisti toisella sijallaan toisen peräkkäisen kuljettajien mestaruutensa. Fisichella ajoi kuudenneksi.Renault voitti toistamiseen peräkkäin myös valmistajien MM-sarjan 206 pisteellä. Toiseksi jäänyt Ferrari saavutti 201 pistettä.
Kaudeksi 2007 talli palkkasi Giancarlo Fisichellan rinnalle toiseksi kuljettajaksi suomalaisen Heikki Kovalaisen. R27-autossa oli nyt Bridgestonen renkaat, kun Michelin vetäytyi toisen rengastoimittajan asemasta. Auton väritys myös muuttui uuden pääsponsorin, hollantilaisen ING-pankin mukaisesti. Tallin vuoden budjetti oli sarjan kuudenneksi suurin, 240,54 miljoonaa euroa. Renault sponsoroi tallia sadalla miljoonalla ja ING-pankki 41,54 miljoonalla eurolla.Kauden avauskilpailussa Australian GP:ssä Fisichella ajoi viidenneksi ja Kovalainen jäi kymmenenneksi. Tässä vaiheessa oli jo selvää, että talli ei tulisi taistelemaan mestaruudesta kauden aikana. Syytä heikentyneeseen suoritukseen pidettiin siirtymisessä Bridgestonen renkaisiin, kun talli ei saanut autoaan hyvään tasapainoon uusilla renkailla. Toinen syy oli Alonson lähteminen tallista, sillä edellisellä kaudella hän oli selvästi tallin ykköskuljettaja. Malesian GP:ssä tallin molemmat kuljettajat onnistuivat ajamaan pisteille, kun Fisichella oli kuudes ja Kovalainen saavutti uransa ensimmäisen MM-pisteen ollen kahdeksas. Fisichella ajoi puolestaan viimeiselle pistesijalle Bahrainin GP:ssä. Espanjan GP:ssä Kovalainen päihitti tallikaverinsa ajamalla seitsemänneksi, Fisichellan jäädessä yhdeksänneksi. Monacon GP:ssä Fisichella ylsi kauden parhaimpaan suoritukseensa sijoittumalla neljänneksi. Kovalaisen vaikea kilpailu päättyi 13. sijalle. Kanadan GP:ssä Kovalainen todisti ajotaitojaan nousemalla kilpailussa viimeisestä lähtöruudusta neljänneksi. Fisichella hylättiin kilpailussa hänen ajettua varikolta ulos punaisten valojen palaessa. Toisessa Pohjois-Amerikan kilpailussa, Yhdysvaltain GP:ssä, Kovalainen jatkoi hyviä otteitaan selviytymällä kilpailussa maaliin viidentenä. Ranskan GP:ssä Fisichella ajoi pisteille kuudenneksi, kun Kovalainen jäi sijalle 15. Syy Kovalaisen heikkoon sijoitukseen oli Jarno Trullin törmääminen hänen autoonsa kilpailun alussa. Britannian GP:ssä tallin kuljettajat ylsivät viimeisille pistesijoille, kun Kovalainen oli seitsemäs ja Fisichella kahdeksas.
Euroopan GP:ssä Kovalaisen vauhti riitti kahdeksanteen sijaan ja samoin kävi myös Unkarin GP:ssä. Turkin GP:ssä Kovalainen ajoi maaliin kuudentena ja saavutti kolme MM-pistettä. Italian GP:ssä hän ajoi seitsemänneksi. Belgian GP:sta Kovalainen saavutti jälleen yhden pisteen ollen lopputuloksissa kahdeksas. Talli saavutti kauden parhaan tuloksensa sateisella radalla ajetusta Japanin GP:sta, kun Kovalainen nousi ensimmäistä kertaa urallaan palkintokorokkeelle toisena ja Fisichella oli viides. Kiinan GP:ssä tallin molemmat kuljettajat jäivät pistesijojen ulkopuolelle, kun Kovalainen oli yhdeksäs ja Fisichella yhdestoista. Kauden päättäneessä Brasilian GP:ssä molemmat kuljettajat keskeyttivät. Keskeytys oli Kovalaiselle uran ensimmäinen.Talli sijoittui kauden päätteeksi valmistajien MM-sarjassa kolmanneksi 51 pisteellä. Ilman McLarenin pisteiden hylkäystä talli olisi ollut neljäs.
Fernando Alonso teki paluun tallin kuljettajaksi kaudeksi 2008 riitaannuttuaan edelliskaudella McLarenin ja silloisen tallikaverinsa Lewis Hamiltonin kanssa. Toista R28-autoa palkattiin ajamaan testikuljettajana tallissa työskennellyt Nelson Piquet Jr.. Aiemman kauden kuljettajat Heikki Kovalainen ja Giancarlo Fisichella vaihtoivat talleja, Kovalainen siirtyi McLarenille Alonson tilalle ja Fisichella aloitti uuden Force India -tallin kuljettajana.
Kauden aikana auton luotettavuus oli ongelma, mutta kuljettajat onnistuivat saavuttamaan hyviä tuloksia. Ensimmäinen palkintopallisijoitus tuli Saksan GP:ssä, jossa Piquet sijoittui toiseksi. Fernando Alonso palautti tallin voittajaksi Singaporen GP:ssä, jossa hän teki varikkokäyntinsä juuri ennen turva-auton tulemista radalle Piquet'n kolarin takia. Seuraavassa kilpailussa Alonso nousi jälleen voittoon neljänneltä sijalta. Kauden päättäneessä Brasilian GP:ssä Alonso oli toinen. Talli sijoittui valmistajien MM-pisteissä neljänneksi 80 pisteellä.
Kaudelle 2009 otettiin käyttöön muun muassa uudet aerodynamiikkasäädöt ja sallittiin KERS-järjestelmät. Myös Renault otti käyttöön oman KERS-järjestelmänsä heti kauden alussa, mutta luopui pian sen käytöstä. Fernando Alonso pääsi pisteille (5.) kauden avauksessa, mutta alkukausi ei täyttänyt tallin uuteen autoon kohdistuneita odotuksia. Tallin toisena kuljettajana jatkanut Nelson Piquet Jr. menetti paikkansa kymmenennen osakilpailun jälkeen. Hänen kauden parhaaksi sijoituksekseen jäi kymmenes sija Bahrainissa. Piquet'n korvasi Euroopan GP:sta lähtien aiemmin tallin testikuljettajana toiminut Romain Grosjean. Unkarin GP:ssä Alonso taisteli kärkisijoista, mutta joutui keskeyttämään autonsa oikean eturenkaan irrottua radalla pian varikkokäynnin jälkeen. Talli määrättiin yhden kisan pituiseen kilpailukieltoon, koska se päästi Alonson radalle vaikka tiesi renkaan kiinnittämisen epäonnistuneen. Myöhemmin vetoomustuomioistuin lievensi kilpailukiellon 50 000 dollarin sakoksi.
Renault joutui vaikeuksiin kauden puolivälin jälkeen, kun FIA ilmoitti tutkivansa kauden 2008 Singaporen GP:ssä nähtyä Piquet'n ulosajoa tahallisena. Tapauksen seurauksena Fernando Alonso oli noussut kilpailun voittajaksi. Syntyi Renault-skandaali. Tahallisen kolarin ilmiantajaksi epäiltiin alusta alkaen potkut saanutta Nelson Piquet'a. Piquet kertoi FIA:lle tahallisesta kolarista ja ilmoitti managerinaan toimineen tallipäällikkö Briatoren kohdelleen häntä julmasti.
Nk. Renault-skandaali paisui lopulta niin, että 16. syyskuuta 2009 tallipäällikkö Flavio Briatore ja insinööriosaston johtaja Pat Symonds lähtivät tallista. Tämän jälkeen tallin johto ilmoitti, ettei se aio kiistää FIA:n sille esittämiä syytteitä. 21. syyskuuta 2009 talli joutui vastaamaan rikkeistään FIA:n kokoukseen. FIA ilmoitti Renault'n rikkoneen sääntöpykälää 151c, joka kieltää kaiken vilpillisen toiminnan moottoriurheilussa. Talli kuitenkin välttyi kilpailukiellolta, koska sen katsottiin toimineen yhteistyökykyisesti FIA:n kanssa. Talli sai kuitenkin ehdollisen kilpailukiellon, joka astuisi voimaan, jos se kahden vuoden sisällä rikkoisi samaa sääntöä jälleen. Myöhemmin Renault menetti pääsponsorinsa INGin, ennen Singaporen GP:tä.
Kauden 2009 jälkeen Renault myi 75% osakkeistaan sveitsiläiselle sijoitusyhtiölle Genii Capitalille. Renault jatkoi kuitenkin omana tallinaan ja moottoritoimittajana kaudella 2010. Alonson siirryttyä Ferrarille tallin kuljettajiksi valittiin Robert Kubica ja venäläinen Vitali Petrov. Tallin uudeksi pääjohtajaksi valittiin Éric Boullier joka korvasi Bob Bellin, joka siirtyi takaisin tekniseksi johtajaksi. Talli avasi pistetilinsä kauden toisessa kilpailussa jossa Kubica sijoittui riskitaktiikan ansiosta peräti toiseksi. Kubica ajoi tasaisesti pisteille kun Petrov onnistui avaamaan pistetilinsä seitsemännellä sijallaan Kiinan kilpailussa. Talli oli lopulta pisteissä 5.
Petrovin huonojen suoritusten myötä alkoivat puheet hänen mahdollisesta korvaamisestaan, huolimatta hänen tallille tuomista sponsorituista. Unkarin kilpailussa Petrov onnistui ajamaan viidenneksi, mutta heti seuraavassa kilpailussaan Belgiassa hän teki virheen aika-ajoissa osuen seinään ja starttasi 23. lähtöruudusta. Kilpailussa hän onnistui nousemaan yhdeksänneksi. Huhujen mukaan Kimi Räikkönen oli ehdolla Petrovin korvaajaksi kaudelle 2011. Räikkönen kuitenkin kiisti väitteet sanoen olevansa pettynyt Renault'n tapaan käyttää hänen nimeään. Kauden päättävässä Abu Dhabin kilpailussa sekä Kubica että Petrov sijoittuivat Alonson edelle ollen tärkeässä roolissa mestaruustaistelun kannalta. 5. marraskuuta Autosport-lehti ilmoitti Renault'n siirtyvän jatkossa vain moottorintoimittajaksi. Renault myi 25% osuutensa tallista Genii Capitalille. Group Lotus tuli pääsponsoriksi kaudelle 2011 ja tallin nimeksi tuli Lotus Renault GP. Samalla talli otti värityksekseen legendaarisen musta-kulta värityksen.
Lotus Renault GP oli eri talli kuin samaan aikaan F1-sarjassa kilpaillut Team Lotus.
Kaudella 2011 tallin päällikkö Éric Boullier ilmoitti tallin kilpailevan jatkossa brittiläisellä lisenssillä. Ennen kauden avauskilpailua tallin kuljettaja Robert Kubica loukkaantui vakavasti rallionnettomuudessa jonka seurauksena talli joutui etsimään hänelle korvaajan. 16. helmikuuta talli julkisti Nick Heidfeldin olevan Kubican korvaaja hänen toipumiseensa asti. Kausi lähti tallilta hyvin käyntiin kun Petrov onnistui ajamaan kolmanneksi Australian kilpailussa ja Heidfeld Malesian kilpailussa. Tämän jälkeen tallin suorituskyky romahti totaalisesti ja talli saavutti vain erinäisiä pistesijoja. Heidfeldin saatua potkut Unkarin GP:n jälkeen hänen tilallaan ajoi loppukauden Bruno Senna, joka onnistui ajamaan yhdeksänneksi Italian kilpailussa. Talli saavutti yhteensä 73 pistettä sijoittuen viidenneksi MM-sarjassa. Kaudella 2012 talli kilpailee jatkossa Lotus-nimellä voitettuaan Team Lotusta vastaan käymänsä oikeusjutun käyttää legendaarisen Lotus-tallin nimeä. Renault vetäytyi näin ollen omana tallinaan sarjasta.
Renault palasi F1-sarjaan vuonna 2016 nimellä Renault Sport Formula One Team, kun se osti talousvaikeuksissa olleen Lotus-tallin. Kaudelle 2019 talli vaihtoi nimekseen Renault F1 Team.
Kaudella 2016 tallin kilpakuljettajina toimivat tanskalainen Kevin Magnussen ja brittiläinen tulokaskuljettaja Jolyon Palmer. Testi- ja varakuski on ranskalainen Esteban Ocon ja tiimiä johtaa Cyril Abiteboul. Auton nimi on RS16 ja sen päävärit ovat musta ja keltainen.
Renault teki paluun Formula 1 -sarjaan vuonna 1989 Williamsin moottorintoimittajana ja ensimmäisen voiton Williams-Renault'lla saavutti Thierry Boutsen jo kauden kuudennessa kilpailussa, Kanadan GP:ssä. Kauden 1991 aikana Williams sai pakettinsa toimimaan ja kaudella 1992 Williams voitti valmistajien mestaruuden sekä Nigel Mansell kuljettajien mestaruuden. Kaudella 1993 Williams voitti edelliskauden tapaan valmistajien mestaruuden selvästi ja tallin kuljettaja Alain Prost kruunattiin kuljettajien mestariksi. Vuonna 1994 Williams jäi ilman kuljettajien mestaruutta, mutta onnistui saavuttamaan valmistajien tittelin kolmannen kerran peräkkäin.Kaudella 1995 Williamsin ohella myös Benetton-talli sai Renault’n moottorit. Benetton onnistuikin katkaisemaan Williamsin mestaruusputken voittamalla tallin historian ensimmäisen ja ainoan valmistajien mestaruuden. Michael Schumacher saavutti kaudella toisen kuljettajien mestaruutensa. Kaudella 1996 Williams palasi mestaruuskantaan Damon Hillin voittaessa kuljettajien mestaruuden. Williams saavutti tuplamestaruuden myös kaudella 1997, kun Jacques Villeneuve voitti kuljettajien tittelin.Kauden 1997 jälkeen Renault vetäytyä jälleen sarjasta voitettuaan kuusi valmistajien mestaruutta sekä viisi kuljettajien mestaruutta. Renault olikin 1990-luvun paras moottori ja sen valmisversiota myytiin talleille vielä muutamia vuosia vetäytymisen jälkeenkin. Benetton käytti moottorista nimeä Playlife ja Williams Mecachromea ja Supertec-nimeä. Myös BAR ja Arrows kilpailivat Supertecin moottoreilla.
Lihavointi tarkoittaa paalupaikkaa, kursivointi kilpailun nopeinta kierrosta. Muut selitteet löytyvät täältä.
 Kuvia tai muita tiedostoja aiheesta Renault Formula 1 -sarjassa Wikimedia CommonsissaTallin viralliset kotisivut (englanniksi) (ranskaksi) (puolaksi) (venäjäksi) (portugaliksi)

Renault-skandaalilla (myös Singaporen kolariskandaali ja Renault’n kolariskandaali, englannin kielellä käytetty nimitystä Crashgate) tarkoitetaan kaudella 2008 Formula 1 -sarjassa Singaporen Grand Prix’ssa 28. syyskuuta 2008 tapahtunutta tahallista kolaria jälkitapahtumineen.
Renault-tallin kuljettaja Nelson Piquet Jr. aiheutti kilpailussa tahallisesti kolarin edesauttaakseen tallikaverinsa Fernando Alonson menestystä samassa kilpailussa. Piquet pyörähti radalla ja törmäsi betonimuuriin kilpailun alkupuoliskolla. Koska Piquet’n osin romuttunutta autoa ei muutoin saatu turvallisesti pois radalta, radalle kutsuttiin turva-auto. 15. lähtöruudusta lähtenyt Alonso oli tehnyt ensimmäisen varikkopysähdyksensä vain hetkeä ennen kolaria. Alonso sai kolarin takia merkittävää etua muihin kilpailijoihin nähden ja nousi myöhemmin kilpailun kärkeen ja voittoon.
Kolaroinnin tahallisuus kävi ilmi vasta vuotta myöhemmin, kun Piquet myönsi tekonsa FIA:lle. Sen johdosta FIA tuomitsi Renault-tallipäällikön paikalta jo eronneen Flavio Briatoren määrittelemättömän pituiseen toimitsijakieltoon ja tallin insinööriosaston johtajan Pat Symondsin viiden vuoden pituiseen toimitsijakieltoon. Renault-talli sai lisäksi kahden vuoden ehdollisen kilpailukiellon. Briatore valitti tuomiostaan ja ranskalainen tuomioistuin kumosi hänen toimitsijakieltonsa tammikuussa 2010. Myöhemmin myös FIA suostui lyhentämään hänen rangaistustaan. Skandaaliin osallistuneita tai siitä hyötyneitä kuljettajia ei kuitenkaan rangaistu eikä kilpailutuloksia muutettu.
Kolari tapahtui 28. syyskuuta 2008 käydyssä osakilpailussa Singaporen katuradalla, jossa ajettiin Formula 1 -kilpailu ensimmäistä kertaa. Osakilpailu oli kauden 15. ja neljänneksi viimeinen. Samalla se oli 800. virallinen F1-osakilpailu ja ensimmäinen iltakisa. Kuljettajien maailmanmestaruuspistetilaston kärjessä olivat Italian GP:n jälkeen McLarenin Lewis Hamilton ja Ferrarin Felipe Massa, joiden välinen piste-ero oli ennen Singaporea yksi piste Hamiltonin eduksi. Kolmantena ollut BMW:n Robert Kubica oli jäänyt Hamiltonista 14 pisteen päähän.Renault-kuljettajat Alonso ja Piquet eivät olleet aiemmin kauden aikana voineet kilpailla osakilpailujen kärkisijoista. Ennen Singaporen osakilpailua Renault’n kauden paras sijoitus oli Piquet’n toinen sija Saksan GP:ssa kauden puolivälissä heinäkuussa. Valmistajien mestaruussarjassa Renault oli viidennellä sijalla tasapisteissä neljäntenä olleen Toyotan kanssa. Tallina Renault’lla ei ollut enää mahdollisuuksia mestaruuteen, vaikka se olikin parantanut selvästi tuloksiaan heikon alkukauden jälkeen. Piquet ajoi tallissa ensimmäistä kauttaan, kun taas Alonso oli kaksinkertainen kuljettajien maailmanmestari. Kaudella 2007 Piquet oli toiminut tallin testi- ja varakuljettajana. Alonso oli ajanut tallissa kaudesta 2003 lukuun ottamatta kautta 2007. Hän oli voittanut tallissa kuljettajien maailmanmestaruudet kausilla 2005 ja 2006.lähde?
Kolarin järjestämisestä sovittiin Singaporen kisaviikonloppuna aika-ajon ja kilpailun välisenä aikana. Renault’n tallipäällikkö Flavio Briatore ja insinööriosaston johtaja Pat Symonds pyysivät Piquet’ta kolaroimaan tahallisesti, jotta Alonsolla olisi mahdollisuus pärjätä kilpailussa. Piquet kertoi suostuneensa pyyntöön, koska oli epävarma tulevaisuudestaan tallissa. Hänellä ei ollut jatkosopimusta kaudelle 2009, ja tallipäällikkö Briatore oli samalla hänen managerinsa. Piquet uskoi, että suostumalla kolaroimaan hän parantaisi omia mahdollisuuksiaan jatkaa tallissa. Hänelle ei kuitenkaan suoraan luvattu jatkosopimusta hyvitykseksi.Piquet kertoi saaneensa Symondsilta tarkat ohjeet siitä, missä ja milloin hänen tulisi kolaroida. Paikaksi neuvottiin radan 17. mutka, koska sen lähialueella ei ollut nosturia nostamaan radan varteen jäänyttä autoa. Kisatuomariston olisi lähetettävä turva-auto radalle, jotta kolariauto voitaisiin poistaa turvallisesti radalta. Turva-auton haluttiin tulevan radalle 13. tai 14. kierroksella, koska Alonson varikkopysähdys oli ajoitettu kierrokselle 12. Alonso saisi merkittävän edun kilpailussa tehtyään pysähdyksensä juuri ennen turva-autoa ja muiden kuljettajien ensimmäisiä varikkopysähdyksiä.
Alonso ajoi nopeimmat ajat kahdessa jälkimmäisessä harjoitusjaksossa. Lauantain aika-ajoissa molemmat Renault-kuljettajat kuitenkin epäonnistuivat. Piquet ei selviytynyt aika-ajojen toiseen osioon ja Alonso ei saanut ajettua kierrosta toisessa osiossa, mikä jätti hänet automaattisesti osionsa viimeiselle sijalle. Piquet kertoi muiden kuljettajien haitanneen hänen ajoaan, ja Alonson autossa oli ollut polttoaineensyöttöongelmia. Kuljettajien lähtöruuduiksi tulivat 15. (Alonso) ja 16. (Piquet). Paalupaikan sai Massa, seuraavat sijat Hamilton ja Kimi Räikkönen.Kilpailu alkoi kello 20 paikallista aikaa. Lähdön ja ensimmäisen kymmenen kierroksen aikana kuljettajien sijoituksissa ei tapahtunut merkittäviä muutoksia. Myöskään keskeytyksiä ei tapahtunut. Kymmenen ajetun kierroksen jälkeen Massa oli kärjessä noin kolmen sekunnin erolla Hamiltoniin ja kymmenen sekunnin erolla Räikköseen. Kierroksella 12 Alonso tuli ensimmäisenä kuljettajana varikolle. Pysähdys oli normaali, ja tankkauksen lisäksi superpehmeät renkaat vaihdettiin pehmeisiin. Alonso jäi radalle palatessaan viimeiselle sijalle. Kierroksella 14 Piquet’n auto ajautui mutkassa 17 kovassa vauhdissa päin betonimuuria, ja erityisesti auton oikea kylki hajosi pahasti. Piquet itse ei loukkaantunut, vaan nousi autosta ja poistui radalta. Auto jäi kauas lähimmästä nosturista, ja radalle jouduttiin kutsumaan turva-auto radan siivoamisen ajaksi. Piquet oli keskeytyshetkellä sijalla 16.Kauden 2007 jälkeen turva-autosääntöjä oli muutettu: aiemmin varikko oli pysynyt avoimena, ja kuljettajat olivat saaneet tehdä pysähdyksensä normaalisti milloin tahansa myös turva-auton ollessa radalla. Kaudelle 2008 sääntöä muutettiin siten, että turva-auton tullessa radalle varikko suljettiin, kunnes kaikki autot oli ehditty kerätä turva-auton perään tasaiseksi letkaksi. Sääntömuutoksen seurauksena johtavat autot eivät enää voineet hyödyntää keräämäänsä etumatkaa varikkopysähdyksen yhteydessä, vaan varikon jälleen avauduttua kaikki autot olivat lähellä toisiaan ja varikkopysähdys tarkoittaisi siten todennäköisesti merkittävää heikennystä sijoitukseen.Useimmat kuljettajat tekivät ensimmäisen varikkopysähdyksensä turva-auton ollessa radalla ja putosivat letkan hännille. Singaporen kapealla katuradalla ohittaminen on vaikeaa, joten radalle yhä jääneiden hitaampien, mutta toisaalta kevyempien autojen taakse jääminen merkitsi huomattavaa aikamenetystä kärjessä ajaneisiin verrattuna. Kun edessä olleet menivät varikolle, Alonso pystyi hyödyntämään aikaisen varikkopysähdyksensä ja nousi kohti kärkisijoja. Alonso nousi johtoon kierroksella 34 ja säilytti sijoituksensa maaliin saakka.
Alonson poikkeuksellisen aikainen varikkopysähdys ja Piquet’n kolari pian sen jälkeen aiheuttivat epäilyjä mahdollisesta huijauksesta ja salaliitosta. Felipe Massa, joka oli aloittanut kilpailun paalupaikalta ja menettänyt kolarin takia useita sijoituksia, oli käynyt jo kilpailun jälkeen esittämässä epäilyksensä Flavio Briatorelle: ”Kolari ei ollut oikea, se tapahtui koska halusit niin käyvän”. Lisäksi Piquet’n tiedettiin olevan tallissa Alonsoa heikommassa asemassa, ja tallipäällikkö Briatore oli ennenkin ollut osallisena vastaavanlaisissa jupakoissa. Piquet itse väitti tallin käskeneen häntä puristamaan kovaa, minkä seurauksena hän oli ajanut päin seinää.
Piquet sai potkut Renault-tallista elokuun alussa kesken kauden 2009. FIA ilmoitti 30. elokuuta eli pian Piquet’n erottamisen ja lähes vuosi kolarin jälkeen käynnistäneensä tutkimukset kolaria edeltäneistä tapahtumista. Piquet oli paljastanut FIA:lle kolarin olleen suunniteltu. Tutkimuksissa käytiin läpi Piquet’n auton telemetriatietoja sekä kuljettajan ja tallin välistä radiokeskustelua. Auton telemetriatiedoista voitiin päätellä, että Piquet oli kaasuttanut mutkan ulostulossa normaalia aikaisemmin, minkä seurauksena takapyörät olivat sutineet. Tämän jälkeen Piquet oli hetkeksi keventänyt kaasua, kunnes oli jälleen kaasuttanut ja pyöräyttänyt autonsa reunamuuriin. Saman Piquet kertoi FIA:lle 25. elokuuta antamassaan lausunnossa. Aiemmin hän oli väittänyt menettäneensä autonsa hallinnan, koska talli oli käskenyt häntä ajamaan kovempaa vaikka renkaiden pintakumi oli kulunut.
Piquet’n potkujen jälkeen hän ja Briatore ajautuivat julkiseen sanasotaan. Piquet arvosteli vanhaa talliaan siitä, ettei ollut koskaan saanut tasapuolista kohtelua Alonsoon verrattuna ja kuvaili Briatorea mestaajakseen. Tähän Briatore vastasi vihjailemalla Piquet’n olevan homoseksuaali. Myös Piquet’n isä Nelson Piquet oli tapahtumien aikaan tiiviisti julkisuudessa puolustamassa poikaansa ja syyttämässä Briatorea. Tämän jälkeen Briatore syytti Piquet vanhempaa kiristyksestä ja uhkasi tätä oikeustoimilla kunnianloukkauksesta. Samalla hän totesi olevansa järkyttynyt ja raivoissaan siitä, että tallia voitiin syyttää salaliitosta.Tapahtumasarja huipentui 16. syyskuuta 2009, kun Renault ilmoitti Briatoren ja tallin insinööriosaston johtajan Symondsin eronneen tehtävistään. Samalla se ilmoitti, ettei aio kiistää FIA:n syytteitä järjestetystä kolarista. Briatore kertoi eronneensa pelastaakseen tallin, vaikkei myöntänyt syyllisyyttään.
FIA:n maailmanneuvosto kokoontui Pariisissa 21. syyskuuta pohtimaan mahdollisia rangaistuksia ja julkaisi päätöksensä tuomioista samana päivänä. Kuultavana olivat Fernando Alonso ja Nelson Piquet. Eronnut tallipäällikkö Briatore ei saapunut paikalle. Briatoren saapumisesta oltiin spekuloitu, mutta hänen läsnäoloaan kokouksessa ei vaadittu, koska hän ei ollut enää potkuistaan johtuen FIA:n alainen. Kokousta johti FIA:n väistyvä puheenjohtaja Max Mosley.
Renault-talli tuomittiin sääntörikkomuksen takia kahden vuoden ehdolliseen kilpailukieltoon. Kielto astuisi täytäntöön, jos talli rikkoisi sääntöjä vastaavalla tavalla saman ajan sisällä. Lisäksi talli määrättiin maksamaan aiheutuneet tutkimuskustannukset. Renault hyväksyi tuomion. Tallipäällikkönä toiminut Briatore tuomittiin määrittelemättömäksi ajaksi toimitsijakieltoon kaikissa FIA:n alaisissa moottoriurheilusarjoissa. Hänen liittymisensä johonkin talliin veisi tallilta osallistumisoikeuden. Briatorelta vietiin myös oikeudet toimia FIA:n sarjoissa ajavien kuljettajien managerina. Rangaistuksen antohetkellä Briatore toimi Piquet’n, Mark Webberin, Heikki Kovalaisen, Romain Grosjeanin ja tuolloin GP2-sarjassa ajaneen Vitali Petrovin managerina. Briatoren mahdollisuus liikkua F1-varikolla kiellettiin. Rangaistus tarkoitti käytännössä sitä, että Briatore saisi ottaa osaa F1-osakilpailuun vain katsojana. Flavio Briatore ei missään vaiheessa myöntänyt sääntörikkomusta, mitä pidettiin raskauttavana. Tallin insinööriosaston johtaja Pat Symonds tuomittiin toimitsijakieltoon viideksi vuodeksi. Lieventävänä asianhaarana oli, että hän myönsi osallisuutensa tahalliseen kolariin ja katui sitä. Kuljettajia ei rangaistu eikä kilpailun tuloksia muutettu.FIA uskoi Renault’n selityksen siitä, että Briatore, Symonds ja Piquet olivat yhdessä suunnitelleet Singaporen GP:n tahallisen kolarin, eikä tapaukseen liittynyt muita henkilöitä. Piquet ei saanut rangaistusta, koska FIA antoi hänelle syytesuojan vapaaehtoista todistajalausuntoa vastaan. FIA totesi myös, ettei Alonso ollut ollut osallisena sääntörikkomuksissa. Antamassaan tiedonannossa FIA ilmoitti Renault’n saaneen ehdollisen kilpailukiellon, koska talli oli myöntänyt syyllisyytensä aikaisessa vaiheessa, erottanut salaliitossa mukana olleet Symondsin ja Briatoren sekä pyytänyt FIA:lta anteeksi aiheuttamaansa harmia.
Renault-skandaalista käytettiin tapahtuma-aikanaan julkisuudessa monia nimityksiä. Muita käytettyjä nimiä olivat Singaporen kolariskandaali ja Renaultin kolariskandaali. Englanniksi tapaus tunnetaan yleisesti nimellä Crashgate.
Kilpailun tapahtumat vaikuttivat oleellisesti kauden 2008 tasaiseen maailmanmestaruuskilpailuun. Turva-auton tultua radalle Ferrarin Felipe Massa menetti saavuttamansa etumatkan. Massan varikkopysähdys epäonnistui tankkausletkun juututtua kiinni autoon, ja hän jäi kilpailussa viimeiseksi ja ilman pisteitä. Mestaruudesta kilpaillut McLarenin Lewis Hamilton sijoittui kolmanneksi ja kasvatti piste-eroaan Massaan seitsemään pisteeseen. Hamilton varmisti maailmanmestaruutensa kauden päätöskilpailussa vain yhden pisteen erolla.
Kun Singaporen tapaus kävi ilmi, Massa väitti, ettei Hamilton olisi voittanut mestaruutta ilman skandaalia. Hamilton kiisti väitteen ja sanoi ajaneensa loppukauden ilman turhia riskejä. Julkisuuteen levisi myös huhuja, joiden mukaan Massa olisi arvostellut Fernando Alonsoa kolarista. Tapaus oli Ferrari-tallille kiusallinen, sillä Fernando Alonson sopimus Ferrarin kanssa oli julkistettu aiemmin 30. syyskuuta 2009. Alonso piti huhuja perättöminä eikä uskonut niitä Massan sanomiksi. Jälkikäteen hän katsoi, ettei hänen maineensa ollut ryvettynyt kolarin takia mitenkään.
Renault-skandaalia on kutsuttu koko F1-historian pahimmaksi skandaaliksi. Kolminkertainen maailmanmestari Jackie Stewart totesi, että Formula 1 -sarjassa ”on nyt jotain perustavanlaatuisesti mätää ja väärää”. Maailmanmestari Damon Hill piti Renault’n ehdollista rangaistusta vääryytenä koko lajia kohtaan ja huomautti Formula 1 -sarjan saapuneen risteyskohtaan, jossa pitäisi päättää, onko valta talleilla vai FIA:lla.Maailmanmestari Keke Rosberg piti Piquet’n motiivia kolariin oman edun tavoitteluna ja hämmästeli, miksei häntä rangaistu tapauksesta. Toimittaja Erkki Mustakari kirjoitti kolumnissaan ”suursyyllisen välttyneen rangaistukselta” viitaten Piquet’hen. Lisäksi Rosberg kyseenalaisti väitteen, jonka mukaan Fernando Alonso ei olisi tiennyt suunnitellusta kolarista. Samaa hämmästeli myös F1-selostaja Oskari Saari, joka ihmetteli blogissaan avoimesti, miten Alonso olisi voinut olla tietämätön asiasta.Flavio Briatoren elinikäinen toimitsijakielto herätti mielipiteitä. Formula 1 -sarjan kaupallisia oikeuksia hallitseva Bernie Ecclestone piti rangaistusta liian ankarana, mutta samalla hän oli myös sitä mieltä, että Briatore toimi tilanteessa huonosti ja olisi tunnustaessaan saattanut välttyä niin kovalta tuomiolta. FIA:n puheenjohtajana tuomion aikana toiminut Max Mosley pahoitteli, että Briatoren uran piti loppua näin.
Nelson Piquet selitti vuonna 2012 antamassaan haastattelussa olleensa kolaroinnin aikaan nuori ja heikossa asemassa tallinsa sisällä. Kausi 2008 oli sujunut paljon heikommin kuin GP2-ura oli antanut odottaa, ja Piquet’n oli kuunneltava kaikessa sekä managerinaan että tallipäällikkönään kolarin aikaan toiminutta Flavio Briatorea.Piquet’n maine tahraantui kolaroinnin takia. Hän myönsi saksalaisen Auto, Motor und Sport -lehden haastattelussa uuden F1-tallipaikan löytämisen vaikeaksi tehtäväksi, koska tallit pelkäsivät tahallisen kolaroinnin toistuvan. Myöhemmin Piquet alettiin yhdistää Formula 1 -tallipaikkahuhuissa Campos- ja Force India -talleihin, muttei niistä huolimatta ajanut sarjassa enää seuraavalla kaudella. Myöhemmin hän sai paikan pohjoisamerikkalaisesta avolavasarjasta, joka on NASCAR-sarjan alempi taso.
Renault haastoi 11. syyskuuta 2009 Nelson Piquet’n ja tämän isän Nelson Piquet vanhemman oikeuteen Ranskassa vääristä syytöksistä ja kiristyksestä. Renault väitti Piquet’n isän yrittäneen kiristää tallia tiedoillaan tahallisesta kolarista.Renault nimitti toimitsijakiellon saaneen tallipäällikkönsä Briatoren tilalle loppukauden kattavalla sopimuksella 23. syyskuuta Bob Bellin, joka aiemmin oli toiminut johtotehtävissä tallin teknisissä tehtävissä. Toimitusjohtajaksi nimitettiin Jean-François Caubet. Talli joutui skandaalin paljastuttua vaikeuksiin, kun se menetti pääsponsorinaan kaudesta 2007 toimineen alankomaalaisen rahoitusalan yhtiön ING:n. Myös espanjalainen vakuutusyhtiö Mutua Madrileña päätti katkaista sponsorisopimuksensa tallin kanssa, koska koki maineensa tahraantuneen jupakassa. Yhtiö ilmoitti kuitenkin jatkavansa Alonson henkilökohtaisena sponsorina. Molempien yhtiöiden mainokset oli poistettu Renault’n autoista jo ennen tuomiota seurannutta Singaporen kisaviikonloppua. Lähinnä ING:n vetäytymisen vuoksi talli joutui taloudellisiin vaikeuksiin, ja kauden 2009 jälkeen se alkoi harkita lopettamista. Jatko kuitenkin varmistui, kun Renault-autovalmistaja myi merkittävän osan F1-tallistaan luxemburgilaiselle Genii Capital -yhtiölle, joka ilmoitti jatkavansa tallin toimintaa Renault-nimellä.Joulukuussa 2010 Piquet kertoi uskovansa, että talli halusi järjestää Alonsolle voiton, jotta tämä pysyisi tallissa heikosti sujuneen kauden jälkeen. Lisäksi Piquet totesi, ettei usko Alonson tienneen järjestelystä.
Flavio Briatore koki monia vaikeuksia skandaalin jälkeen. Hän oli jo menettänyt oikeutensa toimia missään FIA:n alaisessa moottoriurheilusarjassa, mutta jupakan jälkeen hän oli uhassa saada toisetkin potkut: jalkapalloseura Queens Park Rangers FC (QPR) oli osittain Briatoren manageroima, ja skandaalin takia hänen erottamistaan tehtävästä oli alettu suunnitella. Myös Football League tutki hänen toimiaan, olisiko niissä aihetta erottamiseen QPR:n johtotehtävistä. Tutkimukset eivät johtaneet potkuihin, mutta Briatore lähti itse QPR:stä kesken kauden 2009–2010. Briatoren eron virallisena syynä oli QPR:n huono menestys, mutta taustalla lienee ollut kuitenkin henkilökohtaiset syyt ja Renault-skandaalin vaikutus.
Briatore haastoi lokakuussa 2009 FIA:n oikeuteen ja vaati miljoonan euron korvauksia. Oikeus kumosi tammikuussa 2010 Briatoren toimitsijakiellon, koska FIA:n asettamaa rangaistusta pidettiin sääntöjenvastaisena. Lisäksi FIA tuomittiin maksamaan Briatorelle 15 000 euron korvaukset. Briatoren mielestä hänen tuomionsa takana oli FIA:n silloinen puheenjohtaja Max Mosley, joka halusi käyttää FIA:n moottoriurheilun maailmanneuvostoa kostaakseen miesten väliset vanhat henkilökohtaiset kaunat. 11. tammikuuta FIA ilmoitti vielä vastustavansa ranskalaisen tuomioistuimen päätöstä, mutta päätti sallia Briatoren manageroimien kuljettajien osallistumisen seuraavalle kaudelle.Tuomion myötä Briatore ja Symonds saivat palata F1 -sarjaan 31. joulukuuta 2012 jälkeen ja muihin FIA:n moottoriurheilusarjoihin jo vuoden 2012 alussa. Kaksikosta Symonds palasi ensimmäisenä Formuloihin ja teki vuonna 2011 sopimuksen Marussia-tallin kanssa. Toimitsijakieltonsa vuoksi hän toimi tallin konsulttina eikä saanut osallistua kilpailuviikonloppuihin ennen kautta 2013. Vuonna 2013 Briatore sanoi, ettei hänellä ole mitään syytä palata F1-sarjaan tällä hetkellä.
