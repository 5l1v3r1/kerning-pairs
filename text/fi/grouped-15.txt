
Brentwood Television Funnies Inc. on Rick Ungarin perustama yhdysvaltalainen tuotantoyhtiö, joka tunnetaan lähinnä Prätkähiiret-animaatiosarjan tuottajana. 

Bret Michaels (oik. Bret Michael Sychak, s. 15. maaliskuuta 1963 Butler, Pennsylvania, Yhdysvallat) on yhdysvaltalaisen hard rock -yhtye Poisonin laulaja.
Michaels syntyi Pittsburghin lähiössä, Butlerissa. Lapsena hänen perheensä muutti Harrisburgiin, Mechanicsburgiin. Michaels on sairastanut 1-tyypin diabetesta kuusivuotiaasta. Diabetes ja kiertue-elämä eivät sopineet yhteen ja Michaels menettikin tajuntansa alhaisen verensokerin takia Poisonin ensimmäisellä Madison Square Gardenin keikalla ja keikka jouduttiin keskeyttämään. Myöhemmin Michaels heräsi sairaalasta. Hän opiskeli Mechanicsburg Area Senior High Schoolissa, ja oli kiinnostunut musiikista jo nuorena. Hän perusti ensimmäisen yhtyeensä, Parisin, Harrisburgissa, Pennsylvaniassa vuonna 1984. Myöhemmin yhtye vaihtoi nimensä Poisoniksi. Poison muutti vuonna 1984 Los Angelesiin aloittaakseen kiertelemään siellä klubeja.
Poison menestyi hyvin 1980-luvun loppu- ja 1990-luvun alkupuolella. Sinä aikana hän muun muassa osallistui kappaleen "Every Rose Has Its Thorn" kirjoittamiseen. Kappale piti Billboardin Top Pop Singles -listan kärkipaikkaa kolme viikkoa, ja Poisonin musiikkivideoita näytettiin runsaasti MTV:llä.
Ex-Guns 'n Roses kitaristi Slash pyrki Poisoniin mutta bändin jäsenien mielestä hän oli liian ruma liittyäkseen Poisoniin. Poisonin ja Guns N' Rosesin välit pahenivat entisestään, kun DeVille alkoi käyttää keikoilla silinterihattua, joka on kitaristi Slashin tavaramerkkejä.
Poison on julkaissut kuusi studioalbumia, joissa Michaels on toiminut solistina, vaikkakin C.C. DeVille on myös laulanut silloin tällöin.
Poisonin jälkeen Michaels on julkaissut muutaman albumin soolona. Bret Michaels on myös esiintynyt Guitar Hero III: Legends Of Rock pelissä, jossa hän laulaa kappaleissa "Go That Far" ja Poisonin "Talk Dirty To Me".
Michaels on saanut muun muassa oman tosi tv-sarjan. Rokkarille morsian (engl. Rock of Love) kuvaa naisjoukon keskinäistä kilpailua hänen tyttöystäväkseen pääsemisestä. Sarjaa suomessa esitti Sub, joka näytti sarjan kaikki kolme tuotantokautta. Ensimmäisen tuotantokauden voitti Jes Rickleff, toisen Ambre Lake ja kolmannen Taya Parker.
Rokkarille morsian tosi tv-sarjasta on tehty sisarsarja Vaimomatskua (engl. Flavor of Love), jota esitettiin Subilla.
Voitti vuonna 2010 suositun Diili-ohjelman (The Apprentice) julkkisversion ja sai kerättyä puoli miljoonaa dollaria Amerikan diabetesyhdistykselle. Aivoverenvuoto tapahtui ohjelman kuvausten aikoihin, juuri ennen finaalilähetystä.
Michaels sai aivoverenvuodon 24. huhtikuuta 2010. Hänellä oli todettu aikaisemmin kuussa umpilisäketulehdus, jonka vuoksi hänet oli leikattu pikaisesti. 25. huhtikuuta 2010 Michaels oli edelleen tehohoidossa. 5. toukokuuta 2010 pidetyssä lehdistötilaisuudessa Michaels kerrottiin kotiutetun, ja että hän paranee täysin.20. toukokuuta 2010 Michaelsin nettisivuilla kerrottiin tämän kirjautuneen kyseisellä viikolla sairaalaan kehonsa vasemman puolen mentyä tunnottomaksi. Sairaalassa hänellä diagnosoitiin PFO eli reikä sydämessä. Lääkärit arvioivat leikkaushoidon tulevan kyseeseen. PFO:lla on mahdollisesti yhteys Michaelsin aiemmin kokemaan TIA-halvaukseen, mutta todennäköisesti ei hänen vain paria viikkoa aikaisemmin kokemaan aivoverenvuotoon.

Brian Fair (6. joulukuuta 1976) on yhdysvaltalainen muusikko Massachusettsista, parhaiten hänet tunnetaan Shadows Fallin laulajana. Laulun lisäksi hän myös soittaa kitaraa ja rumpuja.
Brian Fairin ensimmäinen yhtye Overcast aloitti elokuussa 1991. Fair oli hetken laulajana, Scott McCooe ja Pete Cortese soittivat kitaraa, Mike D'Antonio soitti bassoa, ja Jay Fitzgerald soitti rumpuja. Overcastin, "Bleed Into One", julkaistiin 1992. "Expectational Dilution", julkaistiin 1994. Heidän viimeinen albuminsa "Fight Ambition To Kill" julkaistiin 1997. Yhtye hajosi vuonna 1998.

Brian Douglas Williams (s. 5. toukokuuta 1959 Elmira, New York) on yhdysvaltalainen uutisankkuri ja toimituspäällikkö.
Williams toimi joulukuusta 2004 helmikuuhun 2015 NBC-televisioverkon pääuutislähetyksen NBC Nightly Newsin ankkurina. Hän seurasi tehtävässä Tom Brokawia. Williams on työskennellyt NBC:llä vuodesta 1993. Hän oli vuosina 1993–1994 NBC Newsin toimittaja, 1994–1996 NBC Newsin Valkoisen talon kirjeenvaihtaja ja vuodesta 1996 vuoteen 2004 uutisohjelma The News with Brian Williamsin, jota esitettiin vuoteen 2002 MSNBC-kanavalla ja 2002–2004 CNBC-kanavalla, juontaja. 
Williams aloitti televisiotoimittajan uransa vuonna 1981 KOAM-TV-asemalla Kansasin Pittsburgissa. Vuosina 1982–1985 hän työskenteli WTTG-televisioasemalla Washington, D.C:ssä, aluksi uutistoimittajana ja myöhemmin Panorama-keskusteluohjelman juontajana, ja vuoteen 1987 hän toimi CBS-omisteisen philadelphialaisen WCAU-aseman New Jerseyn kirjeenvaihtajana. Vuosina 1987–1993 hän työskenteli uutisankkurina CBS:n omistamalla WCBS-TV-asemalla New Yorkissa. 
NBC News ja Williams palkittiin vuonna 2006 Peabody-palkinnolla uutisoinnistaan hurrikaani Katrinasta. Vuonna 2007 Time-lehti nimesi hänet maailman sadan vaikutusvaltaisimman ihmisen joukkoon.Tammikuussa 2015 Williams kertoi Nightly News -ohjelmassa olleensa Irakin sodan aikana mukana armeijan helikopterissa, jota kohti oli ammuttu. Jotkut ammutun helikopterin miehistön jäsenet kyseenalaistivat kertomuksen, ja kävikin ilmi, että Williamsin helikopteri oli saapunut paikalle vasta myöhemmin. 4. helmikuuta Williams pyysi anteeksi kertomustaan; hän sanoi erehtyneensä ja muistaneensa väärin. 10. helmikuuta hänet hyllytettiin ilman palkkaa kuudeksi kuukaudeksi.  Myös Williamsin muita kertomuksia alettiin tutkia, ja huhtikuussa muun muassa Washington Post raportoi NBC Newsin löytäneen 11 tapausta, joissa tämä oli liioitellut asioita. NBC Newsin raporttia ei julkaistu.Williams ei palannut enää NBC:lle vaan siirtyi MSNBC:lle, ja Nightly Newsin uutisankkuriksi nimettiin Lester Holt. Williams palasi televisioon syyskuussa 2015, kun hän johti MSNBC:n raportointia Paavi Franciscuksen vierailusta Yhdysvaltoihin.
Williams on ollut kesäkuusta 1986 naimisissa Jane Stoddard Williamsin kanssa, joka oli hänen juontamansa Panorama-televisio-ohjelman tuottaja. Heillä on kaksi lasta, näyttelijätytär Allison Williams ja poika Douglas.

Briard oli Pete "Räkä" Malmin ja Andy McCoyn johtama punk-rock-yhtye, joka toimi aktiivisesti 1977–1979. Yhtye on herätetty uudelleen henkiin projektiluontoisesti vuosina 1983 ja 1996.
Briard syntyi Malmin tavattua Andy McCoyn veljen Ilkan. Ilkka ehdotti Andya yhtyeen kitaristiksi ja Philadelphia Motherfuckers -yhtye syntyi. Myöhemmin nimi muutettiin Briardiksi Malmin koiran rodun mukaan. Yhtye esiintyi syksyllä 1977 Linnanmäen päättäjäiskonsertissa, jonka ansiosta Briard sai levysopimuksen Finndisc-levy-yhtiöltä. Linnanmäen keikka oli legendaarinen: Järjestäjät olivat juuri ennen keikkaa sanoneet yhtyeelle, että ettehän sitten soita liian lujaa – nuorukaisten vahvistimet kun näyttivät olevan täysillä. Pete Malmi vastasi: "Ei huolta, niitten pitää vaan olla tässä vaiheessa täysillä, ettei niihin pääse kertymään staattista sähköä." Parin minuutin kuluttua myös Pasilassa ja muissa lähikaupunginosissa päästiin nauttimaan Briardin keikasta. Tosin keikka keskeytettiin kolmen biisin jälkeen. Pete sai puhuttua bändinsä Linnanmäelle keikalle väittämällä, että yhtye kuulostaa Matilta ja Tepolta.Englanti tuli Briardin laulukieleksi suorastaan luonnostaan. Meininki oli kansainvälistä: Hulkon veljekset olivat asuneet Tukholmassa ja Pete Malmi seitsemän vuotta Englannissa. Briardin ensisingleä vuodelta 1977 "I Really Hate Ya"¹ (B-puolella "I Want Ya Back") pidetään Suomen ensimmäisenä punklevytyksenä. Singlen tuotti Kassu Halonen. Läpimurtonsa yhtye teki seuraavalla singlellä "Fuck The Army" (B-puolella "Product Of TV-Generation").
Yhtyeellä oli kokoonpanon kanssa ongelmia, joten live-esiintymisiä oli harvoin, esimerkiksi Wallininkadun Kill Cityssä ja Elmun klubilla sekä yksi salainen keikka Tavastialla. "Fuck The Army" -kappale liittyy siihen, että Pete Malmia otti päähän, kun yhtyeen basistin Ilkka "Ikke" Hulkon täytyi siirtyä asepalvelukseen Lappiin. Ikken tilalla bassoa soittaa Timo Huovinen. Briardin piti olla Sex Pistolsin lämmittelybändinä Työväentalolla 18. tammikuuta 1978, mutta keikka tunnetusti peruuntui, koska muun muassa lastensuojelujärjestöt sekä Helsingin Sanomien toimittaja Raija Forström vastustivat Sex Pistolsin maahantuloa, ei haluttu yhtyeen "turmelevan" Suomen nuorisoa. Lopulta työministeri Arvo Aalto epäsi Pistolsien työluvat. Sex Pistols kuitenkin hajosi ennen aiottua Työväentalon keikkaa.Finndiscin kanssa yhteistyö ei sujunut. Tuottaja Kassu Halosen sanottiin halunneen Briardista koko perheen yhtyeen, jonka vuoksi joitain sanoituksia sensuroitiin. Briard siirtyi ensin Poko Recordsille ja vuonna 1979 lopulta Love Recordsille. Love julkaisi Briardin kolmannen singlen Chirpy Chirpy Cheep Cheep vihreänä vinyylinä. Punkin uusio-hengessä purkkapoppia sovitettiin punkille ominaiseen nopeampaan ja raaempaan tyyliin. Chirpy-singlen kansi on parodia Pen Leen Nouveau-levyn kannesta. Vain kaksi kuukautta aiemmin vuoden 1978 puolella Dave Lindholmin bändi Pen Lee oli poseerannut Love Recordsin studiossa miksauspöytään nojaten. Singlen kannessa poseeraavat samassa paikassa ja "samaan tyyliin" Briardin silloiset jäsenet T.B. Widow, Andy McCoy, Sidi Vainio ja Pete Malmi. Singlen kakkospuolelle tuli "Superstars", ja samassa yhteydessä tallennettiin myös kappale "Anarchy in the U.K.K." Tämä oli Andy McCoyn viimeinen levytys yhdessä vanhan Briardin kanssa. Samana vuonna julkaistiin Briardin viimeinen single Rockin' On The Beach. Sen A-puolella kitaraa soittaa Luumu Kaikkonen ja B-puolella Andyn vanha koulukaveri Kulosaaren ruotsinkielisestä koulusta: Jan Stenfors.Syksyllä 1979 Briard soitti Kill Cityssä. Keikalta tallennetut viisi kappaletta ilmestyivät Johanna-levymerkin Metropolis-kokoelmalevyllä (toinen levy eli D-puoli). Tässä niin sanotun alkuperäisen Briardin kokoonpanossa on Malmin ja Hulkkojen lisäksi Nasse eli Jan Stenfors toisessa kitarassa. Musiikillisesti tallenne on Briardin huippua, eniten hard-rock tyylinen ja nopein versio yhtyeestä. Kokonaista LP-levyä alkuperäinen Briard ei koskaan julkaissut.
Yhtye lopetettiin, kun Andy riitaantui Malmin kanssa ja siirtyi tekemään yhteistyötä Pelle Miljoonan kanssa ja sen jälkeen luotsaamaan Mike Monroen kanssa Hanoi Rocksia. Briard julkaisi 1979 vielä viimeiseksi jääneen neljännen Rockin' On The Beach-singlelevynsä ilman McCoyta. Mike Monroen oli tarkoitus yhdessä vaiheessa tulla Briardiin soittamaan kitaraa, mutta kokoonpano jäi toteutumatta Malmin vaatiessa Monroeta leikkaamaan pitkät hiuksensa, johon Monroe ei suostunut.
Antti ja Ilkka Hulkko esiintyvät Helsingin Sanomien kuukausiliitteen Perhesiteitä-sarjassa joulukuussa 2017. Ikke Hulkko kertoo omassa osuudessaan, että Pete Malmin kova esiintymispelko oli syynä Briardin toiminnan kuihtumiseen.Vuonna 1983 Briardin koko tuotanto levytettiin uudelleen levylle, ja vuonna 2005 levy julkaistiin uudelleen.
Timo Huovinen – basso (tuurasi Ilkka Hulkkoa tämän ollessa armeijassa / levynkansissa nimellä Sam Sodomy)
"Backstreet Boys" / "I Want Ya Back" / "Miss World" / "Fuck The Army" / "Superstars" Metropolis-livekokoelma-albumilla (Johanna, 1980)

Bring 'em Bach Alive on Skid Row'n entisen solistin Sebastian Bachin sooloalbumi. Albumi koostuu 90-luvun loppupuolella nauhoitetuista Japanin livetaltioinneista, joissa Bach "yllättäen" laulaa Skid Row'ta. Albumilla on muutamia uusia kappaleita, jotka eivät kuitenkaan useimpien mielestä vedä vertoja Skid Row'n loisteliaalle vanhalle materiaalille.

Britannian kuninkaalliset ilmavoimat eli Kuninkaalliset ilmavoimat (engl. Royal Air Force, RAF) on Yhdistyneen kuningaskunnan asevoimien ilmapuolustuksesta vastaava puolustushaara.
Kuninkaalliset lentojoukot (engl. Royal Flying Corps) perustettiin kuninkaallisella asetuksella 13. toukokuuta 1912 korvaamaan Kuninkaallisten pioneerien Ilmapataljoona. Kuninkaallisen laivaston ilmailupalvelu, (Royal Naval Air Service), perustettiin pian ensimmäisen maailmansodan syttymisen jälkeen. Nämä kaksi joukko-osastoa yhdistettiin 1. huhtikuuta 1918 kuninkaallisiksi ilmavoimiksi. RAF:ista tuli eräs maailman ensimmäisiä ilmapuolustushaaroja. 1938 ilmavoimista erotettiin laivaston alaisuuteen laivaston ilmavoimat (Fleet Air Arm).
Maailmansotien välillä RAF oli vastuussa postin kuljetuksesta, mutta myös terroripommituksista arabisiirtomaissa, kuten Irakissa. Kylät olivat puolustuskyvyttömiä ilma-asetta vastaan, ja näin arvioitiin, että niiden kurissapito oli halvempaa kuin kallista jalkaväkiarmeijaa käyttäen. RAF evakuoi siviilejä Afganistanista vuonna 1928 ensimmäisessä lentokonein tehdyssä evakuoinnissa.
Hitlerin ja Mussolinin valtaan nousu Saksassa ja Italiassa ja siitä seurannut rauhattomuus Euroopassa aloittivat ilmavoimien uudelleen organisoinnin ja laajentumisen 1930-luvun puolivälissä. Vuonna 1934 Hitler ilmoitti Saksan varustautumisesta uudelleen, 1936 Mussolinin johtama Italia oli sodassa Abessiniassa, ja saman vuoden maaliskuussa Saksa miehitti Reininmaan. Kansainliitto näytti voimattomalta sodan uhan hillitsijänä Euroopassa. Ilmavoimille suunnitellut uudet lentokoneet, uudet laivueet ja uudet lentotukikohdat otettiin käyttöön vuonna 1936, samoin kuin uusi lennostojärjestelmä. Lennostojärjestelmän mukaisesti ilmavoimat jaettiin neljään lennostoon: koulutus-, pommittaja-, hävittäjä-, rannikkolennostoon.
Toisessa maailmansodassa RAF:n merkittävin voimanponnistus ja elinehto oli voitto taistelussa Britanniasta alkaen kesästä 1940. Saksan tarkoituksena oli murtaa Britannian ilmavoimat, jotta Saksan olisi mahdollista syksyllä 1940 tehdä maihinnousu Britanniaan ja Ranskan tapaan maavoimien lopettaa sota lännessä voittoisasti. Saksan Luftwaffe ei kyennyt tuhoamaan RAF:ia, ja Saksa luopui maihinnousuaikeesta ja Englannin laajamittaisista pommituksista vuoden 1940 loppuun mennessä. Luftwaffe menetti liki 20 prosenttia lentäjistän taistelussa ja ilmailuministeriö hidasti merkittävästi uusien lentokoneiden suunnittelua ohjaamalla lentokoneteollisuutta valmistamaan olemassa olevia konetyyppejä vastaamaan niiden hävikkiä.
Toinen merkittävä tehtävä toisen maailmansodan aikana oli strategiset pommitukset Saksaa vastaan kesäkuusta 1942 alkaen. Pommitusilmavoimat (engl. RAF Bomber Command) pystyi lähettämään kerrallaan tuhannen pommikoneen aallon yöpommituksiin Saksaa vastaan yhdysvaltalaisten pommittaessa päivällä. 
Monet koneista olivat raskaita pitkän kantaman ja silloisen mitan mukaan suuren pommikuorman kuljettavia nelimoottorisia pommittajia, jollaisia Saksalla ei ollut. Sodan loppuvaiheissa RAF tuhosi muutamia Saksan suurkaupunkeja (Köln, Dresden ym.) yöpommituksilla, joita Saksa ei enää pystynyt torjumaan. Saksalaiset ja useat historioitsijat pitävät näitä lähinnä siviileihin kohdistuneina terroripommituksina.
RAF ei osallistunut Korean sotaan. Suezin kriisissä 1956, jossa Israel, Ranska ja Britannia hyökkäsivät Suezin kanavalle, sillä oli merkittävä osa. 
Vuonna 1968 hävittäjäilmavoimat (engl. Fighter Command), pommitusilmavoimat ja rannikkoilmavoimat (engl. Coastal Command) yhdistettiin yhdeksi Strike Command -komentojärjestelmäksi. Kaukoidän ilmavoimat lopetettiin 1971.
Kylmän sodan aikana RAF osallistui Falklandin sotaan 1982 ja Persianlahden sotaan (1991), joista jälkimmäiseen otti osaa yli sata RAF:n konetta. Sodassa käytettiin myös ensimmäistä kertaa täsmäaseita. RAF kärsi aluksi merkittäviä tappiota Irakin ilmatorjuntaa vastaa, ja se joutui vaihtamaan pommitustaktiikkansa korkealta tapahtuvaksi.
RAF osallistui myös Kosovon sotaan 1999, sotaan Afganistanissa 2001 ja Irakin sotaan 2003, jälleen yli sadalla koneella.
Ilmavoimien hävittäjälaivueiden kalustona ovat Eurofighter Typhoon FGR4 ja T5 -koneet ja parhaillaan ilmavoimat on vastaanottamassa F-35B -hävittäjäpommittajia. Maaliskuussa 2019 poistettiin käytöstä Tornado GR4- ja GR4A-koneet.
Kuljetuslennostolla on käytössään Airbus A400M-, C-17- ja C-130J -koneita. Tiedustelulaivueissa on käytössä Shadow R1, Sentinel R1/ASTOR, RC-136V River Joint ja E-3D Sentry. Boeing P-8A -kalusto on korvaamassa vanhat meritiedustelukoneet.
Rykmentit koostuvat laivueista ja tukikohdista. Niillä on selkeät tehtävät, joita ne toteuttavat annettujen ohjeiden mukaisesti.
1. rykmentti (engl. No 1 Group) johtaa kaikkia ilmavoimien suihkuhävittäjiä sekä tiedustelu-, maalinosoitusyksiköitä. Sen tehtävinä on Britteinsaarten ilmatilan puolustus, Falklandin suojaus ja osallistuminen Naton harjoituksiin. Ilmavaramarsalkka Harvey Smythen johtamaan rykmenttiin kuuluu kaikkiaan noin 8 500 henkeä.
2. rykmentti (engl. No 2 Group) johtaa strategisia ja taktisia kuljetuskoneita sekä suojausosia, joihin kuuluvat ilmavoimien maajoukkojen rykmentit sekä poliisivoimat. Rykmentin komentajana on ilmavaramarsalkka David Cooper.
22. rykmentti (engl. No 22 Group) tuottaa puolustushaarojen tarvitsemat lentäjät sekä lentotoiminnan vaatiman teknisen henkilöstön. Rykmentin komentajan ilmavaramarsalkka W. A. W. James alaisuudessa on 3 800 sotilasta ja noin 1 900 siviiliä. Kadettijärjestelmän alaisuudessa on lisäksi noin 41 000 kadettia ja 12 000 vapaaehtoista. Vuosittain rykmentti kouluttaa noin 61 000 henkeä kaikkiaan 53 toimipisteessä. Osassa toimipisteissä on yhteensä noin 420 lentolaitetta.
38. rykmentti (engl. No 38 Group) tuottaa ilmavoimien tarvitsemat rakennus-, kuljetus-, viestintä- ja lääkintapalvelut. Näiden lisäksi ilmavoimien soittokunnat kuuluvat rykmenttiin. Rykmentissä on 2 600 sotilasta ja 310 puolustusministeriön siviilityöntekijää. Rykmentin komentajana on ilmavaramarsalkka Simon D. Ellard.
83. siirtolentorykmentti (engl. No 83 Expeditionary Air Group) vastaa ilmavoimien toiminnasta Lähi-Idässä. Rykmentin komentajana on kommodori Justin Reuter. Rykmentin alaisuudessa ovat 901., 902., 903. ja 906. siirtolennosto.
Defence Chemical Biological Radiological and Nuclear Centre Winterbourne Gunner22. rykmenttiIV (reservi)laivue, Hawk T2
Langley, Andrew: The Armed Forces: The Royal Air Force.    Wayland Publishers Ltd., 1986. ISBN 978-0-850788822.    (englanniksi)
Gunn, Peter B.: Naught Escapes Us - The Story Of 206 Squadron.   Kinloss Moray: Librario Publishing Ltd, 2004. ISBN 978-1-909238-50-3.    (englanniksi)

British Forces Broadcasting Service on Ison-Britannian sotaministeriön (nykyinen Yhdistyneen kuningaskunnan puolustusministeriö) vuonna 1943 perustama radio- ja televisiopalvelu. Se välittää ohjelmistoa Yhdistyneen kuningaskunnan asevoimille Afganistanissa, Belizellä, Bosniassa, Bruneissa, Kanadassa, Kyproksella, Falklandinsaarilla, Saksassa, Gibraltarilla, Kosovossa, Lähi-idässä, Pohjois-Irlannissa ja Tristan da Cunhalla. Lisäksi BFBS välittää ohjelmia satelliittien välityksellä Royal Navyn aluksille. Toimituksellinen sisältö on riippumaton puolustusministeriöstä ja asevoimista. 

Yhdysvaltain ilmavoimien Convair B-36 Peacemaker -pommikone putosi Brittiläisessä Kolumbiassa 13. helmikuuta 1950 hieman sen jälkeen kun miehistö oli pelastautunut laskuvarjoilla. Kone jouduttiin hylkäämään, koska sen moottorit olivat syttyneet tuleen. Lennon tarkoitus oli harjoitella ydinpommitusta ja sillä lastina ollut Mark 4 -ydinpommi, jossa ei kuitenkaan ollut ydinräjähdykseen tarvittavaa plutoniumia, pudotettiin mereen. Autopilotilla lentäneen koneen oli tarkoitus pudota mereen miehistön hypättyä, mutta hylky löydettiin vuonna 1953 Kanadan sisämaasta.
Useimmat ilmavoimien koneet olivat vielä etsimässä pari viikkoa aiemmin kadonnutta Douglas C-54D-konetta kun ne komennettiin etsimään kadonnutta pommikonetta. Pelastusoperaatioon osallistui myös kanadalaisia sotilaita ja siviilejä.Sukeltaja löysi ydinpommiksi epäilemänsä esineen 2016 Kanadan rannikolta Haida Gwaiin saaristosta. Tutkittuaan esinettä Kanadan asevoimat totesivat, että se ei ole pommi vaan jonkin koneen teräsosa.
Septer, Dirk: Lost Nuke: The Last Flight of Bomber 075.    Heritage House Publishing Co, 2012.  ISBN 1926936876. Google books (viitattu 19.3.2017).  (englanniksi)
The Brothers of Destruction (BOD) oli yhdysvaltalainen showpainitiimi, johon kuuluivat showpainijat The Undertaker ja Kane. Joukkue esiintyi satunnaisesti vuosien 1997 ja 2010 välillä, saavuttaen kaksi kertaa WWF World Tag Team Championship -tittelin ja kerran WCW Tag Team Championship -mestaruuden. The Undertaker ja Kane feudasivat 2010, jonka myötä myös Brothers of Destruction hajosi ainakin väliaikaisesti. Molemmat painijat mittelöivät WWE:n SmackDown -organisaatiossa.

Paul Bruce Dickinson (s. 7. elokuuta 1958 Worksop, Nottinghamshire, Englanti) on brittiläinen muusikko ja lauluntekijä, lentäjä, miekkailija, kirjailija sekä radio- ja televisioisäntä, joka tunnetaan parhaiten urastaan heavy metal -yhtye Iron Maidenin pitkäaikaisena laulajana.
Dickinsonin aloitti musiikillisen uransa 1970-luvulla esiintyen paikallisissa pubeissa eri yhtyeiden riveissä. Vuonna 1979 hänestä tuli Samson-yhtyeen laulaja. Hän erosi Samsonista vuonna 1981 saatuaan kutsun liittyä Iron Maidenin laulajaksi, ja hän debytoi yhtyeen laulajana vuonna 1982 studioalbumilla The Number of the Beast. Dickinsonin ensimmäisen aikakauden aikana Iron Maiden julkaisi monia heavy metalin merkittävimpiin albumeihin luettavia tuotoksia, ja Dickinsonista tuli yksi kaikkien aikojen arvostetuimmista keulahahmoista ja heavy metal -laulajista. Hän erosi yhtyeestä vuonna 1993 panostaakseen uraansa sooloartistina, ja julkaisi neljä sooloalbumia ennen paluutaan Iron Maideniin vuonna 1999.
Queen Maryn yliopisto on myöntänyt Dickinsonille musiikin kunniatohtorin arvonimen hänen musiikkialan mittavan työnsä johdosta vuonna 2011.
Paul Bruce Dickinson syntyi Nottinghamshiren Worksopin pieneen kylään 7. elokuuta vuonna 1958. Hänen äitinsä Sophia oli osa-aikainen työntekijä kenkäkaupassa, ja hänen isänsä Bruce työskenteli armeijan mekaanikkona. Koska hänen vanhempansa olivat teini-iässä syntymän aikoihin, päättivät he avioitua pian syntymän jälkeen. Lapsena Bruce joutui kuitenkin muuttamaan vanhempiensa luota isovanhempiensa luokse asumaan, koska hänen vanhempansa eivät enää pystyneet huolehtimaan hänestä. Hänen isoäitinsä vietti päivät kotona, ja hänen isoisänsä työskenteli paikallisella kivihiilikaivoksella. Myöhemmin Bruce on kirjoittanut nuoruudestaan kappaleen ”Born in ’58” ensimmäiselle sooloartistina levyttämälleen studioalbumille Tattooed Millionaire, joka on julkaistu vuonna 1990.Bruce aloitti koulunkäynnin kotiseudullaan normaalisti, mutta hänen vanhempansa muuttivat Sheffieldiin, jonne myös hän päätyi kuusivuotiaana. Sheffieldissä hän joutui koulukiusatuksi uudessa ympäristössään, ja hänen vanhempansa päättivät viedä Brucen uuteen, pienempään kouluun. Hän opiskeli 13-vuotiaasta täysikasvuiseksi Northamptonshiressa Oundlen sisäoppilaitoksessa, jossa hän joutui jälleen muiden oppilaiden ja myös opettajien kiusaamaksi. Brucen nuorempi sisko Helena Dickinson syntyi vuonna 1963, mutta aluksi he eivät tulleet keskenään toimeen, sillä perheenlisäystä oli Helenan – toisin kuin Brucen – kohdalla harkittu jo pitemmän aikaa mikä aiheutti Brucessa kateutta ja surua.Dickinson koki ensikosketuksensa musiikkiin kuullessaan Chubby Checkerin ”The Twist” -kappaleen isovanhempiensa luona asuessaan. Hänen isoisänsä osti Brucelle The Beatlesin ”She Loves You” -singlen, joka oli ponnahduslauta Brucen musiikki-innostukselle. Hän yritti myös opetella kitaransoittoa isänsä akustisella kitaralla, mutta innostus lopahti soiton tuntuessa turhan monimutkaiselta jonka lisäksi soittaminen aiheutti sormeen vesirakkoja
Dickinsonin laulajan ura alkoi yhtyeissä Styx (1976, ei samanniminen amerikkalaisyhtye), Speed (1977–1978) ja Shots (1979). Toden teolla ura lähti käyntiin yhtyeessä nimeltä Samson, jonka riveissä hän oli kahden albumin ajan ennen liittymistään Iron Maideniin syksyllä 1981. Samsonissa Dickinson esiintyi vielä taiteilijanimellä Bruce Bruce.
Ensiesiintyminen Iron Maidenin riveissä tapahtui The Number of the Beast -levyllä. Liittyessään Iron Maideniin hän korvasi Paul Di’Annon yhtyeen laulajana. 
Vuonna 1989 Dickinsonia pyydettiin säveltämään ja levyttämään kappale kauhuelokuvaan Painajainen Elm Streetillä 5 – Painajaisten lapsi. Hän kirjoitti elokuvaa varten kappaleen ”Bring Your Daughter... to the Slaughter” kertomansa mukaan ”noin kolmessa minuutissa”, jonka jälkeen hän otti yhteyttä aiemmin Ian Gillanin yhtyeen kitaristina vaikuttaneeseen Janick Gersiin. Dickinson, Gers, basisti Andy Carr ja rumpali Fabio del Rio levyttivät kappaleen nopeasti sen kirjoittamisen jälkeen tuottaja Chris Tsangaridesin kanssa. Vaikka tarkoituksena oli alun perin ollut vain yhden kappaleen levyttäminen, Dickinson päätyi levyttämään Iron Maidenin tauon aikana kokonaisen albumin. Hänen soolouransa ensimmäisellä studioalbumilla Tattooed Millionaire vaikutti kappaleen ”Bring Your Daughter... to the Slaughter” levyttänyt kokoonpano tuottajanaan Chris Tsangarides, ja albumi julkaistiin 8. toukokuuta 1990. Dickinson kirjoitti lähes kaiken albumin kappalemateriaalin Janick Gersin kanssa, ja albumin julkaisemisen jälkeen hän teki ensimmäisen kiertueensa sooloartistina.
Vuonna 1990 Dickinson osallistui Spitakin maanjäristyksen uhreja tukeneeseen hyväntekeväisyyskampanjaan, jossa brittiläiset muusikot nostivat rahaa järistyksen uhreille levyttämällä ja julkaisemalla oman versionsa Deep Purplen kappaleesta ”Smoke on the Water”. Hän myös levytti Skin -yhtyeen ja näyttelijä Rowan Atkinsonin kanssa alun perin Alice Cooper -yhtyeen julkaiseman kappaleen ”Elected” hyväntekeväisyystapahtuma Comic Reliefin tueksi. Kappale julkaistiin myöhemmin markkinoimaan Yhdistyneen kuningaskunnan vuoden 1992 parlamenttivaaleja, ja se nousi Britannian singlelistan yhdeksänneksi vuonna 1992.
Dickinsonin sooloalbumin sävellyskumppani ja kitaristi Janick Gers liittyi Iron Maidenin kitaristiksi vuonna 1990, kun Adrian Smith erosi yhtyeestä albumin No Prayer for the Dying esivalmisteluvaiheessa. Smith oli tyytymätön suunnasta, johon yhtye oli musiikillisesti menossa. Basisti Steve Harris oli pitänyt Dickinsonin aiemmin levyttämästä ”Bring Your Daughter... to the Slaughter” -kappaleesta, ja myös Iron Maiden päätyi levyttämään kappaleen No Prayer for the Dyingille. Kappale julkaistiin myös singlenä, ja se nousi Britannian singlelistan kärkipaikalle. Albumilistan toiseksi noussut No Prayer for the Dying sai kuitenkin ristiriitaisen vastaanoton, eikä sitä pidetty yhtyeen uran aiempien julkaisujen veroisena klassikkoalbumina. Myös yhtyeen seuraava studioalbumi, vuoden 1992 Fear of the Dark, sai kriitikoiden ja yleisön keskuudessa sekä positiivisia että negatiivisia arvioita, mutta nousi tästä huolimatta albumilistan kärkipaikalle.
Fear of the Dark Tour -kiertueen päätyttyä Dickinson halusi keskittää aikansa omaan soolouraansa ja päätti erota Iron Maidenista. Yhtye oli jo kuitenkin vahvistanut esiintyvänsä vuoden 1993 maaliskuusta elokuuhun kestävällä A Real Live Tour -kiertueella, joten Dickinson joutui vastoin tahtoaan pysymään yhtyeen laulajana vielä yhden kiertueen ajan. Hänen ja basisti Steve Harrisin henkilökohtainen ystävyyssuhde oli tulehtunut, ja yhtyeen välinen tunnelma oli läpi kiertueen hyvin jännittynyt. Kiertueen päätteeksi Iron Maiden taltioi Dickinsonin ja yhtyeen viimeiseksi jääneen esiintymisen BBC:n Pinewood Studiosin tiloissa konserttivideoksi Raising Hell.
Siirryttyään soolouralle Dickinson aloitti yhteistyön tuottaja Keith Olsenin kanssa levyttääkseen seuraavan sooloalbuminsa Balls to Picasso, olematta kuitenkaan tyytyväinen syntyneesen materiaaliin. Aloitettuaan yhteistyönsä Tribe of Gypsies -yhtyeen kitaristi Roy Z:n kanssa Dickinson aloitti parantelemaan Balls to Picasson virheellisyyksiä, ja hän päätyi lopulta äänittämään koko albumin uudelleen Tribe of Gypsiesin säestämänä lukuun ottamatta kappaletta ”Tears of the Dragon”. Uusi, ensimmäistä sooloalbumia kypsempi Balls to Picasso julkaistiin 6. kesäkuuta 1994, jonka jälkeen Tribe of Gypsies aloitti oman kiertueensa. Dickinson alkoi tällä välin työstämään kitaristi Alex Dicksonin kanssa kolmatta albumiaan Skunkworks, josta oli määrä tulla myös Dickinsonin uuden yhtyeen nimi. Albumin on lyhyine kappaleineen usein nähty olevan enemmän grungea kuin metallimusiikkia. Skunkworks hajosi pian musiikillisiin erimielisyyksiin ja Dickinson alkoi lyhyen hiljaisen jakson jälkeen taas työskennellä Roy Z:n kanssa uuden albumin parissa. Accident of Birth -levyllä (1997) ja sitä seuranneella kiertueella soitti myös Adrian Smith. Seuraavan levyn The Chemical Wedding (1998) innoittajana toimivat William Blaken työt. Kahden viimeisimmän soololevyn saavutettua arvostelu-, joskaan ei niinkään kaupallista menestystä, Dickinson palasi Iron Maidenin riveihin alkuvuodesta 1999. Hän kuitenkin julkaisi 2005 kitaristi Roy Z’n tuella uuden sooloalbumin Tyranny of Souls, jota musiikkilehti Kerrang on ylistänyt.
Dickinson on harrastanut 1980-luvulta lähtien aktiivisesti miekkailua ollen parhaimmillaan seitsemäs Ison-Britannian ranking-listalla. 
Dickinson oli 1990-luvulla epävarma soolouransa menestyksestä ja harkitsi vakavasti siirtymistä lentämään lentokoneita. Hän lähetti hakupapereita lentoyhtiöihin kertomatta laulajanurastaan. Lopulta British World-yhtiö koulutti hänet Boeing 757-koneen lentäjäksi. Hän lentää Iron Maidenin kuljetuskalustona toimivaa Boeing 747 -lentokonetta. Liikennelentäjänä Dickinson lensi Iceland Expressin lentoja Reykjavíkiin sekä Astraeus-lentoyhtiöllä Boeing 737:llä.Kuten yhtyetoverinsa Steve Harris, Dickinsonkin on kiinnostunut kirjallisuudesta ja historiasta, jota hän on opiskellut yliopistossa; Dickinson on kirjoittanut kaksi kirjaalähde?. Hän juonsi vuoteen 2010 asti myös omaa heavy/rock-painotteista radio-ohjelmaa perjantaisin.Dickinson on myös osallistunut  Julian Doylen kanssa kauhuelokuvan Chemical Wedding käsikirjoittamiseen, elokuvassa herätetään Aleister Crowley henkiin uudelleen. Käsikirjoitus on muokattu myös kirjaksi.
Joulukuussa 2014 Dickinsonilla todettiin aikaisessa vaiheessa oleva kielisyöpä, joka saatiin parannettua seitsemän viikon hoitovaiheella vuoden 2015 alussa.
 Kuvia tai muita tiedostoja aiheesta Bruce Dickinson Wikimedia CommonsissaBruce Dickinson - virallinen kotisivu
Bruno Junk (27. syyskuuta 1929 – 22. syyskuuta 1995) oli Neuvostoliittoa edustanut virolainen kilpakävelijä ja olympiamitalisti.
Junk saavutti 10 000 metrin kävelyssä olympiapronssia Helsingissä 1952 ajalla 45.41,0.  Neljä vuotta myöhemmin Melbournen 1956 olympialaisissa laji oli vaihtunut 20 kilometrin kävelyksi ja Junk saavutti jälleen pronssia ajalla 1.32.12,0.

Bryan Talbot (s. 24. helmikuuta 1952) on englantilainen sarjakuvapiirtäjä ja -käsikirjoittaja. Hänet tunnetaan muun muassa teoksistaan Luther Arkwright ja Tuhman rotan tarina. Hän on kuvittanut myös Nemesis the Warlockia ja Judge Dreddiä.
Talbot, Bryan: Tuhman rotan tarina. (The Tale of One Bad Rat, 1995.) Suomentanut Jukka Heiskanen.  Helsinki: Jalava, 1999. ISBN 951-887-148-5.    

Budapest (unkarilaisittain ['budɒpɛʃt]  kuuntele ääntämys?) on Unkarin pääkaupunki. Kaupungin halki virtaa Tonava, joka jakaa sen kahteen osaan: läntiseen Budaan ja itäiseen Pestiin. Budan puolella on korkeita kukkuloita, kun taas Pest on alavaa tasankoa. 
Budapestin kaupunkikuvaa hallitsevat metsäiset Budan kukkulat, Tonava ja sen sillat, Margitinsaari ja Pestin puoleinen joenranta. Kukkuloista ovat vaikuttavimpia Gellértinvuori ja Linnavuori, jonka huipulla on Budan linna ja keskiaikainen kaupunginosa. Pestin puolen nähtävyyksiä ovat Parlamenttitalo, Pyhän Tapanin kirkko ja Andrássy út -katu. Tonavan rannat, Linnavuori ja Andrássy út on valittu Unescon maailmanperintöluetteloon. 
Roomalaisten aikaan nykyisen Budapestin seudulla oli Aquincumin kaupunki. Unkarilaisten maahantulon jälkeen nykyisen Óbudan eli ”vanhan Budan” alueelle kehittyi yksi Unkarin ensimmäisistä kaupungeista, ja Pestiin rakennettiin ensimmäinen kirkko 1046. Budan perusti mongolien hyökkäyksen jälkeen vuonna 1242 kuningas Béla IV. Buda oli Unkarin kuningaskunnan pääkaupunki, kunnes kaupunki joutui turkkilaisten valtaan vuosiksi 1541–1686. 
Buda, Pest ja Óbuda yhdistettiin vuonna 1872 Budapestin kaupungiksi. Se kehittyi nopeasti, ja 1900-luvun vaihteessa se oli väkiluvultaan Euroopan kuudenneksi suurin. Budapestin nykyinen kaupunkikuva, kuten suuret bulevardit ja kertaustyyliset rakennukset, on peräisin tältä ajalta. Kaupunki kärsi pahoin sekä toisessa maailmansodassa että Unkarin kansannousussa 1956.
1990-luvulta lähtien väestö on muuttanut yhä enemmän metropolialueelle ja kaupungin väkiluku on laskenut. Vuonna 2018 Budapestissä oli noin 1,75 miljoonaa asukasta, ja vuonna 2001 koko metropolialueen väkiluku oli 2,4 miljoonaa. Kaupunki on kuitenkin säilyttänyt asemansa Unkarin merkittävimpänä taloudellisena ja kulttuurisena keskuksena. Vuonna 2002 yli kolmasosa Unkarin bruttokansantuotteesta syntyi Budapestissä. Kaupungissa on arvioitu käyvän yli 2,5 miljoonaa matkailijaa vuodessa.
Budapest sijaitsee Karpaattien altaan keskellä strategisesti tärkeässä paikassa, jossa Tonavan ylittää Transdanubian ja Alföldin välinen vanha kulkureitti. Tonavassa on tällä kohdalla saaria, joten sen poikki on ollut helppo kulkea. Suurimmat saaret pohjoisesta lukien ovat Hajógyárisaari, Margitinsaari ja Csepelsaari. Csepelsaaresta Budapestin kaupunkiin kuuluu vain pohjoiskärki.Kaupungin pinta-ala on 525 neliökilometriä, ja sen alueen pituus on pohjois-eteläsuunnassa noin 25 kilometriä ja itä-länsisuunnassa noin 29 kilometriä.
Budapestille on luonteenomaista suuret maantieteelliset vastakohdat: Buda on rakennettu Tonavan länsirannan korkeille rinteille, mutta Pest sijaitsee joen toisella puolella alavalla hiekkatasangolla. Tonavan tulvat olivat Pestissä yleisiä ennen kuin joki säännösteltiin 1800-luvulla. Kaupungin alueesta noin puolet on rakennettua maata.Budapestin länsiosassa kohoavat Budan kukkulat. Kaupungin korkein kohta on János-hegyn huippu 529 metriä merenpinnan yläpuolella, ja muita korkeita kukkuloita ovat Hármashatár-hegy (497 metriä) ja Széchenyi-hegy (471 metriä). Budan kukkuloilla maaperä on enimmäkseen dolomiittia ja kalkkikiveä. Alueella on huomattavan paljon luolia, jotka ovat syntyneet karstimaan muodostumisen yhteydessä, kun vesi on syövyttänyt kallioperää. Suurin osa lähes 100 luolasta on vain muutaman metrin syvyisiä, mutta muutamissa luolissa onkaloiden yhteispituus on yli neljä kilometriä. Tunnetuimpia ovat Pálvölgyin ja Szemlőhegyn luolat. Linnavuoren sisällä on laaja, osittain keinotekoinen luolasto, jota on käytetty myös sotilaallisiin tarkoituksiin.Budapestissä on myös runsaasti kuumia lähteitä, ja monien yhteyteen on perustettu kylpylöitä. Kun vesi tihkuu syvälle maankuoreen, se lämpenee, laajenee ja nousee ylös maankuoren halkeamia pitkin. Veden lämpötila ja sen sisältämät mineraalit vaihtelevat Budapestin eri alueilla. Gellértin kylpylässä veden lämpötila on 45 astetta, mutta pohjoisempana Csillaghegyssä se on vain 21 astetta.Budapestin pohjoispuolella sijaitsee 600 neliökilometrin laajuinen Tonavan-Ipolyn kansallispuisto (Duna-Ipoly Nemzeti Park), joka ulottuu osittain myös kaupungin alueelle. Siihen kuuluu esimerkiksi Szemlőhegyn luola ja János-hegyn ja Hármashatár-hegyn kukkulat. Budan kukkuloilla suojeltua aluetta on yli sata neliökilometriä. Alueella on useita kasvilajeja, jotka elävät vain Karpaattien altaassa, osa ainoastaan Budassa.
Budapestissä vallitsee väli-ilmasto, johon vaikuttaa Alföldin ilmasto jyrkkine lämpötilaeroineen ja Transdanubian leudompi ilmasto runsaine sateineen. Talvella voi sataa paljon lunta ja lämpötila voi laskea alle −15 celsiusasteen, mutta kesällä helleaallot ja kosteus voivat tehdä ilman painostavaksi. Talvi vaihtuu kesäksi ja päinvastoin usein melko nopeasti, joten kevät ja syksy eivät ole yhtä selvästi määriteltäviä vuodenaikoja kuin esimerkiksi Länsi-Euroopassa. Tonava jäätyy usein kokonaan kylminä jaksoina, ja jäälautat haittaavat vesiliikennettä joulukuusta maaliskuuhun.
Budapestin kaupunkikuvaa hallitsevat metsäiset Budan kukkulat, Tonava ja sen sillat, Margitinsaari ja Pestin puoleinen joenranta. Kukkuloista ovat vaikuttavimpia jyrkkäseinäinen Gellértinvuori, joka kohoaa lähes pystysuoraan joen rannasta, ja sen pohjoispuolella pitkänomainen Linnavuori.
Tonavan rannat, Linnavuori ja Andrássy út -katu on valittu Unescon maailmanperintöluetteloon. Unescon kuvauksen mukaan Budapestin kaupunkimaisema kuuluu maailman vaikuttavimpiin.
Gellértinvuori on yksi kaupungin parhaista näköalapaikoista. Sen huipulla on vuoden 1848 vallankumouksen jälkeen rakennettu linnake Citadella ja sen edessä Vapaudenpatsas. Aikaisemmin patsaan ympärillä oli jyhkeät neuvostosotilaiden pronssipatsaat sen kunniaksi, että puna-armeija valtasi Budapestin 1945. Järjestelmänvaihdoksen jälkeen Vapaudenpatsas jätettiin paikoilleen, mutta neuvostosotilaiden patsaat ja kaatuneiden nimet poistettiin. Patsas näkyy kaikkialle kaupunkiin, ja se on tullut osaksi kaupunkikuvaa jopa niin, että varsinkin ulkomailla sitä pidetään Budapestin symbolina.Gellértinvuoren pohjoispuolella on Linnavuori, jonka huipulla on Budan linna ja Budan vanha, keskiaikainen kaupunginosa. Budan linnan vanhimmat osat ovat 1200-luvulta, mutta se on sen jälkeen tuhottu ja rakennettu monta kertaa. Nykyisen, lähinnä uusbarokkisen hahmonsa se sai 1800-luvun lopulla. Linna tuhoutui pahoin toisessa maailmansodassa, ja sen restaurointi saatiin päätökseen 1970-luvun puolivälissä. Nykyään linnassa toimii Unkarin kansalliskirjasto, Budapestin historian museo ja Unkarin kansallisgalleria.Muita Linnavuoren nähtävyyksiä ovat keskiaikainen Matiaksenkirkko ja sen edustalle myöhemmin rakennettu Kalastajanlinnake. Matiaksenkirkko on saanut nimensä kuningas Matias Corvinuksen mukaan. Hänet kruunattiin siellä, ja Corvinuksen suvun tunnus korppi näkyy kirkon seinällä Unkarin vaakunassa. Matiaksenkirkko on toiminut monien Unkarin kuninkaiden kruunajaiskirkkona. Paikalla oli kirkko jo 1200-luvulla, mutta se on rakennettu uudelleen useita kertoja. Vuosina 1874–1896 se restauroitiin kokonaan uusgoottilaiseen tyyliin.Matiaksenkirkon taakse, kaupunginmuurin raunioiden päälle rakennettiin vuosina 1901–1905 seitsentorninen, uusromanttinen rakennelma, jota kutsutaan Kalastajalinnakkeeksi. Siitä on tullut yksi kaupungin maamerkeistä, ja se on vaikuttava näky etenkin valaistuna Tonavan puolelta katsottuna. Linnakkeen edustajalla on kuningas Tapani Pyhän ratsastajapatsas. Paikalla sijaitsi keskiajalla kalatori, ja kalastajien tehtävänä oli puolustaa tätä kaupunginmuurin osaa.
Budapestin sydämessä keskellä Tonavaa on Margitinsaari, joka on kahden ja puolen kilometrin pituinen ja keskikohdaltaan runsaat puoli kilometriä leveä. Se on suosittu vapaa-ajanviettopaikka. Margitinsaari on saanut nimensä prinsessa Margaretista, joka eli siellä dominikaanien luostarissa 1200-luvulla. 1700-luvun lopulla Margitinsaaresta tuli ensin aristokraattien ja myöhemmin ylemmän keskiluokan kesäpaikka, kunnes se siirtyi kaupungin omistukseen 1908. Saarella on muun muassa kirkkojen ja luostareiden raunioita, uimahalli, valtionoopperan ulkoilmanäyttämö ja kaksi hotellia. Siellä on myös kuumia lähteitä, joista virtaa vettä ulkouimalaan ja kylpylä-hotelliin.
Linnavuorta vastapäätä, Tonavan Pestin-puoleisella rannalla, on näkyvällä paikalla koristeellinen Parlamenttitalo (Országház). Se rakennettiin vuosina 1885–1902. Parlamenttitalo on tyyliltään lähinnä uusgotiikkaa, mutta siinä on myös renessanssin ja barokin piirteitä. Parlamenttitalon pituus on 268 metriä ja sen kupolin korkeus 96 metriä. Ulkoseinät on koristeltu Unkarin hallitsijoiden ja sotilasjohtajien patsain. 
Alempana joenvarressa on uusrenessanssityylinen Unkarin tiedeakatemian talo (1862–1864), kansallisromanttiseen tyyliin rakennettu konserttisali Vigadó (1859–1864) ja kaksi häiritsevästi silmiinpistävää nykyaikaista hotellia. Niistä Marriott on rakennettu 1969 ja Intercontinental 1980-luvun alussa. Joenrantaa kulkee kävelykatu Korzó.Pestin sydän on Belvárosin kaupunginosa, epäsäännöllinen viisikulmio, jonka pisin sivu kulkee Tonavan suuntaisesti. Belvárosissa kulkee Váci utca, kapea kävelykatu, joka on Budapestin suosituinta ostosaluetta. Belvárosin seurakuntakirkko on Pestin vanhin rakennus, vaikka se onkin rakennettu uudelleen barokkityyliin 1700-luvulla, kuten monet muutkin Pestin ja Budan kirkot. Pestin kaksi kehäkatua muodostavat samankeskiset puoliympyrät Belvárosin ympärille: Sisempi Kiskörút (Pieni kehäkatu) kulkee entisen kaupunginmuurin paikalla, ja ulompi Nagykörút (Suuri kehäkatu) on rakennettu Tonavan kuivuneen sivuhaaran paikalle.Belvárosin pohjoispuolella sijaitsee Pyhän Tapanin kirkko (unk. Szent István-bazilika), Budapestin suurin kirkko. Se on rakennettu vuosina 1851–1906. Kirkko on nimetty Unkarin ensimmäisen kuninkaan Tapani I:n mukaan, ja siellä säilytetään pyhäinjäännöstä, jonka uskotaan olevan Tapani I:n oikea käsi. Arkkitehtonisesti kirkon tyylissä on uusklassismin ja uusrenessanssin piirteitä.. 
Budapestin kauneimpana katuna pidetty Andrássy út kulkee viivasuoraan Pestin keskustasta, Pyhän Tapanin kirkon läheltä Kaupunginpuistoon (Városliget). Andrássy útin varrella on monia arkkitehtonisesti merkittäviä rakennuksia, kuten uusrenessanssityylinen Unkarin valtionooppera (1875–1884) ja Baletti-instituutti (1883). Kadun päässä on Sankarien aukio (Hősök tére) ja Millennium-muistomerkki, joka on pystytetty unkarilaisten maahantulon 1000-vuotisjuhlien kunniaksi vuonna 1896. Muistomerkissä on puoliympyrän muotoinen pylväsrivistö, jossa on Unkarin kuninkaita ja kansallisia johtajia kuvaavat patsaat. Muistomerkin keskuspylväs on 36 metrin korkuinen, ja sen huipulla oleva patsas kuvaa arkkienkeli Gabrielia, joka johtaa unkarilaiset maahan. Kaupunginpuistossa on muun muassa eläintarha, huvipuisto, sirkus ja kasvitieteellinen puutarha. Siellä on myös tekolampi, joka jäädytetään talvella luistinradaksi.
Nykyisen Budapestin seudulle saapui 200-luvulla eaa kelttiläisiä heimoja. Yksi näistä heimoista oli eraviskit, joiden linnoitus ja tärkein asumus (oppidum) sijaitsi Gellértinvuorella. Vuoteen 89 mennessä roomalaiset perustivat alueelle linnoituksen, josta kehittyi Aquincumin kaupunki. Unkarilaiset saapuivat alueelle 800-luvun lopulla, ja yksi Unkarin ensimmäisistä kaupungeista kehittyi nykyisen Óbudan alueelle. Pestiin rakennettiin ensimmäinen kirkko 1046. Óbudan kehitys pysähtyi mongolien hyökkäykseen 1241–1242. Mongolien vetäydyttyä Béla IV perusti Budan kaupungin nykyiselle Linnavuorelle. 1400-luvun alussa kuningas Sigismund rakensi kuninkaanlinnan Linnavuoren eteläkärkeen, ja Buda ja Pest nousivat Unkarin tärkeimmiksi kaupungeiksi. Kuningas Matiaksen aikana Buda oli Alppien pohjoispuolisen renessanssin keskus.Turkkilaiset valtasivat Budan ensimmäisen kerran Mohácsin taistelun jälkeen vuonna 1526, mutta miehittivät sen pysyvästi vasta 1541. Kaupunki oli turkkilaisten halussa 140 vuotta, kunnes paavi Innocentius XI:n organisoima ristiretkeläisarmeija valtasi sen syyskuussa 1686. Unkari joutui Habsburgien valtaan.
1700-luvulla Unkarin hallinto- ja kulttuurikeskus oli Pozsony (Bratislava). Se toimi eräänlaisena Unkarin pääkaupunkina, kunnes tärkeimmät virastot siirrettiin Budaan vuonna 1785. 1800-luvun reformikaudella Budan ja Pestin välille rakennettiin ensimmäinen pysyvä silta, Széchenyin ketjusilta, ja Tonavan säännöstely aloitettiin. Pestissä käynnistettiin monia suuria julkisia rakennushankkeita, kuten Kansallisteatteri, Tiedeakatemia ja Kansallismuseo.Vallankumoussodassa itävaltalaiset miehittivät Budan ja Pestin, mutta unkarilaiset valloittivat ne takaisin keväällä 1849. Elokuussa 1849 unkarilaiset joutuivat kuitenkin antautumaan. Sitä ennen keisarin tykistö oli ampunut hajalle Pestin rannan palatsit ja virastotalot.Keisari Frans Joosef allekirjoitti vuoden 1872 lopulla asetuksen, jolla Buda, Pest ja Óbuda yhdistettiin yhdeksi kaupungiksi nimeltään Budapest. Yhdistämisen jälkeen kaupunki alkoi kehittyä nopeasti. Kauppa ja teollisuus lähtivät nousuun ja tehtaita perustettiin. Vuosisadan vaihteessa Budapest oli maailman johtava myllykeskus, ja Csepelsaarelle muodostui Unkarin merkittävin teollisuuskeskus, jossa valmistettiin muun muassa aseita kaksoisvaltakunnan armeijalle. Suurimmat tehtaat syntyivät metalliteollisuuden, laivan- ja koneenrakennuksen ja sähkötekniikan aloille. Suurin oli Ganzin sähkötekniikan tehdas, jossa oli vuosisadan vaihteessa 1 200 työntekijää.1900-luvun vaihteessa Budapest oli väkiluvultaan Euroopan kuudenneksi suurin kaupunki. Budapestin nykyinen kaupunkikuva, kuten suuret bulevardit ja kertaustyyliset rakennukset, on peräisin yhdistymisen jälkeiseltä kulta-ajalta. Aikakauden huipentuma oli puoli vuotta kestänyt Millennium-maailmannäyttely, joka järjestettiin vuonna 1896 unkarilaisten maahantulon 1000-vuotisjuhlan kunniaksi.
Kulta-aika päättyi ensimmäiseen maailmansotaan, joka syttyi heinäkuussa 1914. Syksyllä 1918 Budapestissä syntyi suuria mielenosoituksia. Kansallisneuvosto julisti Unkarin itsenäiseksi tasavallaksi, ja tammikuussa 1919 se valitsi Mihály Károlyin presidentiksi. Maaliskuussa vallankumouksellinen sotilasneuvosto julisti Unkarin neuvostotasavallaksi. Neuvostovalta sortui, kun Romanian joukot valtasivat Budapestin elokuussa. Marraskuussa 1919 unkarilaiset Kansallisen armeijan joukot marssivat kaupunkiin amiraali Miklós Horthyn johdolla. 1. maaliskuuta 1920 parlamentti valitsi Horthyn Unkarin valtionhoitajaksi käyttämään kuninkaalle kuuluvia oikeuksia. Trianonin sopimuksen jälkeen Unkari menetti paljon alueitaan, ja Budapestiin muutti yli 300 000 ihmistä Romaniaan, Tšekkoslovakiaan ja Jugoslaviaan liitetyiltä alueilta.Toisessa maailmansodassa Unkari ajautui natsi-Saksan liittolaiseksi. Saksalaiset miehittivät Unkarin maaliskuussa 1944, ja lokakuussa valtaan nousi fasistinen nuoliristi-puolue. Budapestissä murhattiin tuhansia juutalaisia, ja työkykyiset lähetettiin marraskuussa 1944 kuolemanmarssille rakentamaan panssariesteitä Wienin edustalle. Kaupungista käytiin ankaria, viikkokausia kestäneitä taisteluita tammi-helmikuussa 1945. Kun puna-armeija valtasi Pestin, saksalaiset vetäytyivät Budan puolelle ja räjäyttivät Tonavan sillat. Taistelujen lopulta tauottua surmansa oli saanut noin 20 000 siviiliä ja kolme neljäsosaa kaupungin asuintaloista, historiallisista rakennuksista ja kirkoista oli tuhoutunut tai vakavasti vaurioitunut.
Sodan jälkeen Unkari joutui Neuvostoliiton etupiiriin, ja sinne luotiin sosialistinen järjestelmä. Vuonna 1948 alkoi tuotantovälineiden kansallistaminen ja maan nopea teollistaminen maatalouden kustannuksella. On arvioitu, että neljäsosa Budapestin aikuisväestöstä joutui oikeustoimien tai poliisikuulustelun kohteeksi, ja kaupungista karkotettiin 20 000 ihmistä. Vuonna 1950 muodostettiin ”Suur-Budapest”, kun Budapestin alueeseen liitettiin 16 kylää ja 7 kaupunkia. Kaupungin piirien määrä nousi 14:stä 22:een, pinta-ala lähes kaksinkertaistui ja väkiluku nousi 60 prosenttia. Liitoksen tavoitteet olivat poliittiset: sen tarkoituksena oli saavuttaa ”oikea” suhde älymystön, työläisten ja talonpoikien välillä ja taata kommunisteille voitto seuraavissa vaaleissa. Kaupunkiin liitettyjä alueita alettiin kehittää suunnitellusti vasta 1960-luvulla.Unkarin kansannousu alkoi Budapestissä 23. lokakuuta 1956. Mielenosoittajat joutuivat pian aseellisiin taisteluihin sisäministeriön ja turvallisuuspalvelun joukkojen kanssa. Salaisen poliisin miehiä jahdattiin ja hakattiin kuoliaiksi. Venäläiset panssarijoukot hyökkäsivät kaupunkiin, mutta eivät saaneet sitä hallintaansa. Venäläisiä kohti heitettiin parvekkeilta ja ikkunoista polttopulloja. Panssarit ampuivat tykkitulta asuinrakennuksiin, joissa olettivat sala-ampujien piileksivän, ja aiheuttivat näin suuria tuhoja ja runsaasti siviiliuhreja. Imre Nagy muodosti uuden hallituksen, ja venäläiset vetäytyivät Budapestista 30. lokakuuta.János Kádár muodosti kuitenkin Szolnokissa uuden hallituksen 4. marraskuuta, ja samana aamuna puna-armeijan panssarivaunut hyökkäsivät Budapestiin. Katutaistelut loppuivat varsin pian, vaikka hajanaista vastarintaa esiintyikin useiden päivien, jopa viikkojen ajan. Luodinreikiä ja sirpaleiden jälkiä voi nähdä yhä Pestin vanhemmissa osissa. Kansannousun aikana ja sen jälkeen kaupungista pakeni ulkomaille 92 000 ihmistä.
1970-luvulla Unkari oli huomattavasti muita neuvostoblokin valtioita edellä elintasossa, liikkumisen vapaudessa ja mahdollisuudessa kritisoida hallitusta. Tilanne alkoi kuitenkin paheta 1980-luvulla, eikä järjestelmä selvinnyt sellaisista ongelmista kuin työttömyydestä, inflaatiosta ja ulkomaisesta lainasta. Toukokuussa 1988 Kádár pakotettiin eroamaan ja maahan perustettiin uusia puolueita. Kesäkuussa 1989 noin 250 000 ihmistä osallistui Budapestissä Imre Nagyn ja muiden kansannousun uhrien muistotilaisuuksiin. Sankarien aukiolla järjestettiin näyttävä surujuhla, jossa sosialistista järjestelmää vaadittiin ottamaan vastuu tapahtuneista vääryyksistä ja oikeudenloukkauksista. Keväällä 1990 järjestettiin ensimmäiset vapaat vaalit, ja viimeiset neuvostojoukot vetäytyivät Unkarista kesäkuussa 1991.Tie markkinatalouteen ei kuitenkaan ollut helppo, ja ajoittain väkivaltaisetkin mielenosoitukset ovat olleet yleinen näky Budapestin kadulla. Radikaali oikeistolais-nationalistinen puolue Jobbik ja sen univormuihin pukeutunut sotilaallinen siipi Magyar Gárda (Unkarin kaarti) ovat 2000-vuosikymmeneltä lähtien olleet monien mielenosoitusten ja mellakoiden keskipisteessä. Vuoden 2006 protestien aikaan, jolloin laaja oppositiorintama osoitti mieltään tuolloista hallitusta vastaan, kaupungissa puhkesi mellakoita ja mielenosoittajat valtasivat televisiotalon.
Budapest on Unkarin pääkaupunki ja Pestin läänin (unk. megye) pääkaupunki. Se ei kuitenkaan kuulu hallinnollisesti Pestin lääniin vaan muodostaa oman alueensa. Budapest ja Pestin lääni muodostavat yhdessä Keski-Unkarin suuralueen (Közep-Magyarország régio). Lisäksi on erikseen määritelty myös Budapestin metropolialue (Budapesti Agglomeráció), mutta sillä ei ole omaa hallintoa.Kaupunki on jaettu 23 piiriin (kerület), joista kuusi on Budan puolella, 16 Pestissä ja yksi Csepelsaarella. Eri piirien pinta-alat ja asukasluvut vaihtelevat suuresti: Esimerkiksi Linnavuoren käsittävä I piiri ja Pestin ydinkeskustan käsittävä V piiri ovat vain 2–3 neliökilometrin laajuisia, kun suurimmat piirit ovat kymmenen kertaa suurempia. I piirissä on 24 158 ja V:ssä 25 210 asukasta, mutta esimerkiksi Óbudan ja Békásmegyerin käsittävässä III piirissä on 126 478 asukasta ja Kelenföldin käsittävässä XI piirissä 143 165 asukasta.Budapestissä on erikoinen kaksinkertainen hallintojärjestelmä. Sekä Budapestin kaupungilla että jokaisella piirillä on oma hallintonsa, vaaleilla valitut pormestarit ja valtuustot. Budapestin kaupunginvaltuustossa (Fővárosi Közgyűlés) on 66 jäsentä. Kaupunginvaltuusto ja piirien valtuustot (testület) ovat tasavertaisia, eikä niiden välillä ole hierarkkista suhdetta. Piirien hallinto huolehtii yleensä paikallisista tehtävistä, kun taas sellaiset asiat, joilla on kansallista merkitystä tai jotka koskevat useita piirejä, kuuluvat kaupunginhallinnolle.Budapestin kaupungin pormestari on István Tarlós. Tarlós on sitoutumaton konservatiivipoliitikko, joka johti konservatiivisen Fideszin ja kristillisdemokraattisen KDNP:n yhteenliittymää Budapestissä ennen valintaansa pormestariksi lokakuussa 2010.
Budapest on Unkarin taloudellinen keskus. Vuonna 2016 kaupungin bruttokansantuote oli Eurostatin mukaan 41,1 miljardia euroa ja ostovoimapariteetti 39 700 euroa asukasta kohti. Ostovoimapariteetti oli 136 prosenttia Euroopan unionin keskiarvosta ja 201,5 prosenttia koko Unkarin keskiarvosta. Budapestissä on 23,3 prosenttia Unkarin yritysten pääkonttoreista, ja se sai vuonna 2016 kaikkiaan 47,9 prosenttia kaikista Unkariin kohdistetuista ulkomaaninvestoinneista. Vuoden 2018 tilastojen mukaan budapestiläisistä 820 600 oli työelämässä. Työllisyysaste oli 73,1 prosenttia ja työttömyysaste 3,1 prorsenttia. Koko maan keskiarvoon verrattuna Budapestissä oli korkeampi työllisyysaste ja matalampi työttömyysaste. Työssäolevista 0,16 % työskenteli maa- ja metsätalouden, 17,8 % teollisuuden ja rakentamisen ja 82,1 % palveluiden alalla.Budapest kasvoi Unkarin tärkeimmäksi teollisuuskeskukseksi 1800-luvun lopussa. Teollisuustuotanto rajoittui aluksi raaka-aineiden, etenkin elintarvikkeiden jalostukseen. Niitä seurasivat metalli- ja konepajateollisuus ja sen jälkeen ase- ja sähköteollisuus, mutta kevyt teollisuus kehittyi vasta ensimmäisen maailmansodan jälkeen. Unkarin teollisuus keskittyi voimakkaasti Budapestiin, mihin vaikutti kaupungin sijainti Tonavan varrella, keskitetty rautatieverkosto, ulkomaisen pääoman virta ja Budapestin pankkien johtava asema. Epätasapaino pääkaupungin ja muun maan välillä kärjistyi keskusjohtoisen suunnitelmatalouden aikana vuodesta 1945 aina 1980-luvun loppuun.1990-luvulla teollisuustuotanto pieneni Budapestissä enemmän kuin maassa keskimäärin. Tämä johtui siitä, että pääkaupungissa oli paljon suuria teollisuuslaitoksia, jotka olivat tehneet tuotteita sosialististen SEV-maiden markkinoille. Kun nämä markkinat romahtivat, teollisuuslaitokset menivät vararikkoon ja monet yritykset lakkautettiin. 1990-luvun jälkipuolella teollisuus elpyi jonkin verran ja kolme teollisuussektoria kasvoi voimakkaasti: koneiden valmistus, elintarviketeollisuus ja sähköntuotanto.Liike-elämä on yhä keskittynyt Pestin sisäkaupunkiin, missä toimivat tärkeimmät pankit ja useimmat ulkomaalaiset kauppayhtiöt. Kuluttajapalveluiden epätasapainoa on korjattu rakentamalla suuria ostoskeskuksia muun muassa Óbudaan, Lágymányosiin ja Újpestiin. Taloudelliset uudistukset vuodesta 1968 alkaen ovat luoneet vähittäiskauppaan ja palveluihin yksityissektorin. Sekä julkinen että yksityinen sektori ovat hyötyneet yhä merkittävämmäksi kasvaneesta matkailualasta. Kaupungissa on arvioitu käyvän yli 2,5 miljoonaa matkailijaa vuodessa.
Liikenne on ollut avainasemassa Budapestin kehityksessä. Se on tunnettu Tonavan ylityskohta, jossa valtaväylät ovat aina kohdanneet, ja siitä on tullut Unkarin runkoteiden ja tärkeimpien rautateiden solmukohta. Unkarin viidestä moottoritiestä ja neljästä valtatiestä kahdeksan alkaa Budapestistä.
Budapestin paikallisliikennettä hoitaa BKV (Budapesti Közlekedési Zrt.), joka on perustettu vuonna 1968 ja yksityistettiin vuonna 1996. Yhtiö kuljettaa vuosittain noin 1,3 miljardia matkustajaa. BKV liikennöi busseja, raitiovaunuja, metroa, paikallisjunia ja johdinautoja. Lisäksi se huolehtii Tonavan lauttaliikenteestä, Linnavuoren funikulaarista ja Budan kukkuloille kulkevasta hammasradasta. BKV on tuottanut viime vuosina tappiota, ja vuonna 2011 sen budjetin alijäämä oli yli 100 miljoonaa euroa.Bussilinjoja on yli 180, johdinautolinjoja neljätoista ja raitiovaunulinjoja kolmisenkymmentä. Paikallisjunat (HÉV) liikennöivät lähikaupunkeihin: pohjoiseen Szentendreen, itään Gödöllőhön ja etelään Ráckeveen Csepelsaarelle.Budapestin metrossa on neljä linjaa, M1 (keltainen), M2 (sininen), M3 (punainen) ja M4 (vihreä). Kolme vanhinta linjaa risteävät kaikki Budapestin keskustassa Deák Ferenc térin metroasemalla. Ensimmäinen metrolinja avattiin unkarilaisten maahantulon tuhatvuotisjuhliin 1896. Se oli Manner-Euroopan ensimmäinen metro. Toinen, itä-länsisuuntainen, linja avattiin kahdessa osassa vuosina 1970 ja 1972. Kolmas, pohjois-etelä-suuntainen linja avattiin useassa osassa vuosina 1976−1990. Neljännen linjan rakennustyöt viivästyivät useita kertoja, ja se avattiin liikenteelle vuonna 2014.
Budapestin autoliikennettä on pidetty hitaana, ruuhkaisena ja vaikeana etenkin turisteille, jotka eivät tunne kaupunkia. Vuonna 2005 kaupungissa oli 357 henkilöautoa tuhatta asukasta kohti. Vuosina 1994–2005 henkilöautojen määrä nousi 7 % ja linja-autoilla tehtävien matkojen määrä väheni 25 %. Budapestin ympärille on rakennettu kehätietä (M0), joka kokonaan valmistuttuaan vähentää kaupungin kautta kulkevaa läpikulkuliikennettä. Tiestä on valmiina iso osa, mutta vuonna 2019 uutisoitiin, että läntisin osa tiestä jätetään taloudellisista syistä rakentamatta. Näin tietä ei tarvitse rakentaa Budan kukkuloille.Budapestissä on Unkarin suurin linja-autoterminaali. Kaikki kansainväliset yhteydet ja myös osa kotimaisista linjoista (etenkin Unkarin keski- ja pohjoisosiin) lähtevät Népligetin linja-autoasemalta. Stadionokin linja-autoasemalta lähtee busseja itään ja Etele térin asemalta Lounais-Unkariin.
Budapestissä on kolme päärautatieasemaa: Nyugati ("Läntinen") ja Keleti ("Itäinen") Pestissä sekä Déli ("Eteläinen") Budassa. Nyugatin asemalta lähtee junia itään, kuten Debreceniin, mutta myös Tonavan mutkaan, Visegrádiin ja Esztergomiin. Suurin osa kansainvälisestä liikenteestä lähtee Keletin asemalta. Délin asemalta junat lähtevät etelään, esimerkiksi Balatonille, ja länteen Transdanubiaan.Budan kukkuloilla kulkee 12 kilometrin pituinen Lasten rautatie (Gyermekvasút), jonka henkilökuntana toimivat, kuljettajia lukuun ottamatta, 10–14-vuotiaat lapset.
Budapestin Ferenc Lisztin kansainvälinen lentoasema on Unkarin merkittävin lentoasema. Se sijaitsee 16 kilometriä kaakkoon kaupungin keskustasta. Lentoasema tunnettiin aikaisemmin Ferihegyn nimellä, mutta se sai uuden nimensä maaliskuussa 2011 säveltäjä Franz Lisztin syntymän 200-vuotisjuhlan kunniaksi. Vuonna 2017 sitä kautta tuli 6,3 miljoonaa ja lähti 6,4 miljoonaa matkustajaa. Lentoaseman talouspäällikön mukaan vuonna 2017 asemaa käytti 44 lentoyhtiötä, jotka lensivät 131 kohteeseen. Ferenc Lisztin lentoasemalla on kaksi terminaalia, 2A ja 2B. Terminaali 1 suljettiin toukokuussa 2012. Sitä käyttivät aiemmin halpalentoyhtiöt, mutta sen käyttöaste oli pieni.Lisäksi Budan kukkuloilla on pieni Hármashatárhegyn lentokenttä, joka on paikallisen ilmailuseuran käytössä. Kentälle ei ole yleistä liikennettä.
Budapestistä oli aiemmin kantosiipialusyhteys Wieniin, mutta se on sittemmin lakkautettu. Kesäisin Budapestista tehdään kuitenkin kantosiipialuskierroksia Itävaltaan. Kansainvälistä rahtiliikennettä hoitaa Csepelin vapaasatama, joka sijaitsee Csepelsaarella viisi kilometriä kaupungin keskustasta alavirtaan. Vuonna 2007 sataman kautta kulki yli 270 000 tonnia rahtia. Budapestissä toimii myös kansainvälisen Tonava-komission päämaja. Komission tehtävä on hallinnoida ja kehittää Tonavan liikennettä.
Tonavan yli kulkee Budapestin kaupungin alueella yhdeksän maantietiesiltaa: pohjoisesta etelään lukien Megyerin silta (2008), Árpádin silta (1950), Margitin silta (1876), Ketjusilta (1849), Elisabetin silta (1903, 1964), Vapaudensilta (1896), Petőfin silta (1937), Rákóczin silta (1995) ja Ferenc Deákin silta (1990). Kehätie M0 kulkee Megyerin ja Ferenc Deákin siltojen kautta. Lisäksi Tonavan yli kulkee kaksi rautatiesiltaa, joista eteläinen on rakennettu 1877 ja pohjoinen 1896. Ketjusilta on Budapestin silloista vanhin ja tunnetuin, ja se oli aikoinaan vasta toinen Tonavan yli rakennettu pysyvä silta. Sitä pidetään koko Budapestin symbolina. Saksalaiset räjäyttivät kaikki Budapestin sillat vuonna 1945, mutta niistä tuhoutui korjauskelvottomaksi ainoastaan Elisabetin silta, jonka tilalle rakennettiin uusi vuonna 1964.
Budapestin väkiluku oli vuoden 2018 alussa 1 749 734. Budapestissä asuu lähes kymmenen kertaa enemmän ihmisiä kuin Unkarin toiseksi suurimmassa kaupungissa. Väkiluku on kasvanut erittäin nopeasti: se oli 1830-luvulla noin 100 000 mutta nousi miljoonaan 1900-luvun alussa. Luonnollinen väestönkasvu ei ole ollut koskaan merkittävää, vaan väkiluku on noussut muuttoliikkeen myötä. 1900-luvun lopussa väkiluvun kasvu hidastui, ja väestö on alkanut muuttaa keskustasta kaupungin laidoille ja lähikuntiin. Kasvavia asuinalueita ovat olleet etelässä Kelenföld, idässä Rákoskeresztúr ja pohjoisessa Óbuda, Békásmegyer ja Újpalota. Vuonna 1980 kaupungin väkiluku oli 2 059 000 henkeä mutta vuonna 2010 enää 1 722 000. 1990-luvulla Budapestin väkiluku väheni 15 %, ja sitä ympäröivien alueiden väkiluku kasvoi 20 %.Nykyään Budapest on kokonaan unkarinkielinen, mitä se ei ole ollut koskaan aikaisemmin. 1800-luvun alussa Pestin hallinto oli saksalaisten porvarien käsissä, vesiliikennettä hallitsivat serbit ja kauppaa enimmäkseen ”kreikkalaiset” (joiden joukossa oli muitakin Balkanin kansoja). Kaupunkiin muutti lännestä saksalaisia teollisuustyöläisiä ja idästä suuret määrät juutalaisia. Vuonna 1900 lähes neljännes asukkaista oli juutalaisia, mutta juutalaisyhteisö tuhoutui suurimmaksi osaksi toisessa maailmansodassa. Sodan jälkeen Budapestistä on tullut kulttuurisesti homogeeninen.Vuoden 2001 väestönlaskennassa Budapestin asukkaista valtaosa ilmoitti äidinkielekseen unkarin. Saksan- ja romaninkielisiä oli kumpiakin yli 3 000 ja muiden kielten puhujia vähemmän. Toisaalta yli 100 000 ihmistä ei ilmoittanut äidinkieltään. Etniseltä identiteetiltään 18 000 ihmistä ilmoitti olevansa saksalaisia, 14 000 romaneita ja 5 000 slovakkeja. Uskonnoltaan 46 % budapestiläisistä ilmoitti olevansa katolisia ja 13 % kalvinisteja. Mihinkään uskontokuntaan kuulumattomia oli 20 %, ja 15 % kieltäytyi vastaamasta.Sosiaaliset erot ovat olleet aina Budapestille tyypillisiä. Aikaisemmin kaupungissa näkyi jyrkkä vastakohtaisuus kaupungin keskustassa palatseissaan asuvien aristokraattien ja laitakaupungin slummialueiden ja väliaikaisten parakkiasutusten välillä. Toisen maailmansodan jälkeen nämä erot hävisivät suurimmaksi osaksi, mutta asuntopula on jäänyt pysyväksi. Asukkaiden enemmistö elää yhä suhteellisen pienissä asunnoissa. Nykyään uuden keskiluokan pramea elämäntyyli muodostaa vastakohdan ankeille lähiöille ja niiden jättimäisille kerrostaloille. Itsemurhaluvut ovat hälyttävän korkeita, ja kunnollisten asuntojen puute on yhä vakava sosiaalinen ongelma. Ilmansaasteiden, etenkin pölyhiukkasten määrä kohoaa Budapestissä usein terveydelle vaaralliselle tasolle. Esimerkiksi marraskuussa 2011 kaupunginvaltuusto antoi saastehälytyksen ilman korkean pölypitoisuuden ja tuulen vähäisyyden vuoksi, ja kaupungin keskusta suljettiin eniten päästöjä aiheuttavalta liikenteeltä.Vuonna 2018 yhdessä asunnossa asui Budapestissä keskimäärin 2,32 henkeä. Budapestin väestön keski-ikä vuonna 2018 oli 45,1 vuotta. Naisten keskimääräinen elinajanodote oli 80,1 vuotta ja miesten 74,3 vuotta. Elinajanodote oli Unkarin suurin, ja keski-ikäkin oli keskiarvoa korkeampi.
Vuoden 2001 väestölaskennan mukaan 94 prosenttia yli 15-vuotiaista budapestiläisistä oli käynyt vähintään kahdeksanvuotisen peruskoulun ja 59 prosenttia yli 18-vuotiaista oli suorittanut vähintään toisen asteen tutkinnon. Korkeakoulututkinto oli 24 %:lla yli 25-vuotiaista. Kaupungissa oli 401 peruskoulua, 178 lukiota ja 186 ammattioppilaitosta vuonna 2002.Unkarin tärkeimmät oppilaitokset ovat keskittyneet Budapestiin, ja sen yliopistot ja korkeakoulut vetävät puoleensa suurimman osan maan parhaista opiskelijoista. Lisäksi Unkarin tiedeakatemia ja valtaosa maan tutkimuslaitoksista toimii Budapestissa. Vuonna 2011 Budapestissä toimii 16 yliopistoa (egyetem): kymmenen julkista ja kuusi yksityistä. Lisäksi kaupungissa toimii 19 korkeakoulua (főiskóla). Budapestin ja koko Unkarin suurin yliopisto on Eötvös Loránd -yliopisto ELTE; sillä on johtoasema luonnontieteissä, oikeustieteessä ja humanistisissa tieteissä. Muita yliopistoja ovat muun muassa Budapestin tekniikan ja taloustieteiden yliopisto BME, talous- ja hallintotieteellinen Corvinus-yliopisto ja lääketieteellinen Semmelweis-yliopisto.
Budapestin vedenottamot sijaitsevat Szentendrensaarella pohjoisessa ja Csepelsaarella etelässä. Vesi saadaan infiltraation avulla suodattamalla Tonavan vettä maakerrosten läpi. Kaupungissa on kaksi suurta vedenpuhdistamoa, ja vuonna 2007 Budapestin jätevesistä puhdistettiin 51 prosenttia. Kaupungin viemäriverkon kattavuus on 92 prosenttia.Yhdyskuntajätettä kerätään kaupungissa noin neljä miljoonaa kuutiometriä vuodessa. Siitä poltetaan noin 60 prosenttia, ja loput kuljetetaan kaatopaikoille kaupungin ulkopuolelle. Vielä 1990-luvulla Budapestissä oli neljä kaatopaikkaa, mutta ne on kaikki suljettu.selvennä
Budapestin arkkitehtuurille antaa leimansa se, että kaupunki kasvoi voimakkaasti 1800-luvun lopussa, jolloin suosiossa olivat näyttävät kertaustyylit. Kaupunkikuva on sangen yhtenäinen, varsinkin Pestissä, joka on rakennettu suureksi osaksi vuosina 1880–1900. Vaikka Budapest kärsi pahoin toisessa maailmansodassa ja monet vanhat rakennukset pääsivät rappeutumaan kansantasavallan aikana, Budapestiä pidetään yhtenä Euroopan arkkitehtonisesti viehättävämmistä kaupungeista.Monet Budapestin rakennukset ovat eklektisiä, eri kertaustyylien sekoituksia. Kertaustyylien ajan huomattavin arkkitehti Budapestissä oli Miklós Ybl, joka on suunnitellut muun muassa Valtionoopperan ja Kansalliskirjaston. Kertaustyyleihin voidaan laskea myös romantiikaksi, orientalismiksi tai uusbysanttilaisuudeksi kutsuttu tyylisuunta, joka haki innoituksensa unkarilaisten myyttisestä itäisestä menneisyydestä. Tämän tyylisuunnan edustajia ovat muun muassa Dohány-kadun synagoga ja Pestin Vigadó. Kertaustyylejä ei ole aina arvostettu, mutta nykyään niitä pidetään Budapestin arkkitehtuurin arvokkaimpana puolena.Unkarin jugend-ajan merkittävin arkkitehti oli Ödön Lechner, jonka on sanottu merkitsevän Budapestille samaa kuin Gaudí Barcelonalle. Lechnerin suunnittelemia merkittäviä rakennuksia Budapestissä ovat Taideteollisuusmuseo, Geologian instituutti ja entisen Postisäästöpankin rakennus Hold utcalla. Jälkimmäistä pidetään Lechnerin mestariteoksena, ja se on yksi Budapestin vaikuttavimpia rakennuksia.
Budapestissä on useita suuria taidemuseoita, kuten Unkarin kansallisgalleria, Kuvataiteiden museo, Taidehalli ja Ludwig-museo. 
Unkarin Kansallisgalleria sijaitsee Budan linnassa. Kansallisgalleria esittelee unkarilaista taidetta varhaiskeskiajalta nykyaikaan asti, ja sen kokoelmiin kuuluu lähes 100 000 teosta ja esinettä. Siellä on muun muassa keskiaikaista goottilaista kivi- ja puuesineistöä, 1700-luvun barokkitaidetta, 1800-luvun kultakauden maalaustaidetta sekä mitaleita ja pienveistoksia.Kuvataiteiden museo ja Taidehalli on rakennettu Sankarien aukion laidoille. Molemmat edustavat uusklassista tyyliä, ja ne on suunnitellut arkkitehti Albert Schickedanz. Kuvataidemuseon kokoelmissa ovat esillä lähes kaikki suuret kansainväliset maalarit keskiajasta nykypäivään, kuten Giotto, Leonardo, Rafael, Rembrandt, Tiepolo, Ribera, Pieter Brueghel ja van Dyck. Huomattavin on espanjalaisen maalaustaiteen kokoelma, jossa on Murillon, El Grecon ja Goyan maalauksia. Museossa on myös muinaisen Egyptin ja antiikin Rooman ja Kreikan taiteen kokoelmat. Kuvataidemuseota vastapäätä sijaitsee Taidehalli, joka on Unkarin suurin näyttelytila. Siellä pidetään enimmäkseen vaihtuvia näyttelyitä ja järjestetään myös taidemessuja ja kulttuuritapahtumia.uudessa Taidepalatsissa, Rákóczin sillan Pestin-puoleisessa päässä on vuodesta 2005 sijainnut Ludwig-museo. Museo esittelee modernia ja nykytaidetta. Sen pysyvissä kokoelmissa on muun muassa amerikkalaista pop-taidetta, kuten Andy Warholin, Claes Oldenburgin ja Robert Rauschenbergin töitä. Museo keskittyy Itä- ja Keski-Euroopan taiteeseen, erityisesti Unkarin taiteeseen 1960-luvulta tähän päivään.
Unkarin valtionooppera on toiminut Budapestissä nykyisessä rakennuksessa vuodesta 1884. Sen johtajia ovat olleet muun muassa Ferenc Erkel, Gustav Mahler ja Otto Klemperer. Budapestissä on myös Unkarin merkittävin musiikkialan korkeakoulu, Ferenc Lisztin musiikkiakatemia. Siellä ovat opiskelleet ja opettaneet monet Unkarin musiikin merkkihenkilöt, kuten Ernő Dohnányi, Béla Bartók ja Zoltán Kodály. Akatemia on myös suosittu konserttipaikka. Kaupungissa toimivia klassisen musiikin orkestereita ovat muun muassa Budapestin festivaaliorkesteri ja Unkarin radion sinfoniaorkesteri, josta käytetään Unkarin ulkopuolella nimeä Budapestin sinfoniaorkesteri.Budapestin suurimpia ja arvostetuimpia kulttuuritapahtumia on vuosittain maaliskuussa järjestettävä Budapestin kevätfestivaali. Vuonna 2011 festivaali pidettiin 31. kerran, ja siihen kuului yli 200 ooppera-, konsertti-, baletti- ja teatteriesitystä. Populaarimusiikkia esittelee Sziget-festivaali, jota on pidetty Hajógyárisaarella joka elokuussa vuodesta 1993. Vuonna 2011 viikon kestäneiden festivaalien kävijämäärä oli lähes 400 000.
Budapestissä on paljon kylpylöitä, jotka saavat vetensä kuumista lähteistä. Monien maanalaisten kuumien lähteiden vesi sisältää radiumia ja muita mineraaleja, ja niillä uskotaan olevan terveellisiä vaikutuksia. Kylpyläkulttuuri on peräisin jo turkkilaisvallan ajoilta. Kuuluisimpia ovat Gellértin ja Széchenyin kylpylät, joissa käydään ahkerasti sekä kesä- että talviaikaan. Gellértin kylpylä on Budapestin arvostetuin. Se sijaitsee Gellértinvuoren juurella Budassa, ja se on rakennettu vuonna 1918. Sen pääsali on rakennettu jugend-tyyliin, siinä on lasikupoli, ja uima-allasta reunastavat roomalaistyyliset pylväät. Széchenyin kylpylä sijaitsee Kaupunginpuistossa Pestissä. Se on Budapestin suurin kylpylä, ja sen lähteet ovat kaupungin syvimmät ja kuumimmat. Lähteet löydettiin 1879, ja kylpylä on rakennettu vuonna 1913 uusbarokin tyyliin. Királyn kylpylä on peräisin turkkilaisajalta 1500-luvulta, ja se on säilyttänyt alkuperäisen tyylinsä kupoleineen ja kahdeksankulmaisine altaineen.
Unkarin mediaa on pidetty hyvin pääkaupunkikeskeisenä. Esimerkiksi kaikki Unkarin tärkeät valtakunnalliset päivälehdet ilmestyvät Budapestissä: oikeistolaiset Magyar Hírlap ja Magyar Nemzet, sosialistinen Népszabadság ja sosiaalidemokraattinen Népszava. Muita Budapestissä ilmestyviä sanomalehtiä ovat paikallislehti Metro Budapest, englanninkieliset Budapest Sun ja Budapest Business Journal ja saksankielinen Budapester Zeitung.Unkarin julkisen palvelun radioyhtiö Magyar Rádió (MR) ja televisioyhtiö Magyar Televízió (MTV) toimivat nekin Budapestissä. Radiotalo on Bródy Sándor -kadulla, lähellä Kansallismuseota. Sen luona tapahtuivat vuoden 1956 kansannousun ensimmäiset väkivaltaiset yhteenotot, kun mielenosoittajat yrittivät tunkeutua rakennukseen. Televisioyhtiö MTV toimi pitkään entisessä pörssitalossa lähellä Parlamenttitaloa, mutta nykyään se on muuttanut uuteen toimitaloon III kaupunginosaan.Budapestissä pitävät päämajaansa myös kaupalliset televisioyhtiöt Duna TV ja Hír TV.
Unkarin suosituin urheilulaji on jalkapallo, ja maan menestyneimmät joukkueet ovat kotoisin Budapestista. Budapestin maineikkain jalkapalloseura on Ferencváros, ja muita tunnettuja seuroja ovat Újpest ja Honvéd. Kaupungin jalkapallostadioneista suurin on Ferenc Puskásin stadion, joka on Unkarin jalkapallomaajoukkueen kotikenttä. Myös vesipallo on Unkarissa suosittua, ja maajoukkue voitti kultaa vuoden 2008 olympialaisissa. Maajoukkue harjoittelee Margitinsaarella Alfréd Hajósin uimastadionilla. Sekä Újpestillä että Ferencvárosilla on oma vesipallojoukkueensa.Budapestin ja koko Unkarin suurimpia urheilutapahtumia on Formula 1 -sarjan Unkarin Grand Prix, joka on järjestetty vuodesta 1986. Kilpailu ajetaan heinä-elokuun vaihteessa Hungaroringin radalla Mogyoródissa, 19 kilometrin päässä Budapestin keskustasta.
Barber, Annabel & Roper-Evans, Emma: Budapest. A city guide. 3. painos.   Somerset Limited, 2004. ISBN 963-212-986-5.    (englanniksi)
Gerő, András & Poór, Janos (toim.): Budapest. A History from Its Beginnings to 1998. Atlantic Studies on Society in Change No. 86.  New York: Columbia University Press, 1997. ISBN 978-0-88033-359-7.    (englanniksi)
Huotari, Juhani & Vehviläinen, Olli (toim.): Unkari: maa, kansa, historia.   Helsinki: Suomalaisen Kirjallisuuden Seura, 2004. ISBN 951-746-252-2.    
Kontler, László: Millennium in Central Europe. A History of Hungary.   Budapest: Atlantisz, 1999. ISBN 963 9165 37 9.    (englanniksi)
Luoto, Reima T. A.: Budapest – Tonavan kuningatar.   Espoo: Fenix-kustannus, 2004. ISBN 951-862-156-X.    
Török, András: Budapest. A critical guide. 5. painos.  Budapest: Corvina, 2001. ISBN 963-13-4989-6.    (englanniksi)
 Kuvia tai muita tiedostoja aiheesta Budapest Wikimedia Commonsissa Matkaopas aiheesta Budapest Wikimatkoissa

Buffy, vampyyrintappaja (Buffy the Vampire Slayer)  on yhdysvaltalainen televisiosarja, jota tuotettiin vuodesta 1997 vuoteen 2003 yhteensä seitsemän kautta ja 144 jaksoa. Sarja perustuu samannimiseen elokuvaan vuodelta 1992. Elokuvan ja sarjan loi käsikirjoittaja-ohjaaja Joss Whedon, joka on jatkanut Buffyn tarinaa myös sarjakuvamuodossa. Sarjaa tuotti hänen tuotantoyhtiönsä Mutant Enemy.
Buffy kertoo nuoresta Buffy Summersista (Sarah Michelle Gellar), joka on vampyyrintappaja ja valittu taistelemaan pimeyden voimia kuten vampyyreitä ja demoneita vastaan. Apuna taistelussaan Buffylla on valvojansa Rupert Giles (Anthony Stewart Head) sekä ystävänsä Willow (Alyson Hannigan) ja Xander (Nicholas Brendon). Yhdessä nämä neljä muodostavat alkuperäisen Scooby Gangin, johon liittyy sarjan edetessä myös muita Buffyn ja kumppaneiden tuttavia.
Sarjan luoja Joss Whedon sai idean tulevaan sarjaansa perinteisestä kauhuelokuvien asetelmasta, jossa pieni vaaleahiuksinen nuori tyttö joutuu hyökkäyksen kohteeksi ja tulee tapetuksi pimeällä kujalla. Hän halusi leikkiä tällä idealla ja kääntää tilanteen päinvastaiseksi. Whedonin mukaan olisi hauskaa luoda hahmo, joka pimeälle kujalle mennessään ei joudukaan tapetuksi, vaan sen sijaan voittaa hyökkääjän. Hän on kertonut, että Buffyn ensisijainen viesti on ”naisten voiman riemu ja sen omistaminen, käyttäminen ja jakaminen”.Ensimmäisen kerran Whedonin idea tuli esiin hänen kirjoittaessaan käsikirjoitusta vuoden 1992 elokuvaan Buffy, vampyyrintappaja, jonka pääosaan päätyi lopulta Kristy Swanson. Alkuperäinen elokuva poikkesi paljon viisi vuotta myöhemmin alkaneesta televisiosarjasta. Elokuvan ohjaaja Fran Rubel Kuzui näki teoksen komediana, joka kertoi ihmisten suhtautumisesta vampyyreihin, kun taas Whedon oli kirjoittanut ”pelottavan elokuvan voimakkaasta naisesta” ja oli tyytymätön siihen, että hänen kauhuelokuvansa oli muutettu puhtaaksi komediaksi. Buffy-elokuva menestyi lopulta kohtalaisesti tuottaen Yhdysvalloissa noin 16 miljoonaa dollaria. Kriitikot eivät kuitenkaan pitäneet elokuvasta, vaikka kehuivatkin sen käsikirjoitusta.Muutamaa vuotta myöhemmin Sandollar Productionsin tuotantoyhtiön Gail Berman ehdotti Whedonille, että tämä kehittäisi ideansa televisiosarjaksi. Whedon innostui ehdotuksesta ja kirjoitti, ohjasi sekä osittain rahoitti noin puolituntisen Buffy-pilotin. Pilottia näytettiin eri televisiokanaville, ja lopulta sarja myytiin WB:lle. Sarjan ensimmäinen osa esitettiin Yhdysvalloissa 10. maaliskuuta 1997.
Sarjan luoja Joss Whedon toimi Buffyn vastaavana tuottajana koko sarjan ajan. Sen viiden ensimmäisen tuotantokauden ajan hän oli myös niin kutsuttu show runner, joka toimii pääkäsikirjoittajana ja vastaa kaikista tuotannon osista. Käsikirjoittaja Marti Noxon otti show runnerin tehtävän Whedonilta tämän siirryttyä tekemään Firefly (2002) -televisiosarjaa. Noxon toimi show runnerina ja vastaavana tuottajana Buffyn viimeiset kaksi tuotantokautta vuosina 2001–2003. Muita vastaavia tuottajia olivat muun muassa Buffy-elokuvan ohjaaja Fran Rubel Kuzui ja hänen aviomiehensä Kaz Kuzui, jotka eivät kuitenkaan olleet muuten mukana sarjan tekemisessä, ja David Greenwalt, jonka kanssa Whedon loi Buffyn sisarsarjan Angel (1999–2004).
Buffyn käsikirjoittivat Whedonin vuonna 1997 perustaman tuotantoyhtiö Mutant Enemyn käsikirjoittajat. Eniten jaksoja käsikirjoitti Whedon itse. Hänen kirjoittamiaan jaksoja löytyy jokaiselta Buffyn tuotantokaudelta, muun muassa sarjan ensimmäinen ja viimeinen jakso ovat hänen käsialaansa. Whedon on myös ohjannut ja käsikirjoittanut muun muassa Emmy-ehdokkuuden saaneen jakson ”Vaiteliasta väkeä”, Nebula-ehdokkaan ”Ruumis” ja sekä Nebula- että Hugo-ehdokkuudet saaneen musikaalijakson ”Vielä kerran tunteella”. Yhteensä hän on kirjoittanut tai ollut mukana kirjoittamassa 28 Buffy-jaksoa. Marti Noxon on käsikirjoittanut seuraavaksi eniten jaksoja, yhteensä 25 kappaletta, Jane Espenson taas 23 jaksoa. Muita useiden jaksojen käsikirjoittajia ovat muun muassa David Fury, Doug Petrie, David Greenwalt, Rebecca Rand Kirshner ja Drew Z. Greenberg. Kahdella ensiksi mainitulla on molemmilla tilillään 17 ja kolmella jälkimmäisellä kullakin kahdeksan jaksoa.Jane Espenson on kertonut kuinka Buffyn käsikirjoitukset luotiin. Hänen mukaansa käsikirjoittajat aloittivat käsikirjoituksen keskustelemalla päähenkilön eli Buffy Summersin sen hetkisistä tunne-elämän asioista ja ongelmista, minkä jälkeen he pohtivat kuinka Buffy kohtaa ne samalla kun taistelee pahoja voimia vastaan. Seuraavaksi yhdessä kehitetty tarina jaettiin näytöksiin ja kohtauksiin. Avainhetkiksi juonen kannalta he muodostivat kohtaukset juuri ennen mainoskatkoja, jotta yleisö pysyisi kanavalla vielä mainosten jälkeenkin. Kirjoittajatiimi kirjasi ylös nopean kuvauksen jokaisesta kohtauksesta, minkä jälkeen jakson varsinainen käsikirjoittaja kirjoitti alustavan käsikirjoituksen. Se joutui valmistuttuaan joko Whedonin tai Noxonin tarkastettavaksi, ja vasta sen jälkeen käsikirjoittaja kirjoitti sen valmiiksi. Lopuksi show runner tarkisti vielä käsikirjoituksen ennen kuin sen pohjalta ryhdyttiin kuvaamaan.
Buffy Summersin nimirooliin valittiin vasta 19-vuotias Sarah Michelle Gellar, joka nuoresta iästään huolimatta oli jo voittanut Emmy-palkinnon osastaan Kendall Hartina saippuasarjassa All My Children. Alun perin Gellar koe-esiintyi Cordelia Chasen sivurooliin. Näyttelijä kuitenkin valittiin päärooliin. Buffyn roolia tavoittelivat myös myöhemmin sarjaan palkatut näyttelijät Charisma Carpenter, Julie Benz ja Elizabeth Anne Allen.Englantilainen laulaja ja näyttelijä Anthony Stewart Head valittiin Buffyn valvojan ja isähahmon rooliin. Ennen rooliaan Buffyssa Head tunnettiin Yhdysvalloissa parhaiten Nestlén Nescafélle tekemistään kahvimainoksista. Buffyn parhaan ystävän Xander Harrisin roolin sai Nicholas Brendon huolimatta siitä, että hänellä ei ollut paljoakaan kokemusta näyttelemisestä. Hänet palkattiin sarjaan vain neljä päivää hänen koe-esiintymisensä jälkeen. Vuoden 1996 sarjan puolituntisessa pilottijaksossa Buffyn toisen parhaan ystävän Willow Rosenbergin roolin näytteli näyttelijätär Riff Regan, mutta Alyson Hannigan korvasi hänet jo sarjan ensimmäisessä jaksossa. Joss Whedonin mukaan Hannigan sai roolin, koska tämä oli näytellyt Willow'n positiivisena hahmona ja tuonut osaan paljon tarmokkuutta.
Buffyn jaksot aloittava intro esittelee sarjan näyttelijät ja koostuu lyhyistä, sarjasta napatuista kohtauksista. Kohtauksissa esiintyy esimerkiksi sarjan päähenkilöitä ja hirviöitä. Intron aikana soi yhdysvaltalaisen pop-punkyhtye Nerf Herderin säveltämä ja esittämä tunnussävelmä. Alun perin sarjan tunnussävelmän tekijäksi oli palkattu hollywoodilainen säveltäjä. Hänen lopputuloksensa ei kuitenkaan miellyttänyt Whedonia ja kumppaneita, jotka pyysivät paikallisia yhtyeitä lähettämään omia demonauhojansa sarjaa varten. He pitivät Nerf Herderin demosta, ja yhtye valittiin säveltämään tunnussävelmä. Whedon on kertonut näyttelijä Alyson Hanniganin houkutelleen hänet Nerf Herderin musiikin pariin. Intro vaihtelee kausittain tunnussävelmän pysyessä samana.
Buffyssa sekoittuvat perinteinen elokuvamusiikki sekä pop ja rock. Buffyn säveltäjä Christophe Beck käytti työssään pääasiassa tietokoneita ja syntetisaattoreita. Jaksosta riippuen musiikkia sävellettiin noin neljästätoista minuutista puoleen tuntiin, ja yhden jakson musiikin säveltämiseen kului noin seitsemän päivää. Itse sarjaa varten sävelletyn musiikin lisäksi Buffyssa kuultiin myös eri artisteja, joista osa jopa esiintyi sarjassa soittamassa sen kuvitteellisessa yökerho Bronzessa. Tekijät valitsivat sarjaan sellaisia artisteja, joiden voisi kuvitella soittavan Bronzen kaltaisessa paikassa. Buffyssa käytettiin harvemmin kuuluisien artistien kappaleita. Esimerkiksi kuitenkin Sarah McLachlanin, Aimee Mannin ja Michelle Branchin tuotantoa on kuultu sarjassa. Buffyn musiikista on julkaistu kolme soundtrackia.
Kotimaassaan Yhdysvalloissa Buffy, vampyyrintappajaa alettiin esittää ensi kerran The WB -televisiokanavalla vuoden 1997 maaliskuussa. Alkuvuosinaan se oli yksi niistä sarjoista, jotka auttoivat vasta muutamaa vuotta aiemmin perustettua The WB:tä vakiinnuttamaan asemansa televisiokanavan kohdeyleisön eli teini-ikäisten ja nuorten aikuisten parissa. Suosituimmillaan Buffy oli toisella ja kolmannella tuotantokaudellaan vuosina 1997–1999. Viidennen kautensa jälkeen sarja siirtyi kilpailevalle televisiokanavalle UPN:lle. Joss Whedonin mukaan syynä Buffyn siirtymiseen olivat keskinäiset erimielisyydet sarjan tulevaisuudesta. Lisäksi sarjaa tuottanut 20th Century Fox Television ilmoitti myyvänsä sen eniten tarjoavalle tv-kanavalle. The WB tarjosi sarjasta 1,8 miljoonaa dollaria jaksolta, kun taas Buffyn lopulta voittaneen UPN:n tarjous oli 2,3 miljoonaa dollaria jaksolta. Uudella tv-kanavallaan sarja jatkui vielä kaksi tuotantokautta, minkä jälkeen päätähti Sarah Michelle Gellar ilmoitti ettei aio uusia sopimustaan. Gellar halusi lopettaa sarjan sen ollessa vielä huipulla. Vaikka Whedonin huhutaan pohtineen mahdollisuuksia jatkaa ilman Gellaria, päättyi Buffy lopulta seitsemännen kautensa jälkeen vuonna 2003.
Vuoden 1999 helmikuussa suomalainen televisiokanava MTV3 esitti Buffyn ensimmäisen jakson ja näytti kevään kuluessa sen ensimmäisen tuotantokauden. Saman vuoden syksynä alkoivat toisen tuotantokauden esitykset, jotka päättyivät vuoden 2000 tammikuussa. Kolmannen kauden MTV3 näytti syksystä 2000 alkaen. Kolmas tuotantokausi jäi MTV3:n viimeiseksi, sillä sarja päätettiin syksyllä 2001 siirtää Subtv:lle. Subtv esitti Buffyn neljännen tuotantokauden seuraavana syksynä. Sarjan viimeinen jakso esitettiin kanavalla loppuvuodesta 2004. Kanava on lisäksi uusinut sarjaa muutamaan otteeseen; syksyllä 2008 uusintavuorossa olivat sarjan kolmannen kauden jaksot.
Buffy kuvaa nimihenkilö Buffyn ja hänen lähipiirinsä elämää keskellä yliluonnollisia tapahtumia. Sen pääosassa on nuori vampyyrintappaja nimeltä Buffy Summers, joka sarjan alussa muuttaa äitinsä Joyce Summersin kanssa Los Angelesista kalifornialaiseen Sunnydalen pikkukaupunkiin. Normaalia elämää kaipaava Buffy on vastahakoinen hyväksymään kohtaloaan taistella pimeyden voimia vastaan ja uskoo muuton Sunnydaleen merkitsevän luopumista tehtävästään vampyyrintappajana. Hän huomaa kuitenkin pian ettei elämä Sunnydalessa tule olemaan yhtään sen helpompaa kuin Los Angelesissakaan; kaupunki on rakennettu demoniulottuvuuksiin avautuvan portaalin eli niin kutsutun Helvetinsuun päälle, minkä seurauksena Sunnydalessa esiintyy erittäin paljon yliluonnollista toimintaa.
Uudessa koulussaan Sunnydalen high schoolissa Buffy tapaa joukon uusia tuttavuuksia. Yksi heistä on hänen uusi valvojansa, kirjastonhoitajana toimiva Rupert Giles, jonka tehtävänä on kouluttaa ja valvoa vampyyrintappajaa. Tyttö myös ystävystyy vitsailevan Xanderin ja ujon mutta älykkään Willow'n kanssa. Heille selviää Buffyn salainen identiteetti vampyyrintappajana, ja molemmat liittyvät mukaan pahan vastaiseen taisteluun. Yhdessä nämä neljä muodostavat ryhmän, jota myöhemmillä kausilla aletaan nimittää Scooby Gangiksi.
Sarjan ensimmäisellä kaudella Buffy tutustuu kahteen parhaaseen ystäväänsä Willow'hin ja Xanderiin sekä valvojaansa Gilesiin. Myös koulun suosituin tyttö Cordelia ja salaperäinen vampyyri Angel tulevat tutuiksi. Ensimmäisen kauden pääviholliseksi nousee ikivanha vampyyri Mestari (joissakin käännöksissä Herra). Hän yrittää läpi kauden nousta maanalaisesta haudastaan takaisin maan päälle. Päänvaivaa Scooby Gangille aiheuttavat lisäksi Mestarin vampyyrijoukkio ja muut yliluonnolliset uhat kuten demonit, jättiläishyönteiset sekä noidat.
Sunnydaleen saapuu voimakas vampyyrikaksikko, anarkistinen Spike ja mielenterveysongelmista kärsivä Drusilla, jonka ehtyneet voimat pari saapuu palauttamaan. Scooby Gangin rakkauselämä saa vihdoin potkua, kun kaikki päähenkilöt Gilesia myöten löytävät elämäänsä rakkautta. Erityisesti Buffyn ja Angelin suhde syvenee ja kiehuu lopulta yli kohtalokkain seurauksin.
Kolmannella tuotantokaudella villi ja vastuuton vampyyrintappaja Faith saapuu sarjaan. Buffyn ja ystävien rakkauselämät rakoilevat ja sarja saa muutenkin synkempiä sävyjä. Muun muassa kostodemoni Anyanka, ilkeä valvoja ja zombiet sotkevat Buffyn ja kumppaneiden elämää. Kauden päävastustaja on kuitenkin Sunnydalen pormestari Richard Wilkins, joka aikoo muuttua demoniksi kesken koulun päättäjäisten. Kauden uusia hahmoja ovat muun muassa Buffyn uusi ”Valvoja” Wesley Wyndam-Pryce. Kauden jälkeen sarjasta poistuvat Angel, Cordelia ja Wyndam-Pryce liittoutuvat myöhemmin yhteen Los Angelesissa, josta kertoo kauden jälkeen alkanut sisarsarja Angel.
Neljännellä kaudella Buffy ja Willow siirtyvät opiskelemaan Sunnydalen yliopistoon kun taas Xander ja Giles etsivät uutta suuntaa elämälleen. Ihmiseksi muuttunut kostodemoni Anyanka eli Anya ja vampyyri Spike palaavat molemmat Sunnydaleen sekoittamaan kumpikin omalla tavallaan Scooby Gangin elämää. Neljännellä kaudella tutustutaan ensi kertaa demoneita metsästävään valtion tutkimusryhmään Aloitteeseen, jonka salainen tuotos on myös kauden päävastustaja hirviökyborgi Adam. Uusia hahmoja ovat muun muassa opiskelija-sotilas Riley Finn ja noitatyttö Tara.
Viides kausi esittelee Buffyn pikkusiskon Dawnin, jonka olemassaolosta ei aiemmin ollut minkäänlaisia viitteitä. Buffyn äiti Joyce sairastuu aivokasvaimeen ja opiskelijaelämä jää sivuun. Työttömäksi jäänyt Giles avaa taikakaupan ja alkaa uudelleen Buffyn valvojaksi auttaakseen tätä tuntemaan voimansa paremmin. Kauden päävihollinen on mystistä Avainta etsivä helvetinjumalatar Glory. Pienempää harmia aiheuttavat esimerkiksi Dracula ja muut vampyyrit.
Edelliskauden lopussa itsensä uhrannut Buffy vedetään takaisin maanpäälle. Buffyn sopeutuminen elämään ei ole täysin mutkatonta ja hän kärsiikin kauden aikana masennuksesta. Buffy joutuu kamppailemaan demonien lisäksi myös taloudellisten ongelmien ja Dawnin murrosiän kanssa. Giles päättää lähteä takaisin Englantiin, eikä lukeudu enää sarjan päähenkilöihin. Anya ja Xander suunnittelevat naimisiinmenoa, mikä sekin on kaikkea muuta kuin mutkatonta. Myös seksisuhde Spikeen aiheuttaa ongelmia ja sen salailu on vaikeaa. Voimakkaaksi noidaksi kasvanut Willow tulee riippuvaiseksi taikuudesta. Läpi kauden Scooby Gangin kiusana on nörttikolmikko Warren, Jonathan ja Andrew.
Seitsemännellä tuotantokaudella Spike palaa Sunnydaleen. Giles sen sijaan tuo mukanaan liudan potentiaalisia Tappajia Buffyn suojelukseen. Kauden päävihollinen on ensimmäistä kertaa sarjan kolmannella kaudella esitelty Ensimmäinen paha kätyreineen. Ensimmäisen suunnitelmana on tuhota ensin potentiaaliset Tappajat ja sitten Buffy sekä Faith. Kauden aikana Scooby Gangin jäsenet lämmittelevät vanhoja suhteitaan. Sarja huipentuu suureen taisteluun Ensimmäistä pahaa vastaan.
Buffy Summers (Sarah Michelle Gellar) on vampyyrintappaja, ja sen vuoksi hän on yliluonnollisen voimakas, tarkka ja nopea paranemaan. Hänellä on myös taipumus nähdä enneunia tulevista ja menneistä tapahtumista. Aluksi Buffy kaipaa entistä elämäänsä, jolloin hän oli vain tavallinen tyttö, mutta oppii sarjan kuluessa hyväksymään roolinsa ihmiskunnan pelastajana.Rupert Giles (Anthony Stewart Head) on Yhdysvaltoihin muuttanut britti, joka työskentelee Sunnydalen high schoolin kirjastonhoitajana. Hän on valvoja, jonka tehtävänä on tarkkailla ja kouluttaa vampyyrintappajaa. Giles on myös erittäin älykäs ja etsii usein kirjaston kirjakokoelmista tietoa Buffyn kulloisestakin vastustajasta. Sarjan edetessä Gilesista tulee isähahmo niin Buffylle kuin hänen ystävilleenkin.Willow Rosenberg (Alyson Hannigan) on ujo mutta älykäs koulutyttö, joka Buffyn tavoin on syrjäytynyt sosiaalisista piireistä. Hän on ihastunut parhaaseen ystäväänsä Xanderiin, joka ei kuitenkaan vastaa tunteisiin. Willow toimii yleensä Gilesin apuna tiedonhakuprosessissa. Myöhemmin Willow kiinnostuu myös noituudesta ja kehittyykin voimakkaaksi noidaksi.Xander Harris (Nicholas Brendon) on Willow'n tavoin koulun suosittujen oppilaiden kiusoittelun kohde. Xander on Gilesin ohella ensimmäinen, joka kuulee Buffyn salaisesta identiteetistä vampyyrintappajana. Hän vitsailee usein ja on alkuperäisen Scooby Gangin ainoa jäsen, jolla ei ole mitään yliluonnollisia voimia.
Buffyn kahdella ensimmäisellä tuotantokaudella tärkeään osaan nousevat salaperäinen Angel (David Boreanaz), Sunnydalen koulun suosituin tyttö Cordelia Chase (Charisma Carpenter) ja ihmissusi Daniel "Oz" Osbourne (Seth Green). Angel on mustalaisten kiroama vampyyri, joka yrittää hyvittää pahoja tekojaan. Hänestä kehittyy Buffyn kiinnostuksen kohde ja myöhemmin seurustelukumppani. Cordelia on ylimielinen ja turhamainen koulun huutosakin jäsen kun taas ihmissusi Oz on rauhallinen rock–muusikko. Kaikista kolmesta tulee ajan myötä Scooby Gangin jäseniä. Buffyn kolmannella tuotantokaudella sarjaan saapuvat uusi vampyyrintappaja Faith (Eliza Dushku) ja kostodemoni Anyanka (Emma Caulfield). Faith on Buffyyn verrattuna villi ja vastuuntunnoton, ja hän liittyy lopulta kauden päävihollisen demonipormestari Richard Wilkinsin (Harry Groener) joukkoihin. Demoni Anyanka muuttuu epäonnistuneen kostoretkensä seurauksena takaisin ihmiseksi ja aloittaa myöhemmin seurustelun Xanderin kanssa. Wesley Wyndam-Pryce (Alexis Denisof) saapuu Rupert Gilesin tilalle Buffyn uudeksi Valvojaksi. Kolmannen tuotantokauden päätteeksi Angel, Cordelia ja Wesley jättävät sarjan.
Neljännellä tuotantokaudella tärkeään rooliin kohoavat jo toisella tuotantokaudella esitelty vampyyri Spike (James Marsters) ja tutkimusryhmä Aloitteen kommando Riley Finn (Marc Blucas). Aloitteen uhriksi joutunut Spike menettää kykynsä vahingoittaa ihmisiä ja joutuu turvautumaan Scooby Gangin apuun. Angelin lähdöstä murtunut Buffy taas aloittaa suhteen Rileyn kanssa. Myös Willow'n uuden ystävän Tara Maclayn (Amber Benson) osuus on merkittävä, sillä yhdessä kaksi noitaa alkavat koetella taikavoimiaan sekä rakastuvat toisiinsa. Oz jättää Buffyn neljännellä tuotantokaudella. Viidennellä tuotantokaudella Buffyn perheen merkitys korostuu kun sarjaan saapuu hänen mystinen pikkusisarensa Dawn (Michelle Trachtenberg). Dawn on ihmismuotoon muutettu Avain, joka avaa reitin kauden päävihollisen jumalatar Gloryn (Clare Kramer) kotiulottuvuuteen. Vielä samalla kaudella sarjan alusta asti mukana ollut Summersin perheen äiti Joyce (Kristine Sutherland) menehtyy ja jättää Buffyn vastaamaan sekä pikkusiskostaan että taloudestaan.
Läpi sarjan tärkeässä osassa ovat lisäksi jokaisen kauden pääviholliset kuten kolmannen kauden pormestari ja viidennen kauden Glory. Jokseenkin merkittäviä ovat Buffyn satunnaiset liittolaiset ja viholliset. Ensin mainittuihin kuuluvat esimerkiksi seitsemännen kauden potentiaaliset tappajat ja jälkimmäisiin muun muassa vampyyrinaiset Darla (Julie Benz) ja Drusilla (Juliet Landau).
Buffy sijoittuu kuvitteelliseen pikkukaupunki Sunnydaleen, joka sijaitsee Yhdysvaltain Kalifornian osavaltiossa. Alkukausilla keskeisiä tapahtumapaikkoja ovat muun muassa Buffyn koti, yökerho Bronze sekä Sunnydalen high school ja erityisesti sen kirjasto, missä Giles työskentelee ja minkä alla Helvetinsuu sijaitsee. Myöhemmillä kausilla esitellään muun muassa Sunnydalen yliopisto asuntoloineen, Aloitteen tukikohta, Spiken krypta, Xanderin asunto, taikakauppa Magic Box sekä uudistettu Sunnydalen high school. Läpi sarjan keskeisessä osassa ovat myös kaupungin lukuisat hautausmaat.
Jokainen Buffyn seitsemästä tuotantokaudesta koostuu itsenäisesti toimivista jaksoista sekä läpi koko kauden jatkuvaan juonilankaan kuuluvista jaksoista. Oman kokonaisuuden muodostavia jaksoja kutsutaan nimellä ”viikon hirviö” (engl. monster of the week). Tällaisissa erillisjaksoissa esitellään jonkinlainen hirviö tai uhka, esimerkiksi vampyyri tai demoni, jonka Buffy ystävineen yleensä jakson lopuksi kukistaa. Jokaisella Buffyn kaudella on myös oma pitempi juonilankansa, joka kuvaa kauden päävihollisen eli Big Badin nousun ja tuhon. Tuotantokaudet muodostuvat näiden kahden jaksotyypin sekoituksista. Tyypillinen Buffy-jakso kuvaa Buffyn ja ystäväpiirin taistelua pahaa vastaan samalla kun nämä yrittävät elää jokapäiväistä elämäänsä. Sarja sekoittaa useiden muiden sarjojen tapaan useaa eri tyylilajia; Buffyssa on nähty esimerkiksi kauhua, komediaa, toimintaa, melodraamaa sekä romantiikkaa, jopa yksi musikaalijaksokin.
Joss Whedon on kuvaillut Buffya sanoilla "Niin sanottu elämäni kohtaa Salaiset kansiot". Niin sanottu elämäni (My So Called Life) on yhdysvaltalainen televisiosarja, joka pyöri ruudussa vuosina 1994–95. Se kuvasi teini-ikäisen kaveriporukan elämää jokapäiväisten ongelmiensa kanssa ja käsitteli muun muassa homoseksuaalisuutta, ulkopuolisuutta sekä alkoholin ja huumeiden käyttöä. Salaiset kansiot (The X-Files) puolestaan on yliluonnollisia elementtejä ja salaliittoteorioita sekoitteleva yhdysvaltalainen televisiosarja, joka kesti vuodesta 1993 vuoteen 2002. Sarja kertoi kahdesta FBI:n agentista, jotka yrittivät selvittää yliluonnollisia mysteereitä ja hallituksen salaliittoja. Siinä vuorottelivat niin sanotut viikon hirviö- ja mytologiajaksot. Buffy kertoo Niin kutsutun elämäni tavoin ystäväjoukosta, jota Salaisten kansioiden agenttien lailla ympäröivät yliluonnolliset ilmiöt. Lisäksi Buffyn jaksotyypit lainattiin jälkimmäiseksi mainitusta sarjasta.Näiden kahden sarjan lisäksi Whedon on kertonut komediakauhuelokuvalla Tuhon yö (Night of the Comet, 1984) olleen suuri vaikutus Buffyyn. Buffy Summersin hahmon innoittaja puolestaan on hänen mukaansa Ryhmä-X-sarjakuvan Kitty Pryde eli Varjokissa. Buffy myös lainaa ideoita romaaneista ja elokuvista. Esimerkiksi sarjan neljännen kauden päävastustaja Adam on Frankensteinin hirviön kaltainen, kun taas sarjan toisen kauden jakso ”Pahan otteessa” muistuttaa elokuvaa Ruumiinryöstäjät (Invasion of the Body Snatchers, 1956).
Buffyn jaksot ja juonenkäänteet sisältävät usein metaforia. Sarjassa tavallisen elämän ongelmat ottavat uuden suunnan ja muuttuvat yliluonnollisiksi metaforiksi.  Esimerkiksi yksi Buffyn alkukausien kantavia metaforia oli Whedonin ajatus, että high school on yhtä helvettiä. Sarjassa tämä on lähes kirjaimellisesti totta, sillä Sunnydalen high school sijaitsee hirveisiin demoniulottuvuuksiin aukeavan portaalin eli Helvetinsuun päällä. Muutenkaan Buffylla ja kumppaneilla ei ole helppoa koulussaan; siellä he joutuvat usein taistelemaan helvetillisiä hirviöitä vastaan. Sarjan toisella kaudella Buffy menettää neitsyytensä vampyyripoikaystävälleen Angelille, joka kirouksensa takia menettää sen jälkeen sielunsa ja muuttuu jälleen pahaksi. Näyttelijä Sarah Michelle Gellar sanoi sen olleen ”suurin metafora” ja symboloineen tilannetta, jossa nainen maattuaan mukavan miehen kanssa huomaa tämän muuttuneen hirviömäiseksi. Myöhemmillä kausilla nähdään muun muassa metaforia päihteiden liikakäytölle kun Buffyn paras ystävä Willow tulee riippuvaiseksi taikuudesta. Buffyyn heijastuu myös sarjan tekijöiden ajatuksia elämästä. Whedon on kertonut, että tekijäryhmä mietti aina tarkoin sarjan emotionaalista, yhteiskunnallista ja filosofista sanomaa.
Vuonna 1999 Buffysta syntyi spin-off-televisiosarja, joka sai päähenkilönsä mukaan nimen Angel. Sarjan loivat yhteistyössä Joss Whedon ja David Greenwalt, ja sitä tuotti Mutant Enemy -yhtiö. Angelia esitettiin vuosina 1999–2004. Se kesti yhteensä viiden tuotantokauden ja 110 jakson verran. Sen pääosassa nähdään Buffyn entinen poikaystävä, synkkämielinen vampyyri Angel, joka erottuaan Buffysta muuttaa Sunnydalesta Los Angelesiin hyvittämään pahoja tekojaan. Los Angelesissa hän perustaa etsivätoimiston, josta työtä saavat myös Buffysta tutut Cordelia Chase ja Wesley Wyndam-Pryce. Myöhemmin sarjaan liittyvät Buffy-hahmot Harmony ja Spike.Angelin ensimmäinen kausi ajoittuu Buffyn neljänteen kauteen, sen toinen kausi äitisarjan viidenteen ja niin edelleen. Joskus molempien sarjojen hahmot seikkailevat sarjasta toiseen. Esimerkiksi Angel vierailee Buffyssa vielä muutamaan otteeseen kolmannella kaudella tapahtuvan lähtönsä jälkeen. Myös useat Buffy-hahmot kuten Buffy, Willow, Faith ja Andrew näyttäytyvät Angelissa. Näitä risteymäjaksoja kutsutaan nimellä crossover. Kuudennella tuotantokaudellaan Buffy siirtyi toiselle tv-kanavalle, ja crossoverit Angelin kanssa loppuvat. Molemmissa sarjoissa kuitenkin vielä viitataan toisen sarjan tapahtumiin, kunnes niiden tarinat jälleen yhdistyvät Buffyn seitsemännen ja viimeisen kauden lopussa.
Buffy the Vampire Slayer Season Eight on televisiosarjaan pohjautuva sarjakuva, joka jatkaa tarinaa siitä, mihin se sarjan päättyessä jäi. Sen ensimmäinen osa julkaistiin maaliskuussa 2007. Sarjakuvaa tuottaa Joss Whedon, minkä lisäksi hän on kirjoittanut joitakin sarjakuvan osia. Myös muut televisiosarjan käsikirjoittajat ovat osallistuneet tai osallistumassa sarjakuvan käsikirjoittamiseen. Sarjakuvan piirtämisestä vastaavat lähinnä Georges Jeanty, Andy Owens ja Dave Stewart muutamia poikkeuksia lukuun ottamatta. Aluksi Buffy the Vampire Slayer Season Eight -sarjakuvan piti sisältää 25 osaa, mutta sittemmin luku nousi 40 osaan. Sarjakuva on saanut pääasiassa hyvän vastaanoton, ja se on esimerkiksi saanut muutamia palkintoehdokkuuksia. Myös Buffyn sisarsarja Angelin tarinaa on jatkettu sarjakuvamuodossa sarjakuvassa Angel: After the Fall.
Vuonna 2001 Joss Whedon Mutant Enemy -tuotantoyhtiöineen alkoi työskennellä Buffyyn perustuvan animaatiosarjan parissa. Sen oli määrä uudelleenkertoa Buffyn ensimmäisen kauden tapahtumia. Sarjassa olisi ollut mukana myös Buffyn sisar Dawn huolimatta siitä, että tämä saapuu alkuperäiseen sarjaan vasta sen viidennellä tuotantokaudella. Toisin kuin useimmat muut sarjan näyttelijät, Buffya esittänyt Sarah Michelle Gellar kieltäytyi uusimasta rooliaan, joten hänet korvasi ääninäyttelijä Giselle Loren. Sarjaa varten kirjoitettiin kuusi, seitsemän valmista käsikirjoitusta, ja vuonna 2004 siitä tuotettiin neljän minuutin mittainen TV-pilotti. Televisiokanavat eivät kuitenkaan kiinnostuneet Buffy-animaatiosta, ja vuonna 2005 Whedon kertoi haudanneensa hankkeen.
Ajatus Buffyn entisen valvojan Rupert Gilesin ympärille keskittyvästä Ripper-nimisestä televisiosarjasta nousi esille ensimmäistä kertaa vuonna 2001. Gilesia Buffyssa esittänyt Anthony Head lupautui esiintymään pääosassa uudessa sarjassa, joka oli tarkoitus esittää minisarjana BBC-kanavalla. Ripper ei kuitenkaan edennyt pilotin käsikirjoitusta pidemmälle. Ripperiä ei ole nähty myöskään ehdotetuissa televisioelokuvan tai suoraan DVD:lle julkaistavan elokuvan muodossa.Hieman ennen Buffyn päättymistä käsikirjoittaja ja silloinen show runner Marti Noxon ehdotti Whedonille Slayer School -sarjaa, joka kertoisi Buffyn viimeisellä kaudella syntyneistä uusista tappajista. Mukana sarjassa olisi ollut myös Willow Rosenbergin hahmo. Whedon hylkäsi ajatuksen, jota hän ei pitänyt hyvänä. Samoihin aikoihin oli puhetta myös spin-offista, jota tähdittäisi Eliza Dushkun esittämä vampyyrintappaja Faith. Dushku kuitenkin kieltäytyi jatkamasta roolissa uudessa sarjassa, sillä hän halusi näytellä uusia rooleja ja oli jo ehtinyt lupautua TV-sarjaan Pelastaja. Viimeisin ehdotus spin-offiksi oli vampyyri Spikesta kertova elokuva, jota Spiken esittäjän James Marstersin lisäksi tähdittäisivät Amy Acker ja Alyson Hannigan.
Buffyn suosio johti monenlaisiin sarjaan enemmän tai vähemmän perustuviin oheistuotteisiin kuten sarjakuviin, romaaneihin ja videopeleihin. Esimerkiksi Dark Horse Comics on vuodesta 1998 lähtien julkaissut Buffyyn perustuvaa sarjakuvaa. Vuonna 2007 Whedon jatkoi Buffyn tarinaa sarjakuvana Buffy the Vampire Slayer Season Eight, joka nimensä mukaisesti toimii tavallaan tv-sarjan kahdeksantena kautena. Lisäksi hän on kirjoittanut Dark Horselle vuosina 2001–2003 julkaistun tulevaisuuden vampyyrintappajasta kertovan kahdeksanosaisen Fray -sarjakuvan. Pocket Books -kustantamo on vuodesta 1998 lähtien julkaissut jo yli kuusikymmentä Buffyn maailmaan sijoittuvaa romaania. Buffysta on julkaistu lisäksi viisi virallista videopeliä muun muassa Game Boylle, Xboxille ja PlayStation 2:lle. Ensimmäinen Buffy-peli ilmestyi vuonna 2000 ja uusin vuonna 2004.Keräilyhahmojen valmistajat Moore Action Collectibles ja Diamond Select ovat tehneet useita Buffy- ja Angel-aiheisia tuotantosarjoja. Keräilyhahmojen koko on vaihdellut 15 senttimetrin mittaisista nivelletyistä hahmoista 30 senttimetrin mittaisiin, Barbien kaltaisiin nukkeihin. Sideshow Collectibles on erikoistunut myös hyvin aidon näköisiin pääasiassa hartsista ja kipsistä valmistettuihin patsaisiin. Ensimmäiset Buffy-keräilyhahmot teki Moore Action Collectibles jo vuonna 1999 ja Diamond Select jatkaa edelleen uusien hahmojen julkaisua vuosittain.
Vaikka Buffy, vampyyrintappaja onkin miellyttänyt useita kriitikoita ja katsojia, on sarja saanut osakseen myös arvostelua. Sarjaa on arvosteltu muun muassa kausiensa ajoittaisesta heikkolaatuisuudesta. Esimerkiksi sen kaudet neljä ja kuusi ovat joutuneet kovan arvostelun kohteiksi, ja niitä pidetään sarjan ihailijoiden parissa usein sarjan heikoimpina tuotantokausina. Esimerkiksi ihailijasivusto Mikejer's Buffy Reviews piti neljännen kauden Aloite-juonilankaa heikkona ja kauden Big Badia Adamia huonona hahmona tämän persoonallisuuden puutteen takia. Dark Horizons -internetsivuston Garth Franklin puolestaan arvosteli sarjan kuudetta tuotantokautta liiallisesta synkkyydestä ja sarjalle ominaisen huumorin puutteesta. Lisäksi hän pitää kuudennen kauden Big Bad -juonilankaa heikkona ja Willow'n kamppailua taikariippuvuuttaan vastaan väsyttävänä. Kuudennen kauden arvostelijoihin kuuluu myös Buffya näytellyt Sarah Michelle Gellar, joka on ilmaissut tyytymättömyytensä hahmonsa kuudennen kauden luonteenmuutokseen.Seitsemännellä tuotantokaudella esitelty potentiaalinen tappaja Kennedy (Iyari Limon) sai osakseen paljon arvostelua sekä sarjan ihailijoilta että kriitikoilta. Esimerkiksi kriitikko Amy Amatangelon sivuston lukijat äänestivät Kennedyn television ärsyttävimmäksi hahmoksi. Myös seitsemännellä tuotantokaudella esitelty Willown ja Kennedyn välinen rakkaussuhde äänestettiin television toiseksi huonoimmaksi juonilangaksi. Ihailijasivusto Phi-Phenomenon on laskenut kuinka eri hahmojen vuorosanojen määrä vaikuttaa siihen miten sekä vakituiset että satunnaiset katsojat luokittelevat jakson. Sivuston mukaan molemmat katsojaryhmät pitivät jaksoista vähemmän jos Kennedyllä oli niissä runsaasti vuorosanoja. Myös neljännellä kaudella sarjaan mukaan tullut Riley Finn (Marc Blucas) oli ihailijoiden keskuudessa melko epäsuosittu hahmo.
Buffy, vampyyrintappaja keräsi seitsemän tuotantokautensa aikana lukuisia palkintoja ja ehdokkuuksia. Sarja on muun muassa saanut useita Emmy-ehdokkuuksia esimerkiksi parhaasta käsikirjoituksesta ja erikoistehosteista sekä voittanut palkinnot parhaasta meikkauksesta ja musiikista vuonna 1998. Buffyn näyttelijäkaarti puolestaan on sekä voittanut että ollut ehdolla useisiin palkintoihin. Esimerkiksi Sarah Michelle Gellar, James Marsters ja Alyson Hannigan ovat sekä voittaneet Saturn-palkinnon että olleet palkintoehdokkaina useita kertoja. Gellar sai suorituksestaan Buffy Summersina lisäksi yhden Golden Globe -ehdokkuuden vuonna 2001.
Kuten useille muillekin televisiosarjoille myös Buffylle on omistettu useita ihailijasivustoja, jotka muun muassa ovat kirjoittaneet tiivistelmiä sarjan jaksoista ja esitelleet sen henkilöitä. Lisäksi sarjan pohjalta on kirjoitettu paljon fan fictionia. Sarjan luoja Whedon on suhtautunut ihailijoiden teoksiin suopeasti. Ihailijoiden ja Buffyn vaikutussuhde on ollut kaksisuuntainen, sillä Buffyn ihailijat ovat vaikuttaneet sarjaan itseensä. Esimerkiksi sarjan tekoaikaan Whedon seurasi useita keskustelupalstoja nähdäkseen miten ihailijat vastasivat sarjan käänteisiin. Whedonin mukaan esimerkiksi Seth Greenin näyttelemän Oz-hahmon kohtausten kirjoittamiseen vaikutti se, etteivät ihailijat heti ottaneet hahmoa omakseen. Tämän vuoksi Whedon lisäsi Ozille useita kohtauksia, joiden kautta hän uskoi ihailijoiden voivan ihastua hahmoon. Toinen esimerkki on sarjan toisella tuotantokaudella esitelty Spike. James Marstersin näyttelemän Spiken oli tarkoitus olla vain lyhytaikainen hahmo, mutta hahmon suosio muutti suunnitelmia ja hänet pidettiin mukana lopulta aina sarjan päätökseen asti.
Buffylla on ollut suuri vaikutus populaarikulttuuriin, ja sarjaan viitataan usein esimerkiksi muissa televisiosarjoissa sekä sarjakuvissa ja videopeleissä. Sarjaan on viitattu esimerkiksi televisiosarjoissa Frendit, Simpsonit, Xena ja Gilmoren tytöt, ja esimerkiksi venäläisessä elokuvassa Night Watch eräs sen hahmoista nähdään katsomassa Buffyn viidennen tuotantokauden jaksoa Buffy vastaan Dracula. Lisäksi Buffyn pohjalta on tehty lukuisia parodioita, joiden tekemiseen myös sarjan omat näyttelijät ovat joskus osallistuneet. Esimerkiksi Sarah Michelle Gellar on näytellyt Buffya televisiosarja Saturday Night Liven sketsissä, jossa vampyyrintappaja seikkailee Seinfeldin maailmassa. Hän on myös lainannut ääntään Robot Chicken -sarjan jaksoon, joka parodioi Buffyn "kahdeksatta tuotantokautta". Myös televisiosarjat MADtv ja V Graham Norton ovat esittäneet Buffy-parodioita. Buffy on myös transneptunisen kohteen 2004 XR190:n epävirallinen nimi. Kohde sai nimensä Buffyn nimihenkilöltä Buffy Summersilta.
Useat tahot kuten All Movie Guide, The Hollywood Reporter ja The Washington Post ovat kutsuneet Buffya vaikutusvaltaiseksi televisiosarjaksi, ja sarja onkin jättänyt jälkensä televisioon. Esimerkiksi syyskaudella vuonna 2003 Yhdysvalloissa tehtiin runsaasti televisiosarjoja, joissa näkyi Buffyn vaikutteita. Useat näistä sarjoista käsittelivät nuoria vahvoja naisia, jotka Buffy Summersin tavoin yrittivät ylläpitää normaalia elämää samalla kun kamppailivat tullakseen toimeen jonkin yliluonnollisen voiman tai kohtalon kanssa. Tällaisia sarjoja olivat esimerkiksi Dead Like Me ja Joanin salaisuus. Dead Like Me -sarjan luoja Bryan Fuller sanoikin Buffyn osoittaneen nuorten naisten voivan pärjätä sekä fantasiamaisissa että realistisissa tilanteissa. Hän mainitsi myös Buffyn tuoneen naiset pääosaan sen sijaan, että nämä olisi sysätty sivuun. Käsikirjoittaja Russell T. Davies on kertonut Buffyn ja sen sisarsarjan Angelin osittain innoittaneen hänen luomansa televisiosarjat Doctor Whon ja Torchwoodin. Hänen mukaansa Buffy osoitti hirviötarinoiden kertomisen voivan olla haasteellista, ja hän sanoi Joss Whedonin nostaneen rimaa jokaiselle käsikirjoittajalle.

Build Me Up, Break Me Down on Dream Theaterin 20. single. Se julkaistiin vuonna 2011 levymerkillä Roadrunner Records.

Bujumburan provinssi (ransk. Province de Bujumbura, englanniksi Bujumbura Rural) on yksi Burundin 18 provinssista, ja se sijaitsee Länsi-Burundissa.Bujumburan provinssi rajoittuu lännessä Tanganjikajärveen, Bujumburan kaupunkiin ja Kongon demokraattiseen tasavaltaan, pohjoisessa Bubanzan provinssiin, koillisessa Muramvyan provinssiin, idässä Mwaron provinssiin, kaakossa Bururin provinssiin ja  etelässä Rumongen provinssiin.Maakunnan pinta-ala on 959 km². Asukasluku on kehittynyt seuraavasti: 292 577 (VL1979), 316 000 (VL 1990) ja 464 818 (555 933; (VL2008). Vuonna 2013 maakunnassa arvioitiin asuvan 650 274 ihmistä. Burundin entinen presidentti Cyprien Ntaryamira on kotoisin tästä provinssista. Vuonna 1998 Bujumburan käsittävä maakunta jaettiin kahtia Bujumburan provinssiin ja maakunnan aseman omaavaan Bujumburan kaupunkiin. Keväällä 2015 kaksi maakunnan eteläistä kuntaa (Bugarama ja Muhuta) liitettiin osaksi uutta Rumongen provinssia. Samassa säädöksessä Bujumburan maakunnan hallintokeskuksen todettiin olevan Isalen pikkukaupunki (4 977 as., VL2008) (Isare).

Bulgaria (bulg. България, Bălgarija), virallisesti Bulgarian tasavalta (bulg. Република България, Republika Bălgarija) on valtio Balkanilla Kaakkois-Euroopassa. Se sijaitsee Mustanmeren rannalla, ja sen rajanaapureita ovat Kreikka ja Turkki etelässä, Serbia ja Pohjois-Makedonia lännessä ja Romania pohjoisessa. Bulgarian pääkaupunki on Sofia. Maassa on noin 7 miljoonaa asukasta ja sen pinta-ala on 110 879 neliökilometriä.Turkinsukuisten bolgaarien, traakialaisten ja slaavien jälkeläiset omaksuivat kristinuskon Kyrilloksen ja Metodioksen lähetystyön ansiosta 800-luvulla. Maan kulttuuri kehittyi luostarien suojissa myös ottomaanien vallan aikana. Maailmansotien jälkeen maa kuului kommunistiblokkiin yli neljänkymmenen vuoden ajan. Monipuoluejärjestelmää ja markkinataloutta on harjoitettu vuodesta 1989, ja Euroopan unioniin Bulgaria liittyi vuonna 2007.
Bulgaria koostuu Traakian, Moesian ja Makedonian muinaisista alueista. Maan lounaisosa on vuoristoista, ja siellä sijaitsee Balkanin korkein kohta, Musala, 2925 metriä merenpinnan yläpuolella. Rodopivuoret ulottuvat Traakian maakunnasta Kreikan puolelle, ja Balkanvuoret kulkevat lännestä itään maan keskellä. Kaakossa Mustanmeren rannikolla on kukkuloita ja tasankoa. Balkanvuorten pohjoispuolella on Tonavan ylänkö, jonka kukkulat ovat maan vilja-aitta. Tonava kulkee maan pohjoisrajalla. Muita suuria jokia ovat Struma, Mesta ja Maritsa etelässä.Bulgarian kallioperä on altis maanjäristyksille, joita sattui vuosien 1900 ja 1986 välillä 16 kertaa.Bulgarian rajanaapureita ovat Kreikka, jonka kanssa yhteistä rajaa on 494 kilometriä, Pohjois-Makedonia (148 kilometriä), Romania (608 kilometriä), Serbia (318 kilometriä) ja Turkki (240 kilometriä).
Bulgariassa on pieneksi maaksi suuret ilmastoerot, sillä se sijaitsee mannerilmaston ja välimerenilmaston vaikutusalueiden välissä. Vuoret ja laaksot ohjaavat ilmamassojen liikkeitä ja saavat aikaan suuria eroja säässä pienillä etäisyyksillä. Mantereen vaikutus on suurin talvella, jolloin voi olla kylmää ja kovia lumipyryjä. Kesällä Bulgariassa on usein muun Välimeren alueen tapaan kuivaa ja kuumaa. Mustameri vaikuttaa vain kapean rannikkokaistaleen ilmastoon. Maan pohjoisosassa on kylmempää ja sateisempaa kuin etelässä. Keskimääräinen sademäärä on 630 mm vuodessa, mutta vuoristossa sataa paikoin yli 2 500 mm, kun taas Traakian tasangolla kärsitään kesäisin kuivuudesta ja vuoden sademäärä jää alle 500 millimetriin.
Bulgarian kasvillisuus kukoistaa erityisen monimuotoisena vuoristoissa. Eniten kotoperäisiä lajeja kasvaa Balkanvuorilla, missä on yli 90 sellaista lajia ja alalajia, joita tavataan vain Bulgariassa, ja niistä noin 20 lajia on vain näillä vuorilla. Kaikkiaan Keski-Balkanin kansallispuistossa on tavattu noin 1 900 kasvilajia ja -alalajia. Myös Mustanmeren rannikolla lajien määrä on runsas, ja kasvillisuustyypit vaihtelevat suhteellisen pienellä alueella suuresti.Myös Bulgarian eläimistö on monipuolinen, ja maassa on tavattu noin sata nisäkäslajia ja yli 400 lintulajia. Suurista nisäkkäistä esiintyvät karhu, susi, kultasakaali, metsäkissa, saukko, tiikerihilleri ja gemssi. Lepakkolajien määrä on Euroopan suurimpia, sillä Euroopan 39 lajista 32 elää Bulgariassa. Lintuhavaintoja on tehty paljon, koska maa sijaitsee kahden suuren muuttoreitin varrella ja siellä pysähtyvät sekä Mustanmeren rannikkoa että Struman laaksoa pitkin kulkevat muuttolinnut. Sammakkoeläimiä on 17 lajia ja matelijoita 36 lajia.Lähes 23 prosenttia maan pinta-alasta on suojeltu Euroopan unionin Natura 2000 -hankkeen puitteissa.
Bulgarian ensimmäiset asukkaat saapuivat todennäköisesti neoliittisella kaudella, viimeistään 6000 eaa. Traakialaiset asuttivat Bulgarian noin vuonna 2000 eaa. Heidän kulttuurinsa oli jo melko kehittynyt, ja he muun muassa kasvattivat viiniä ja osasivat työstää metalleja. Traakilaisten yhteiskunta kukoisti mahtavimmillaan 600-luvulla eaa. Seuraavien vuosisatojen aikana alueen valloittivat vuorotellen kreikkalaiset, persialaiset, makedonialaiset ja roomalaiset. Aleksanteri Suuren kukistuttua Traakian kuningaskunta nousi uudelleen 300-luvulla eaa., ja se pysyi alkuun itsenäisenä kuningaskuntana myös roomalaisvallan alla. Siitä tehtiin kuitenkin noin vuonna 46 Rooman provinssi. Rooman valtakunnan hajottua se siirtyi Bysantille.Alun perin turkinsukuiset bolgaarit saapuivat Tonavan alajuoksulle Asparuhin johtamana Azovanmeren pohjoispuolelta Suur-Bolgariasta. Vuonna 681 he perustivat Bulgarian ensimmäisen valtakunnan. Se saavutti laajimman kokonsa sen ensimmäisen tsaarin, vuosina 893–927 hallinneen Simeon I:n johdolla. Bulgaarit kääntyivät kristinuskoon 865 ja samaan aikaan kehitettiin kyrilliset aakkoset.Bysantin valtakunnalla oli huomattava vaikutus Bulgarian hallintoon ja kulttuuriin. Bulgaarit olivat ajoittain myös bysanttilaisten vaarallisimpia vihollisia, etenkin kaani Krumin (hallitsi noin 803–814) ja tsaarien Simeonin ja Samuilin (hallitsi 997–1014) aikana. Vuonna 1014 Bysantin keisari Basileios II sai ratkaisevan voiton bulgaareista Kleidionin taistelussa, ja koko Bulgaria oli Bysantin vallassa vuoteen 1018 mennessä. Bulgaarit kuitenkin kapinoivat vuonna 1185 ja perustivat Toisen Bulgarian valtakunnan. Bulgariasta tuli paikallinen mahti 1100- ja 1200-luvuilla etenkin Ivan Asen II:n aikana 1218–1241. Turkkilaiset valloittivat Bulgarian 1396, jolloin siitä tuli ensimmäisenä Euroopan maana osa Osmanien valtakuntaa. Monia luostareita tuhottiin ja ryöstettiin, mutta ne jotka säilyivät, muodostuivat kansallistunteen ja kulttuurin suojapaikoiksi.
Vuonna 1876 bulgarialaiset nationalistit kapinoivat Turkin valtaa vastaan, mutta osmanit kukistivat kapinan julmasti. Verilöylyt käänsivät Euroopan mielipiteen osmaneja vastaan, eivätkä suurvallat puuttuneet Venäjän aloittamaan Turkin sotaan. Bulgarialaiset taistelivat venäläisten rinnalla, ja sodan päättäneessä San Stefanon sopimuksessa Bulgaria sai itsenäisyyden. Euroopassa sopimuksen pelättiin johtavan Venäjän vallan kasvuun, joten vielä samana vuonna Berliinin kongressissa osa ruhtinaskunnan alueista palautettiin osmaneille. Vuonna 1885 Itä-Rumelia liitettiin ruhtinaskuntaan, joka löi Serbian noin kaksi viikkoa kestäneessä sodassa. Venäjä oli suhtautunut tsaari Aleksanteri II:n salamurhasta alkaen epäluuloisesti bulgarialaisten liberaaleihin ajatuksiin, ja vaati ruhtinas Alexander von Battenbergin eroa valtionjohdosta. Venäjällä koulutetut bulgarialaisupseerit syöksivät Battenbergin vallasta vuonna 1886, ja valtion johtoon nousi Saksi-Coburg-Gotha-suvun Ferdinand I.Bulgaria liittoutui Kreikan, Montenegron ja Serbian kanssa Turkkia vastaan vuosina 1912–1913 käydyssä ensimmäisessä Balkanin sodassa ja sai haltuunsa yhteyden Egeanmerelle. Makedoniasta syntyneen kiistan vuoksi käyty toinen Balkanin sota Turkkia, Kreikkaa, Romaniaa ja Serbiaa vastaan päättyi Bulgarian tappioon, ja Bulgaria menetti suuren osan Makedoniaa ja eteläisen Dobrudžan. Ensimmäisen maailmansodan alkaessa saksalaiset ja itävaltalaiset diplomaatit saivat suostuteltua Bulgarian liittymään 1915 hyökkäykseen Serbiaa vastaan. Keskusvaltojen kärsittyä tappion sodassa Bulgaria menetti Neuillyn rauhassa yhteytensä Aigeianmerelle. Kahden sotatappion jälkeen Ferdinand luopui kruunusta ja häntä seurasi hänen poikansa Boris III.Vuonna 1919 valtaan tuli Bulgarian agraariunioni, jonka johtaja Aleksandăr Stambolijski nousi pääministeriksi ja jakoi maata köyhille talonpojille. Agraariunionin hallitus syöstiin vallasta oikeistolaisessa vallankaappauksessa 1923 ja Stambolijski murhattiin. 1930-luvun kuluessa kuningas Boris III julisti ”kuninkaallisen diktatuurin”, kieltäytyi perustuslain uudistuksesta ja lykkäsi vaaleja vuosien ajan.
Toisessa maailmansodassa Bulgaria liittyi Saksan puolelle toivoessaan saavansa menettämänsä alueet takaisin. Bulgaria pitikin sodan aikana hallussaan menettämiänsä alueita. Kuningas Boris kuoli äkillisesti vuonna 1943. Valtaistuimelle astui hänen kuusivuotias poikansa nimellä Simeon II kolmen sijaishallitsijan kanssa, joista valta oli pääministeri Bogdan Filovilla.Vuonna 1944 maailmansodan käännyttyä akselivaltojen tappioksi Bulgaria pyrki välttämään taistelut omalla maaperällään, julisti sodan Saksalle ja pyrki rauhansopimukseen länsiliittoutuneiden kanssa. Länsiliittoutuneet kuitenkin hylkäsi sopimusehdotukset, ja Neuvostoliitto julisti Bulgarialle sodan ja miehitti maan. Neuvostoliiton tukema isänmaanrintama nousi valtaan vallan­kaappauksella. Monarkia lopetettiin 1946 ja maa julistettiin Bulgarian kansantasavallaksi. Kommunistipuolue voitti vaalit ja Georgi Dimitrov valittiin pääministeriksi. Uuden perustuslain mukaan Bulgariasta tuli neuvostomallinen yksipuoluevaltio ja talous kansallistettiin.Dimitrov kuoli 1949. Todor Živkovista tuli kommunistisen puolueen pääsihteeri 1954. Hänen johdollaan maasta tuli vankka Neuvostoliiton liittolainen. Maan joukot osallistuivat Tšekkoslovakian miehitykseen 1968. Vuonna 1971 otettiin käyttöön uusi perustuslaki ja Živkov sai myös valtionpäämiehen (korkeimman neuvoston puheenjohtaja) aseman.Vuosina 1985–1989 tehtiin Neuvostoliiton esimerkin mukaan hallinnollisia ja taloudellisia uudistuksia. Živkovin hallinto alkoi myös korostaa bulgarialaista nationalismia, ja 1984 maan turkkilainen vähemmistö määrättiin ottamaan slaavilaiset sukunimet. Bulgarialaistamisohjelma johti 1989 turkkilaisten joukkopakoon maasta. Marraskuussa 1989 kymmenettuhannet mielenosoittajat lähtivät Sofian kaduille, ja maltillinen Petăr Mladenov syrjäytti Živkovin.
Bulgaria siirtyi monipuoluejärjestelmään ja kommunistinen puolue muutti nimensä Bulgarian sosialistiseksi puolueeksi (BSP). Sen vastapainoksi syntyi Demokraattisten voimien liitto (UDF). Ensimmäisissä monipuoluevaaleissa kesäkuussa 1990 sosialistit saivat 53 prosenttia äänistä ja UDF kolmanneksen. Maa oli kuitenkin 1990-luvulla epävakaassa tilassa, ja ympäri maata oli protesteja ja levottomuuksia. 
Maan ensimmäinen ei-kommunistinen pääministeri kommunismin kaaduttua oli Filip Dimitrov, joka ehti olla tehtävässä vuoden ennen kuin hän joutui lokakuussa 1992 jättämään eronpyynnön sen jälkeen kun parlamentti oli antanut hänen talouspolitiikalleen epäluottamuslauseen. Talous oli edelleen kaaoksessa, ja vuonna 1996 suuri inflaatio johti useisiin lakkoihin ja mielenosoituksiin. Tilanne kuitenkin parani, kun Kansainvälinen valuuttarahasto puuttui asiaan ja maassa aloitettiin monet taloudelliset uudistukset.Valtapuolueet eivät olleet onnistuneet kehittämään tarpeeksi maan tilaa, joten entisen tsaarin Simeon II:n puolue voitti vaalit yllättäen kesäkuussa 2001. Simeon valittiin pääministeriksi, mutta hän ei onnistunut parantamaan taloutta, vaikka oli luvannut kääntää maan suunnan 800 päivässä. Sosialistit nousivatkin jälleen valtaan vuoden 2005 vaaleissa, ja Sergei Staniševista tuli pääministeri. Simeonin aikana Bulgariasta oli tullut Naton jäsen, ja vuonna 2007 se liittyi Euroopan unioniin. Vuonna 2008 EU pidätti avustusrahoja, koska Bulgaria ei ollut saanut korruptiota kuriin.
Bulgarian presidentti valitaan suoralla kansanvaalilla viisivuotiskaudelle. Kaudet on rajattu kahteen. Presidentin valta ei yleisesti ottaen ole kovin suuri, mutta hän on armeijan ylipäällikkö ja voi hylätä lakialoitteet, mutta parlamentti voi hylätä presidentin veton yksinkertaisella ääntenenemmistöllä.Yksikamarisessa parlamentissa, Narodno Sabraniessa, on 240 edustajaa, jotka valitaan nelivuotiskausille. Listavaalin äänet annetaan puolueille tai ehdokaslistoille yhdeksässä vaalipiirissä. Puolueen pitää saada vähintään 4 prosenttia äänistä saadakseen edustajia. Parlamentti valitsee ja voi erottaa pääministerin.
Bulgarian asevoimat muodostuvat maa-, meri- ja ilmavoimista. Pakollisesta varusmiespalveluksesta luovuttiin vuonna 2008. 18–27-vuotiaat voivat ilmoittautua vapaaehtoiseen palveluun.Bulgaria on kuulunut YK:hon vuodesta 1955, ja sillä on ollut paikka turvallisuusneuvostossa kolme kertaa: 1966, 1986 ja 2002. Se on osallistunut rauhanturvahankkeisiin Kambodžassa, Angolassa, Tadžikistanissa, Etiopiassa, entisen Jugoslavian alueella ja Liberiassa. Se oli yksi ETYKin / ETYJin perustajajäsenistä vuonna 1975. Se liittyi Natoon 2004 ja EU:hun 2007. Vuosina 2003–2008 Bulgaria osallistui huomattavalla panoksella kansainvälisiin joukkoihin Irakissa ja jatkoi sotilaallista läsnäoloaan vuoteen 2011 asti. Se on tukenut myös ISAF-toimintaa Afganistanissa vuodesta 2001 sekä omilla joukoillaan että antamalla Yhdysvaltojen käyttää lentotukikohtiaan.Bulgaria kiistää kielellisin ja historiallisin perustein Makedonian olemassaolon itsenäisenä kansakuntana. Kysymys on vaivannut aluetta jo 1800-luvun lopulta alkaen, ja Bulgaria nosti sen uudelleen esille 1990-luvun alussa, kun Jugoslavia hajosi. Samaan aikaan se kuitenkin tunnusti Makedonian tasavallan valtiona.
Bulgaria on vuodesta 1999 jaettu 28 alueeseen (oblast, oblasti). Vuosina 1987–1999 nämä oli yhdistetty yhdeksäksi maakunnaksi. Bulgarian pääkaupunki, 1,3 miljoonan asukkaan Sofia muodostaa oman alueensa. Pinta-alaltaan suurin alue on Burgas, mutta eniten asukkaita on Sofian jälkeen Plovdivin alueella. Kaikki alueet on nimetty pääkaupunkiensa mukaan.Bulgarian suurimmat kaupungit ovat pääkaupunki Sofian lisäksi Plovdiv (338 000 asukasta vuonna 2011), Varna (335 000), Burgas (200 000) ja Ruse (150 000).
Bulgaria on EU:n köyhin maa, ja sen bruttokansantuote henkeä kohti on vain runsas kolmannes EU:n keskiarvosta.Bulgarian talous romahti 1989 Neuvostoliiton markkinoiden ehdyttyä, ja talous kutistui 40 prosenttia. EU:hun liittymisen jälkeen Bulgariaan tehtiin paljon ulkomaalaisia sijoituksia. Yhtiövero laskettiin kymmeneen prosenttiin lisäsijoitusten houkuttelemiseksi. Vuosina 2004–2008 talous kasvoi yli kuusi prosenttia vuodessa. Maailmanlaajuisen laman aikana kasvu hidastui ja vuonna 2011 kasvu oli 2,2 prosenttia.Bulgarian merkittävimmät luonnonvarat ovat bauksiitti, kupari, lyijy, sinkki, kivihiili ja puu. Vientituotteista tärkeimmät ovat koneet, maataloustuotteet ja tekstiilituotteet, teräs, rauta ja polttoaineet. Viennin kohdemaita ovat Saksa, Romania, Italia, Kreikka, Turkki ja Ranska.Vuonna 2009 maatalous työllisti 7,1 prosenttia työvoimasta ja tuotti 5,2 prosenttia bruttokansantuotteesta. Maatalouden tuotteita ovat vihannekset, hedelmät, tupakka, viini, vehnä, ohra, auringonkukat ja sokerijuurikkaat.Matkailu on merkittävä palvelusektorin työllistäjä. Vuonna 2010 maassa kävi 9 miljoonaa turistia. Suosituimpia Mustanmeren rantakohteita ovat Sunny Beach, Varnan kultahietikko ja Albena. Myös pääkaupunki Sofiassa, muissa historiallisissa kohteissa sekä vuoristoissa käy matkailijoita.Bulgarian suurimmat energianlähteet ovat kiinteät polttoaineet, öljy, ydinvoima ja maakaasu. Suuri osa tuontienergiasta tuodaan Venäjältä. Maan ainoat toimivat öljynjalostamot omistaa venäläinen Lukoil, ja maakaasusta 95 prosenttia tulee venäläiseltä Gazpromilta. Vuonna 2012 Bulgaria päätti hylätä suunnitelmat uudesta ydinvoimalasta. EU jäsenyysneuvotteluissa Bulgaria sitoutui sulkemaan Kozloduin voimalan kuusi neuvostoaikaista reaktoria. Bulgaria on osakkaana sekä venäläisten että EU:n kaasuputkihankkeissa.
Bulgariassa on 210 lentopaikkaa, joista kahdessa on yli kolme kilometriä pitkä kiitotie. Rautateitä on 4 151 kilometriä. Satamakaupungit ovat Burgas ja Varna. Kaupunkien välisessä liikenteessä junat ovat edullisia mutta usein hitaita ja epämukavia. Myös valtion omistamia bussilinjoja on moitittu hitaiksi ja niiden kalustoa vanhentuneeksi, mutta yksityisillä yhtiöillä on modernimpaa kalustoa.
Heinäkuussa 2011 Bulgariassa arvioitiin olevan 7 093 635 asukasta. Vuoden 2001 väestönlaskennassa suurimman etnisen ryhmän muodostivat bulgarialaiset (83,9 prosenttia), ja merkittäviä vähemmistöjä olivat turkkilaiset (9,4 prosenttia) ja romanit (4,7 prosenttia). Muita väestöryhmiä olivat esimerkiksi makedonialaiset, armenialaiset ja tataarit. Islaminuskoisia pomakkeja pidetään virallisesti etnisinä bulgarialaisina. Vuoden 2011 väestölaskennassa ortodokseja oli 59,4 prosenttia, islaminuskoisia 7,8 prosenttia, katolisia 0,7 prosenttia ja protestantteja 0,9 prosenttia ja muita uskontoja edusti 0,15 prosenttia väestöstä. Uskonnottomia oli 3,7 prosenttia, 5,5 prosenttia vastasi ettei kerro kantaansa ja 21,8 prosenttia ei vastannut kyselyyn ollenkaan.84,8 prosenttia väestöstä puhuu äidinkielenään bulgariaa, joka on maan virallinen kieli. Se kuuluu slaavilaisiin kieliin.
Vuonna 2007 arvioitiin, että Bulgaria on jo saavuttanut YK:n vuosituhattavoitteista kolme: peruskoulutukseen, sukupuolten tasa-arvoon ja odottavien äitien terveyteen liittyvät tavoitteet. Muidenkin tavoitteiden saavuttaminen on todennäköistä.Bulgariassa koulunkäynti on pakollista 7–16-vuotiaille. Opetuskieli on yleensä bulgaria, mutta etnisten vähemmistöjen lapset voivat saada opetusta äidinkielellään. Toisen asteen oppilaitoksissa on yleissivistäviä, ammatillisia, kielikouluja ja kansainvälisiä kouluja. Korkea-asteen oppilaitoksia on 51. Kouluissa on kaksi lukukautta: syyskuun puolivälistä jouluun ja tammikuusta kesäkuun loppuun. Yliopistojen vuosi alkaa lokakuun alusta, ja opetusta annetaan 30 viikkoa vuodessa.
Bulgarian kulttuuriin kuuluu traakialaisia ja slaavilaisia elementtejä, ja siinä on lisäksi Bysantin, Turkin ja Kreikan vaikutteita. Unescon maailmanperintökohteisiin kuuluvat traakialaiset hautakammiot Kazanlăkissa ja Sveštarissa.
Bysantin taiteesta kehittyi Veliko Tărnovon mukaan nimetty kristillisen taiteen koulukunta. Bulgarialainen kirkkotaide kukoisti etenkin 1200- ja 1300-luvuilla, mutta se selvisi ottomaanien valtakaudenkin yli. Kirkot ovat komeita, ja monet niistä on rakennettu kansallisromanttisella kaudella ottomaanivallan lopussa. Bojanan kirkko, Ivanovon kallioon hakatut kirkot ja Rilan luostari ovat maailmanperintökohteita.Christo Javacheff on bulgarialaissyntyinen Yhdysvalloissa asuva ympäristötaiteilija, jonka tunnetuimpia teoksia ovat muoviin käärityt suuret esineet ja rakennukset.Toiseen maailmansotaan asti Bulgaria oli enimmäkseen maaseutua, mutta sen jälkeen maa teollistui nopeasti ja kaupunkeihin rakennettiin neuvostotyylisiä betonilähiöitä. Kylien ja pikkukaupunkien perinteiset talot ovat usein puuta, ja niissä on pieniruutuiset ikkunat ja korkea aita ympärillä. Sisäkatoissa on taidokkaita puuleikkauksia.
Bulgarialaisessa kansanmusiikissa on kehitetty erityinen kurkkulaulutekniikka. Musiikin ominaispiirteisiin kuuluvat myös erikoiset tahtilajit kuten 5/8, 11/8 tai jopa 15+14/8. Kansanomaisia lyömä- ja jousisoittimia käytetään yhä. Kommunismin aikana valtio rahoitti kansanmusiikkiryhmiä, joiden tehtävänä oli sekä säilyttää perinnettä että jalostaa siitä korkeakulttuuria.
Bulgaria on osallistunut Eurovision laulukilpailuun vuodesta 2005 lähtien. Se pääsi finaaliin 2007.Ennen toista maailmansotaa Bulgariassa tekivät elokuvia lähinnä dokumentaristit ja amatöörit. Kommunistivallan aikana taloudellinen tuki oli turvattu mutta ilmaisunvapaus rajoitettua. Elokuva-alan ammattilaisia koulutettiin Neuvostoliitossa, Tšekkoslovakiassa, Puolassa ja vuodesta 1973 myös kotimaassa. Vuosittain ilmestyi noin 25 elokuvaa. 1970-luvulla tehtiin elokuvia maaltamuutosta ja arjen ongelmista. Vuoden 1989 jälkeen ilmaisunvapaus laajeni mutta samalla syntyi myös talousongelmia, kun kotimainen elokuva joutui kilpailemaan Hollywoodin suurtuotantojen kanssa. 1990-luvun alussa suuret studiot joutuivat irtisanomaan paljon henkilökuntaansa. Elokuva-alan toipuminen alkoi 2000-luvun alussa.
Bulgarian kirjakieli alkoi kehittyä 800-luvulla, kun Kyrillos ja Metodios kehittivät kyrillisen kirjaimiston edeltäjän, glagoliittisen kirjaimiston. Varhainen kultakauden kirjallisuus oli aluksi lähinnä uskonnollisten tekstien käännöksiä, mutta pian alettiin kirjoittaa historiaa ja maantietoa käsitteleviä teoksia. Hopeakaudella, 1330- ja 1400-luvulla, kehittyi uusia kirjallisuuden lajeja. Kansallisen heräämisen aikakausi alkoi 1700-luvun puolivälissä. Humanismi ja kansallisuusaate olivat keskeisiä teemoja, ja kansanperinnettä hyödynnettiin korkeakulttuurissa. Kansa oli pitkään lukutaidotonta, joten suullinen perinne on säilynyt hyvin. Ensimmäinen bulgarialainen romaani, Ivan Vazovin Ikeen alla vuodelta 1894 käsitteli ottomaaneista vapautumista. Maailmansotien välissä runous ja näytelmäkirjallisuus kukoistivat, individualismi ja symbolismi olivat muodissa ja patrioottien rinnalle nousivat boheemit runoilijat. Kommunismiaikana bulgarialainen kirjallisuus sai vaikutteita sosialistisesta realismista. 1900-luvun suuria bulgarialaisia filosofeja ja kirjailijoita ovat Julia Kristeva ja Tzvetan Todorov.
Bulgariassa syntynyt Elias Canetti voitti Nobelin kirjallisuuden palkinnon 1981.
Bulgarialainen ruokavalio perustuu paikallisiin, vuodenajalle tyypillisiin ruoka-aineisiin. Leipä ja maitotuotteet, etenkin jogurtti ja tuorejuusto, ovat sen tärkeitä osia. Kotiruoka on usein keittoja, salaatteja ja pataruokia tai grillattua lihaa ja täytettyjä kasviksia. Banitsa on suosittu piirakkaruoka. Alkoholittomia perinnejuomia ovat viljapohjainen boza ja jogurtista ja vedestä tehty ayran. Suosittuja alkoholijuomia ovat hedelmistä tislattu rakija sekä viinit.
Bulgaria on osallistunut kesäolympialaisiin vuodesta 1924 ja talviolympialaisiin vuodesta 1936.Voimistelun lisäksi (Maria Gigova, Maria Petrova, Simona Peitševa) bulgarialaiset ovat kunnostautuneet muun muassa kamppailu- ja voimailulajeissa, kuten painissa ja painonnostossa, sumopainissa, melonnassa, soudussa, lentopallossa, tenniksessä (Grigor Dimitrov, Magdalena Maleeva), korkeushypyssä (Stefka Kostadinova) ja shakissa (Veselin Topalov, Antoaneta Stefanova).Bulgarian jalkapallomaajoukkue on parhaimmillaan sijoittunut neljänneksi jalkapallon maailmanmestaruuskilpailuissa vuonna 1994. Marraskuussa 2011 se oli FIFA-rankingissa sijalla 85.
Glenn E. Curtis (toim.): Bulgaria: A Country Study.    Library of Congress, 1992.   Teoksen verkkoversio (viitattu 5.4.2012).  
Bulgaria: The Bradt Travel Guide: Kay, Annie.   Chalfont St Peter: Bradt Travel Guides, 2008. ISBN 1-84162-155-2.  Google-kirjat (viitattu 6.4.2012).  (englanniksi)
 Kuvia tai muita tiedostoja aiheesta Bulgaria Wikimedia Commonsissa Matkaopas aiheesta Bulgaria Wikivoyagessa (englanniksi)

Bulls Press, virallisesti Bulls Presstjänst on ruotsalainen lehtisyndikaatti, joka välittää lehtiin muun muassa sarjakuvia, kuvitusta, grafiikkaa, sanaristikoita ja julkaisuoikeuksia monenlaiseen materiaaliin. Se tarjoaa myös painatuspalveluita. Yhtiöllä on toimintaa yhdeksässä eri maassa: Ruotsissa, Suomessa, Norjassa, Tanskassa, Saksassa, Puolassa, Virossa, Latviassa ja Liettuassa. Pääkonttori on Tukholmassa. Bulls on perheyritys, jonka perusti Cornelius Bull vuonna 1929.Bulls on ollut pohjoismaiden suurin sarjakuvasyndikaatti, joka on levittänyt pääosaa myös Suomen lehdissä ilmestyvistä sarjakuvista. Suomalaisten piirtämistä sarjakuvista Bullsin levityksessä ovat olleet muun muassa Jorma Pitkäsen Näkymätön Viänänen, Ilkka Heilän B. Virtanen sekä Tove ja Lars Janssonin Muumipeikko ja myös 1990-luvulta alkaen ilmestyneet uudet Muumi-sarjakuvat. Bulls levittää pohjoismaissa muun muassa Harald Hirmuinen ja Mustanaamio-sarjakuvia. Yhtiö hallitsee sarjakuvahahmojen käyttöoikeuksia myös muissa yhteyksissä kuin sanomalehdissä. Kaikkiaan Bulls välittää noin 150 sarjakuvaa ja edustaa monia suuria yhdysvaltalaisia sarjakuvasyndikaatteja Pohjois-Euroopassa.lähde?

Buried Alive by Love on HIM-yhtyeen toinen single levyltä Love Metal. Kappaleen musiikkivideon on ohjannut Bam Margera ja videolla esiintyy Juliette Lewis. Video kuvattiin Los Angelesin Teatterissa. Sanat ja sävellyksen on tehnyt Ville Valo.
Burn on brittiläisen Deep Purple -yhtyeen kahdeksas studioalbumi, joka julkaistiin 15. helmikuuta 1974. Se on myös ensimmäinen albumi sen jälkeen, kun yhtyeeseen olivat liittyneet solisti David Coverdale ja basisti-laulaja Glenn Hughes. Tämä niin sanottu Mark III -kokoonpano oli yhdessä vuoteen 1975 saakka. Yhtyeen muut jäsenet olivat siihen alusta asti kuuluneet Ritchie Blackmore (kitara), Jon Lord (kosketinsoittimet) ja Ian Paice (rummut).
Albumi edustaa musiikillisesti hard rockia, mutta siinä on blues-vaikutteita enemmän kuin yhtyeen edellisillä albumeilla. Mukana on vivahteita myös funkista ja rock and rollista. Ostava yleisö otti levyn hyvin vastaan: se oli Britanniassa parhaimmillaan listasijalla kolme ja Yhdysvalloissa sijalla yhdeksän. Listaykköseksi se nousi Itävallassa, Länsi-Saksassa, Norjassa ja Ruotsissa. Myös kriitikoilta Burn sai pääosin myönteistä palautetta.
Vuonna 2004 julkaistiin albumin remasteroitu 30-vuotisjuhlapainos, joka sisältää alkuperäisen materiaalin lisäksi viisi bonuskappaletta.
Deep Purplen albumi Who Do We Think We Are ilmestyi vuonna 1973. Yhtye oli hyvin suosittu, ja esimerkiksi Yhdysvalloissa se oli levymyynnillä mitattuna menestynein yhtye. Albumia seurasi lyhyt kiertue, jonka aikana yhtyeen jäsenten välit tulehtuivat pahoin. Kiertueen päätteeksi 29. kesäkuuta 1973 solisti Ian Gillan ja basisti Roger Glover erosivat Deep Purplesta, mikä johti viiden kuukauden mittaiseen keikkataukoon. Kitaristi Ritchie Blackmore pääsi johtavaan asemaan ja saattoi määrätä yhtyeen linjan.Blackmore, kosketinsoittaja Jon Lord ja rumpali Ian Paice hankkivat yhtyeeseen uuden basistin ja laulajan vielä vuoden 1973 aikana. Basistiksi valittiin Trapeze-yhtyeen Glenn Hughes, jonka soittoa Blackmore, Lord ja Paice olivat käyneet seuraamassa jo alkuvuodesta. Hughes osasi laulaa, minkä ajateltiin tuovan yhtyeen soundiin uutta väriä. Hän itse olisi tosin halunnut olla myös laulusolisti, mutta lopulta sovittiin vain siitä, että hänen vastuunsa laulajana lisääntyisi vähitellen. Hughesin liittymisestä tiedottiin samassa yhteydessä kuin Gloverin lähdöstä, joten huhut yhtyeen hajoamisesta saatiin laantumaan. Blackmore halusi yhtyeeseen vielä laulusolistin, jolla olisi Hughesia maskuliinisempi ääni, ja Lord ja Paice suostuivat myös Blackmoren ehdotukseen lisätä yhtyeen musiikkiin laulustemmoja.Uudeksi solistiksi pyydettiin ensin Free-yhtyeen laulajaa Paul Rodgersia, joka kuitenkin päätti liittyä Bad Companyyn. Tämä oli Blackmorelle suuri pettymys, sillä hän halusi viedä Deep Purplen musiikkia bluesin suuntaan. Laulajaksi oli ehdolla myös John Lawton, josta tuli myöhemmin Uriah Heepin solisti, mutta hänkin kieltäytyi. Lopulta yhtye päätti etsiä laulajan Melody Makerissa julkaistun ilmoituksen avulla. Tehtävään valittiin ääninauhojen perusteella entuudestaan tuntematon 21-vuotias David Coverdale. Hän työskenteli vaatekaupassa myymäläapulaisena eikä ollut aiemmin laulanut ammattimaisesti. Koe-esiintyminen järjestettiin Lontoossa, ja viikkoa myöhemmin Coverdale toivotettiin tervetulleeksi Deep Purpleen.Ennen kuin uusi kokoonpano julkistettiin, Coverdalen silmät leikattiin karsastuksen korjaamiseksi. Hänet passitettiin laihdutuskuurille, ja lääkäri määräsi hänelle amfetamiinipohjaisia laihdutuslääkkeitä. Häntä kehotettiin myös vaihtamaan nimensä, mutta hän ei suostunut. Tämä kaikki vaikutti Coverdalen persoonallisuuteen. Hän ryhtyi myös käyttämään piilolinssejä silmälasien sijaan.
Syyskuussa 1973 uusi kokoonpano, Mark III, alkoi tehdä ja harjoitella uutta materiaalia Clearwellin linnassa, jonne yhtye kutsui myös toimittajia esitelläkseen uuden solistinsa. Loput ajasta käytettiin pääasiassa Blackmoren ideoiden työstämiseen. Koska konserttiohjelmisto haluttiin uusia, tuli uuden materiaalin olla keikoille sopivaa. Linnassa kirjoitettiin puolet tulevan albumin kappaleista: ”Might Just Take Your Life”, ”Lay Down, Stay Down”, ”Sail Away” ja ”You Fool No One”. Yhtä kappaletta lukuun ottamatta levyn materiaali oli tässä vaiheessa valmis.Alun perin uusi albumi oli tarkoitus levyttää Hampurissa, mutta suunnitelmat muuttuivat, ja 3. marraskuuta 1973 Deep Purple matkusti Sveitsin Montreux’hön, missä oli äänitetty edellisenä vuonna albumi Machine Head. Nauhoitukseen käytettiin Rolling Stones Mobile Studiota, ja äänityksestä vastasi Martin Birch. Nauhoitus sujui hyvin, vaikka Coverdalen aiempi kokemus studiotyöskentelystä rajoittui neljään The Government -yhtyeen kappaleeseen sekä muutamaan The Fabulosa Brothers -nimisen yhtyeen demoon. Bluestyylinen musiikki sopi Coverdalelle ja Hughesille, joten he osallistuivat aktiivisesti useamman kappaleen tekemiseen.Äänittäjä Martin Birch totesi myöhemmin, että Burn oli huomattavasti hauskempi nauhoittaa kuin Who Do We Think We Are. Toisaalta hän on myös kertonut, että vielä kokematon Coverdale oli hyvin hermostunut. Myös Jon Lord on kertonut, että yhtyeellä oli levyä tehdessä mukavaa, mutta hänen mukaansa Coverdale oli studiossa hyvin itsevarma.Äänitysten jälkeen albumi miksattiin edellisen Deep Purple -laulajan, Ian Gillanin, omistamassa Kingsway Recorders -studiossa Lontoossa. Yksi ensimmäisistä miksatuista kappaleista oli seitsenminuuttinen blues, ”Mistreated”, jota varten Coverdale ja Hughes olivat äänittäneet tusinan verran ääniraitoja lopun kuoro-osuutta varten. Blackmoren mielestä laulu peitti kuitenkin kitarasoolon alleen, joten stemmoja vaimennettiin huomattavasti. Se harmitti Coverdalea, jonka mielestä päällekkäisten lauluäänien synnyttämä dramatiikka katosi lähes kokonaan.Uusi albumi sai nimekseen Burn, ja yhtye tuotti sen itse. Ennen albumin julkaisua yhtye soitti muutamia pienimuotoisia keikkoja Euroopassa. Avauskonsertti Tanskan Aarhusissa jouduttiin perumaan, koska Deep Purplen lentokone myöhästyi. Kiertue alkoi lopulta Kööpenhaminasta joulukuun 9. päivänä 1973, ja siellä soitettiin myös tulevan levyn kappaleita.3. tammikuuta 1974 EMI masteroi albumin ja singleksi kaavaillun kappaleen ”Sail Away”. Samassa kuussa käynnistyi kiertue Ranskassa ja Länsi-Saksassa. Se jouduttiin kuitenkin keskeyttämään viiden konsertin jälkeen, kun Lordin umpilisäke tulehtui. Lord joutui viideksi viikoksi vuodelepoon, minkä vuoksi myös Amerikan-kiertueen alkua jouduttiin lykkäämään kuukaudella.
Burn on tyyliltään lähinnä hard rockia, mikä on ominaista Deep Purplelle. Edellinen solisti Ian Gillan oli aikoinaan halunnut muuttaa yhtyeen tyyliä lähemmäksi progressiivista rockia, minkä voi kuulla albumeilla Deep Purple in Rock ja Machine Head. Burnilla progressiivisista vaikutteista on enimmäkseen luovuttu, vaikka laulaja David Coverdale onkin kuvannut ”Mistreated”-kappaletta ”progressiiviseksi bluesiksi”. Levy on myös yhtyeen aiempia albumeja blues-tyylisempi, ja se on saanut myös vaikutteita funkista ja rock and rollista. Jon Lord on kertonut, että suurin ero Burnin ja edellisten albumien välillä on lauluosuuksissa, jotka yhtye teki ”aivan eri tavalla”. Lordin mukaan laulu kuulostaa albumilla paljon vapautuneemmalta kuin aiemmin:
»Sitä (Burnin materiaalia) oli harjoiteltu ja pohdittu etukäteen, toisin kuin niillä albumeilla, joilla me vain jammailimme studiossa, kunnes kappale syntyi. Nyt ainoa sellainen kappale oli se instrumentaali (”’’A’’ 200”), ja sekin vain sen takia, että halusin käyttää syntetisaattoria.» (Jon Lord, kosketinsoittaja)
Aiemmilla levyillä kappaleiden säveltäjätietoihin oli merkitty automaattisesti kaikki yhtyeen jäsenet, mutta nyt käytäntö muuttui Blackmoren aloitteesta. Hän oli kyllästynyt jakamaan tekijänoikeuskorvaukset viiteen osaan, vaikka toiset eivät olisikaan juuri osallistuneet säveltämiseen. ”Jokaisen tulee saada sen mukaan, mitä tekee”, Blackmore totesi. Uutta käytäntöä noudatettiin kuitenkin vain kappaleissa ”Sail Away”, ”Mistreated” (joiden tekijöiksi merkittiin Blackmore ja Coverdale) ja ”’’A’’ 200” (tekijöinä Blackmore, Lord ja Paice). Glenn Hughesia ei merkitty yhdenkään kappaleen tekijätietoihin, koska hän halusi päästä eroon vanhasta kustannussopimuksestaan. Hän on kuitenkin kertonut olleensa mukana muun muassa ”Mistreated”-kappaleen tekemisessä. Kappaleet ”Burn”, ”Might Just Take Your Life”, ”Lay Down, Stay Down”, ”You Fool No One” ja ”What’s Going On Here” ovat siis todellisuudessa yhtyeen yhdessä kirjoittamia, vaikka Hughesia ei niiden alkuperäisissä tekijätiedoissa mainitakaan. Vuoden 2004 CD-painoksessa tietoihin oli lisätty myös Hughesin nimi.Hughesin bassonsoittoa albumilla on kuvattu hyvin funk-tyyliseksi. Hän onkin todennut, että Burnin materiaali oli hänen makuunsa liian tavallista "perusrockia" ja hän joutui tekemään kovasti töitä saadakseen tyylistä kiinni. Hughes soitti albumilla Rickenbacker 4001 -stereobassoa. Albumia seuranneella Amerikan-kiertueella hän ryhtyi kuitenkin käyttämään Fender Precision Bass -mallia, jolloin Rickenbackerin soitto jäi jatkuvasti vähemmälle.
Albumin avaa nimikappale ”Burn”, jota on pidetty yhtenä levyn huippuhetkistä, ja esimerkiksi Allmusic-sivuston kriitikko Eduardo Rivadavia sanoo sen olevan Deep Purplen parhaita aloituskappaleita yhdessä Machine Head -albumin ”Highway Starin” kanssa. Ian Paicen rumpujensoitto on kappaleessa vahvasti esillä. Riffi on lainattu George Gershwinin kappaleesta ”Fascinating Rhythm”, ja kappaleessa on paikoin vaikutteita klassisesta musiikista. David Coverdale teki kappaleeseen neljät eri sanat, sillä hänellä oli toisinaan ongelmia kirjoittaa Blackmorea miellyttäviä sanoituksia. Blackmore halusi, että laulut käsittelisivät esimerkiksi demonologiaa ja mytologiaa. Hän halusi myös välttää perinteisiä rock-aiheita, kuten bändäreitä, hotelleja ja kiertue-elämää. Hän rinnasti mielipiteensä siihen, että ketään ei kiinnosta kuunnella putkimiesten tarinoita asennustöistä tai pankkiirien puhuvan finanssimaailmasta.
”Might Just Take Your Life” -kappaleen pääosassa on kosketinsoittaja Jon Lord, ja se saikin alkunsa hänen soittamastaan sointukierrosta. Funk- ja blues-vivahteinen kappale sai vaikutteita The Bandin ”Chest Feveristä”. Se kertoo Coverdalen ja Hughesin kokemuksista Deep Purpleen liittymisestä ja viittaa ihmisiin, jotka nauroivat heille selän takana. ”Might Just Take Your Life” on sovituksellisesti epätavallinen Deep Purplen kappale kolmessa asiassa: ensinnäkin siinä soitetaan tamburiinia, toiseksi siinä tapahtuu sävellajin vaihdos ja kolmanneksi kitarasoolo puuttuu käytännössä kokonaan. Lord soittaa kappaleen lopussa Hammond-soolon, ja vaikka Blackmore soittaakin taustalla kitarasooloa, se on miksattu lähes kuulumattomiin.”Lay Down, Stay Down” on levyn kolmas kappale, mutta se valmistui ensimmäisenä. Se sisältää vaikutteita funkista ja rock and rollista, ja siinä ovat merkittävässä roolissa Paicen rummut, lehmänkello ja tamburiini. Aluksi kappaleessa oli hieman erilainen sovitus ja sen työnimi oli ”It’s Alright”. Kappaleessa on huomattavaa sen rytmin lukuisat pysähdykset. Myös Blackmoren kitarasooloa on pidetty hänen tyylilleen epätavallisena. Rumpali Paice on kertonut, että ”Lay Down, Stay Down” on hänen suosikkikappaleensa tällä albumilla.Burnin A-puolen päättää funk-vivahteinen ”Sail Away”. Blackmore oli säveltänyt sen jo edellisen kokoonpanon aikana, mutta Coverdalen mukaan koko yhtye omistautui vahvasti sen kehittämiseen. Kappaleen äänittämisessä oli pieniä ongelmia, sillä Coverdale lauloi sen matalalta eikä ollut lopputulokseen tyytyväinen, mutta kun valmista kappaletta myöhemmin kuunneltiin studiossa, se kuulostikin erinomaiselta. Kappaleen introna toimii rumpulautasen isku, jonka ääni on muokattu phase-efektillä. Blackmore käyttää kappaleessa Synthi Hi-Fli -kitarasyntetisaattoria.B-puolen ensimmäinen kappale ”You Fool No One” sai alkunsa Paicen soittamasta rumpukuviosta. Hän soittaa siinä lehmänkellokomppia. Kappaletta äänitettäessä Paice suuttui neljännen oton jälkeen, sillä hänen mukaansa muut soittajat eivät pysyneet rytmissä, ja uhkasi kävellä ulos studiosta. ”You Fool No One” on myös Burnin harvoja kappaleita, jossa Coverdale ja Hughes jakavat suurimman osan lauluosuuksista.”What’s Going On Here” on 28 tahdin blues, jossa Lord soittaa pianoa ja Blackmore kertosäkeessä slide-kitaraa. Kuten edellisessäkin kappaleessa, Coverdale ja Hughes laulavat suurin piirtein yhtä paljon.”Mistreated” on pitkä blues-kappale, jonka Coverdale laulaa yksin. Blackmore oli säveltänyt sen jo paria vuotta aiemmin, ja se oli alkujaan tarkoitus julkaista edellisellä levyllä Who Do We Think We Are. Yli seitsenminuuttisena se on albumin pisin kappale.Albumin päättävä ”’’A’’ 200” on yhtyeen ensimmäinen instrumentaali sitten ensimmäisen kokoonpanon aikakauden. Kappaletta hallitsee Lordin soittama syntetisaattori, ja se päättyy Blackmoren kitarasooloon. Bolero-rytmissä soitettu kappale kirjoitettiin vasta Montreux’ssä, ja sen nimi oli alun perin ”Touching Cloth”. Sitä ei koskaan soitettu konserteissa kokonaan, mutta Lord soitti toisinaan siitä osia ”Space Truckin’” -kappaleen aikana.Kaikki Burnin kappaleet – paitsi ”Sail Away” ja ”’’A’’ 200” – päätyivät tulevan kiertueen konserttiohjelmistoon. ”You Fool No One” oli pitkä esitys, jonka aikana Lord, Blackmore ja Coverdale esittivät soolonumeronsa.
Albumin kansikuvassa on palavat kynttilät, jotka muistuttavat yhtyeen jäsenten kasvoja. Aikoinaan runsaasti huomiota herättäneen kannen on kuvannut Fin Costello. Hän otti kuvan nopeasti, sillä sen tarkoituksena oli vain antaa yhtyeelle käsitys hänen ideastaan, mutta hänen tietämättään se päätyikin albumin kansikuvaksi. Vuosia myöhemmin Costello kuvautti kannen uudelleen Kerrang!-lehden artikkelia varten.Takakannessa samat kynttilät ovat sammuneet ja osittain sulaneet, ja taustalla on yhtyeen jäsenten kasvokuvat. Kanteen on myös merkitty kappalelista sekä levyn tekniset tiedot.Alkuperäiset kynttilät eivät ole olleet myynnissä, mutta toinen, käyttämätön kynttiläsarja on ollut huutokaupattavana. Vuosituhannen vaihteessa markkinoilla liikkui heikkotasoisiksi arvosteltuja kopioita, joita mainostettiin myös internetissä.
Burn ilmestyi Euroopassa 15. helmikuuta 1974. Britanniassa levyn julkaisi Purple Records ja Yhdysvalloissa Warner Bros. Records. Länsi-Saksassa albumi oli ilmestynyt Purple Recordsin julkaisemana jo tammikuussa. Albumin painoksissa oli eroja eri maissa: esimerkiksi Yhdysvaltain- ja Kanadan-painosten mukana tuli kappaleiden sanat sisältävä liite, joka puuttui Britannian-painoksesta. Muiden maiden painokset noudattivat pääosin Britannian-painoksen rakennetta. Merkittävin poikkeus oli Argentiinan-painos, jonka nimi oli käännetty espanjaksi Quemar ja tiedot kirjoitettu espanjaksi. Uruguayssa albumi julkaistiin vuonna 1975 nimellä Arde.Albumi oli Britanniassa parhaimmillaan sijalla kolme ja Yhdysvaltain Billboard 200 -listalla yhdeksäs. Se menestyi erityisesti Yhdysvalloissa paremmin kuin edellinen levy Who Do We Think We Are, mutta toisaalta heikommin kuin sitä edeltäneet Machine Head ja Made in Japan. Listaykköseksi Burn ylsi Norjassa (5 viikoksi), Länsi-Saksassa (2 viikoksi), Itävallassa ja Ruotsissa. Sitä myytiin kultalevyyn oikeuttava määrä Britanniassa, Yhdysvalloissa ja Ranskassa.Ensisijaisena singlenä albumilta julkaistiin ”Might Just Take Your Life”. Kappale nousi 91:nneksi Yhdysvaltain Billboard Hot 100 -listalla. Yhtye itse olisi halunnut albumin ensisijaisen singlen olevan ”Sail Away”, mutta levy-yhtiö Warner Brosin mielestä ”Might Just Take Your Life” oli kaupallisempi. Lisäksi nimikappale ”Burn” ilmestyi lyhennettynä versiona Yhdysvalloissa ja Japanissa ja ”Lay Down, Stay Down” Itävallassa. Yhdysvalloissa ilmestyi myös EP-levy, joka sisälsi kappaleet ”Burn”, ”Lay Down, Stay Down” ja ”You Fool No One”. Myös Boliviassa julkaistiin EP, jolla oli vastaavasti kappaleet ”Might Just Take Your Life”, ”’’A’’ 200” ja ”Burn”.Burn ilmestyi alun perin vinyylinä, C-kasettina ja 8-raitana. Ensimmäinen CD-versio ilmestyi vuonna 1987. Vuonna 2004 julkaistiin juhlapainos 30th Anniversary Edition. Albumin alkuperäinen materiaali oli remasteroitu Abbey Roadin studiossa, minkä lisäksi mukana oli remasteroituja bonuskappaleita.Norjassa albumi palasi listalle viikoksi vuonna 2009, kun se oli 20. sijalla viikolla 25/2009.
Albumi sai ilmestyessään enimmäkseen positiivista palautetta, vaikka poikkeuksiakin oli. Rolling Stone -lehden Ken Barnes arvioi Burnia 25. huhtikuuta 1974 ilmestyneessä numerossa. Hänen mielestään Ian Gillanin ja Roger Gloverin lähdöllä oli hyvätkin puolensa, ja hän kiittää uuden laulajan David Coverdalen laulutyyliä. Toisaalta albumin materiaali on tylsää ja tavallista, eikä siinä ole samaa voimaa kuin yhtyeen parhaissa töissä. Poikkeuksen muodostaa nimi- ja aloituskappale ”Burn”, ja myös kappaleet ”Sail Away” ja ”Mistreated” saavat kiitosta. Sen sijaan ”Might Just Take Your Life”, ”You Fool No One”, ”What’s Going On Here” ja ”’’A 200’’” ovat täytemateriaalia. Albumi on taidokkaasti työstetty ja uudessa kokoonpanossa on potentiaalia, mutta Gillanin ja Gloverin ajan kipinä on kuitenkin poissa.Myös Billboard arvosteli albumin tuoreeltaan, ja lehdessä kehuttiin Coverdalen panosta laulajana ja myös Glenn Hughesin laulua ja bassonsoittoa. Parhaimmistoon nousevat kappaleet ”Mistreated”, ”Burn” ja ”Might Just Take Your Life”. Arvostelun lopussa todetaan, että Deep Purple on menettänyt paljon kahden vanhan jäsenen lähdön mukana, mutta se on silti parempi kuin koskaan.Rolling Stonesissa julkaistiin 6. kesäkuuta 1974 uusi arvostelu albumista. Jon Landau kritisoi kovin sanoin Coverdalen sanoituksia ja sanoo niiden olevan hirveimpiä, mitä koskaan on vinyyliin kaiverrettu. ”Mistreated” kuitenkin pelastaa albumin b-puolen, joka olisi muuten kaikkien aikojen huonoin brittiläisessä rock-musiikissa. Parhaita albumissa ovat ne hetket, kun kaikki laulavat samanaikaisesti, sillä silloin sanoitukset on helpompi unohtaa.Kesäkuussa 1974 albumia käsitteli myös Circus-lehti, jossa oli kaksi erillistä arvostelua. Janis Schacht toteaa solisti Coverdalen suoriutuvan tehtävästään erinomaisesti, ja myös Hughesia hän pitää tervetulleena lisänä. Hän uskoo, että Gillan ja Glover unohtuisivat ajan myötä kuten yhtyeen ensimmäinen laulaja Rod Evans. Schachtin mielestä yhtyeen uusi äänimaailma on selvästi aiempaa kirkkaampi, eikä se ole niin sekava kuin edellisen kokoonpanon aikana. Hän vertaa levyn materiaalia alkuaikojen Small Facesiin. Lehden samassa numerossa oli myös Ed Nahan tekemä arvostelu. Nahan mielestä levy ei eroa soundiltaan aiemmasta Deep Purplesta, sillä sitäkin dominoi korvia huumaava rock, jota johtaa Ritchie Blackmoren hyökkäävä kitaransoitto.Vuonna 1995 Stephen Thomas Erlewine totesi kirjassa The All-Music Guide to Rock, että vaikka Burn ei yllä Machine Headin ja Made in Japanin tasolle, se sisältää kuitenkin kuumia riffejä ja hyvää heavyrockia. Hän antaa albumille kolme arvostelutähteä viidestä. Seuraavana vuonna Gary Graff kertoi kirjassa Musichound Rock: The Essential Album Guide, että Gillanin ja Gloverin lähdön huomioon ottaen Burn on merkittävä saavutus. Hän antaa levyn arvosanaksi neljä tähteä viidestä.Jan M. Ekbladin toimittaman kirjan Deep Purple – Syvän purppuran vuodet 1967–2004 historiaosuudessa Heikki Heino sanoo, että Burn on lopulta ehkä hieman keskeneräisen kuuloinen. Han laskee levyn huippuhetkiin kappaleet ”Burn” ja ”Mistreated”. Kirjassa on myös erillinen Jari Wartiaisen kirjoittama arvostelu, jossa tämä toteaa: ”Kaiken kaikkiaan loistava aloitus Mark III:lta! Toimii aina!” Deep-purple.fi-sivustolla Petri Myllylä sanoo, että ”vaikka Burn onkin hemmetin kova jytälevy, on se myös huomattavasti blues-sävytteisempi kuin bändin aiemmat levyt”. Levyltä nousevat hänen mukaansa esiin kappaleet ”Burn” ja ”Mistreated”, jota hän kehuu Coverdalen upeasti tulkitsemaksi hitaaksi bluesiksi. Kokonaisuudessaan levy kuitenkin jää kiertueelta julkaistujen live-äänitteiden varjoon. Samalla sivulla Tero Honkasalo toteaa, että ”tästä ei juuri heavy rock parane” ja ”tämä levy kuuluu jokaiseen kotiin”.Huhtikuussa 2006 Classic Rock -lehti valitsi Burnin kaikkien aikojen 27. parhaaksi brittiläiseksi rock-albumiksi.
Levyn julkaisua seurannut Amerikan-kiertue lykkääntyi kuukaudella Jon Lordin sairastumisen vuoksi ja alkoi lopulta Detroitista 3. maaliskuuta 1974. Vaikka kiertue oli myyty loppuun ennätysajassa, uuden kokoonpanon ja soittotyylin vuoksi yleisö oli ensimmäisissä konserteissa epäluuloista, toisinaan jopa vihamielistä. Monet suhtautuivat epäluuloisesti myös vanhojen kappaleiden uusiin versioihin. Yhtyettä varten oli vuokrattu ”maailman suurin, ylellisin ja kallein yksityinen suihkukone” Boeing 707 – Starship I, josta tuli lähes yhtä suuri nähtävyys kuin itse yhtyeestä. Fanijoukot kerääntyivät katsomaan konetta aina sen laskeutuessa jonnekin. Kiertueen suurimpana haittapuolena on pidetty sitä, että Hughes alkoi käyttää sen aikana kokaiinia.Amerikan-kiertueen suurin keikka oli 6. huhtikuuta järjestetyllä California Jam -festivaalilla 200 000 katsojan edessä. Tapahtuman pääesiintyjät olivat Deep Purple, Black Sabbath ja Emerson, Lake & Palmer. Deep Purplen esityksen aikana Blackmore rikkoi kitarallaan televisiokameran, räjäytti yhden vahvistimistaan ja lopuksi heitteli lavakalustoa ympäriinsä. Hän vältti kuitenkin pidätyksen, koska hän poistui paikalta nopeasti helikopterilla. Yhtyettä vastaan yritettiin kuitenkin myöhemmin nostaa useita syytteitä: esimerkiksi eräs lavatyöntekijä vaati korvauksia räjähdysten aiheuttamasta kuulovauriosta. Häntä syytettiin myös tuhopoltosta, sillä bensiinillä valellun vahvistimen räjähdys oli suunniteltua voimakkaampi ja se olisi voinut sytyttää koko lavan tuleen. Deep Purple ei lopulta joutunut korvaamaan muuta kuin 5 000 dollarin arvoisen kameran. California Jamia on pidetty jopa Deep Purplen uran kohokohtana, sillä yhtye ei ole sen jälkeen esiintynyt yhtä suurelle yleisölle. Lisäksi miljoonat ihmiset näkivät konsertin televisiosta.Huhtikuussa 1974 Deep Purple aloitti siihen mennessä suurimman Britannian-kiertueensa. Se kesti yli kuukauden, ja sen aikana yhtye piti kolme erillistä konserttia Lontoossa. BBC äänitti niistä yhden, ja vuonna 1982 julkaistiin albumi Live in London. Kiertue päättyi Coventryyn 29. toukokuuta 1974.Suuri työmäärä vaati veronsa, ja yhtyeen sisäiset jännitteet alkoivat kasvaa. Coverdale ei ollut enää ujo ja epävarma, vaan täydellisenä pidetty rocktähti, mikä heijastui hänen käytökseensä. Hughes olisi halunnut laulaa enemmän, mutta Coverdale vetosi asemaansa laulusolistina. Monet ovat jälkeenpäin ajatelleet, että Deep Purplen ongelmat olisivat voineet ratketa, mikäli se olisi pitänyt tauon. Yhtyeellä ei kuitenkaan ollut sellaiseen varaa, joten se palasi Clearwellin linnaan harjoittelemaan uutta albumia varten, joka oli tarkoitus julkaista vielä vuoden 1974 aikana.
Bloom, Jerry: Musta ritari Ritchie Blackmore.    Otava, 2009. ISBN 978-952-01-0142-8.    
Burn-albumin 20th Anniversary Editionin kansilehti (kirjoittanut Nigel Young toukokuussa 2004)
Ekblad, Jan M. (toim.): Deep Purple – syvän purppuran vuodet 1967–2004. Sisältää Deep Purplen historiikin, yhtyeeseen liittyviä arvosteluja, fanitarinoita sekä diskografian. Useita kirjoittajia. Suurimman osan tekstistä on kirjoittanut historiikin laatinut Heikki Heino, jonka tekstiin tässä artikkelissa pääasiassa viitataan. Kirjan loppupuolelta löytyy myös levyarvosteluja: Burnin on arvostellut Jari Wartiainen.  Tampere: Juvenes Print, 2004. ISBN 952-5546-02-0.    
Thompson, Dave: Smoke on the Water – Deep Purplen tarina.    Minerva, 2013. ISBN 978-952-492-743-7.    

Butiken på Landet on ruotsalainen vaatteita myyvien liikkeiden yhteenliittymä. Yrityksellä on 12 liikettä Ruotsissa ja neljä Suomessa. Ne toimivat kaikki itsenäisesti yhteisen nimen alla.
Butiken på Landetin liikkeet sijaitsevat nimensä mukaisesti maaseudulla taajamien ulkopuolella. Ne ovat maatilojen ja kartanoiden yhteydessä, myymälöiksi muutetuissa vanhoissa maatalousrakennuksissa. Butiken på Landet on keskittynyt myymään eurooppalaisten valmistajien laatumerkkejä.

Bysantin–sassanidien sota, joka käytiin vuosina 527–532, oli yksi monista Bysantin valtakunnan eli Itä-Rooman ja sassanidien Persian välisistä sodista. Sota alkoi, kun persialaiset hyökkäsivät valtakuntien välissä sijainneeseen Iberian kuningaskuntaan. Sota laajeni pian Mesopotamiaan, jossa käytiin sodan kaksi suurinta taistelua. Roomalaisia johti Mesopotamiassa nuori sotapäällikkö Belisarius, jonka maine kasvoi, kun hän voitti vahvemman persialaisarmeijan Daran taistelussa vuonna 530. Belisarius kärsi kuitenkin tappion persialaisia vastaan Callinicumin taistelussa seuraavana vuonna. Persian kuninkaan Kavadh I:n kuoleman jälkeen alkoivat rauhanneuvottelut, joiden tuloksena valtakuntien välille solmittiin "ikuinen rauha". Rauha kesti kuitenkin vain vuoteen 540 asti, jolloin uusi sota syttyi.
Vuonna 224 sassanidit syrjäyttivät viimeisen Persiaa hallinneen parthialaiskuninkaan. Sassanidit olivat Rooman ainoa vihollinen, joka oli yhtä kehittynyt. Keisari Anastasioksen hallituskauden aikana käydyn sodan (502–505) jälkeen valtakunnat solmivat rauhansopimuksen, jonka mukaan roomalaiset maksoivat vuosittain 500 paunaa kultaa persialaisille. Anastasios antoi sodan jälkeen rakennuttaa uuden linnoituksen Daran kylään, joka sijaitsi strategisesti tärkeällä paikalla noin 30 km Nisibisistä. Aikaisemmin Nisibis oli toiminut roomalaisten tukikohtana, mutta se oli menetetty persialaisille, joten Daran oli tarkoitus korvata se. Daran linnoitus rikkoi periaatteessa vuoden 442 rauhansopimusta, joka kielsi roomalaisia ja persialaisia rakentamasta linnoituksia rajaseudulle, mutta persialaiset sotivat samaan aikaan hefthaliitteja eli valkoisia hunneja vastaan eivätkä pystyneet puuttumaan roomalaisten toimiin. Vuoteen 513 mennessä Persian kuningas Kavadh I oli saanut hunnien ryöstöretket kuriin. Vuonna 528 Kavadhin asema Persian kuninkaana oli vakaa, koska hän oli saanut myös kukistettua mazdakiittien lahkon, joka uhkasi hänen valtaansa.
Persialaisten ja roomalaisten välit heikkenivät keisari Justinus I:n viimeisten vuosien aikana. Persian ja Rooman rajalla sijaitsi useita pienempiä kristittyjä kuningaskuntia. Eräs näistä oli Lazica, jonka uusi kuningas Tzath antoi kastaa itsensä Konstantinopolissa ja otti vaimon, jonka keisari Justinus oli hänelle valinnut. Kavadh sai tämän jälkeen Zilgibin, joka oli erään roomalaisten kanssa liitossa olevan hunniheimon päällikkö, hyökkäämään roomalaisten kimppuun. Justinus sai kuitenkin tilanteen rauhoitettua lähettämällä Kavadhille kirjeen, jossa hän kertoi Zilgibin luvanneen luopua persialaisista. Kavadh antoi tämän jälkeen teloittaa Zilgibin. Kavadh kääntyi tämän jälkeen Justinuksen puoleen henkilökohtaisen ongelman vuoksi. Kavadh nimittäin halusi, että hänen seuraajakseen tulisi hänen poikansa Khusro, joka ei kuitenkaan ollut hänen vanhin poikansa. Siksi Kavadh ehdotti, että Justinus adoptoisi Khusron, jolloin roomalaiset tukisivat Khusroa Kavadhin kuoleman jälkeen. Justinus ja hänen kanssahallitsijansa Justinianus pitivät kummatkin ehdotusta hyvänä. Kvestori Proclus vastusti kuitenkin ajatusta ja väitti, että roomalaisen lain mukaan Khusro voisi näin vaatia keisarinvaltaa itselleen. Lopulta Kavadhille ehdotettiin, että Justinus adoptoisi Khusron germaanisen tradition mukaan, kuten Justinus oli jo aikaisemmin adoptoinut ostrogootti Teoderikin vävyn. Kavadh piti kuitenkin tätä ehdotusta loukkaavana.
Rooman ja Persian jo entisestään rasittuneet välit kiristyivät, kun Iberian kuningas Gourgenes siirtyi Rooman puolelle. Historioitsija Prokopioksen mukaan iberialaiset vastustivat Kavadhin yrityksiä käännyttää heidät zarathustralaisuuteen. Justinus I lupasi puolustaa iberialaisia ja lähetti erään Probuksen rekrytoimaan hunneja Kaukasiasta puolustamaan Iberiaa. Hän ei kuitenkaan saanut kerättyä tarpeeksi joukkoja. Vuonna 526/527 Justinus lähetti joukkoja Lazicaan, samalla kun Kavadh lähetti oman armeijansa Iberiaan. Gourgenes ja Iberian ylimystö pakenivat Konstantinopoliin. Justinus lähetti tämän jälkeen lisää joukkoja Lazicaan, joka oli Rooman liittolainen. Iberiaa pidettiin jo menetettynä, ja roomalaiset joutuivat luovuttamaan kaksi linnoitusta persialaisille. Linnoitukset osoittautuivat tärkeiksi, kun valtakunnat neuvottelivat rauhansopimuksesta vuonna 532. Tilanne ei muuttunut merkittävästi Iberian ja Lazican alueella sodan loppuun mennessä.
Armenia oli jaettu Rooman ja Persian valtakuntien välillä vuonna 387 solmitun sopimuksen mukaan. Rooman osuus, noin viidesosa koko Armeniasta, koostui kahdesta liittolaisvaltiosta. Roomalaiset laajensivat 520-luvulla valtaansa Armenian pohjoispuolella sotapäällikkö Sittaan johdolla, ja he saivat näin valtaansa alueen, joka sijaitsi Armenian ja Lazican välissä. Vuonna 526 tai 527 keisari Justinianuksen entiset henkivartijat Sittas ja Belisarius tekivät onnistuneen sotaretken persialaisten hallitsemaan Armeniaan eli Persarmeniaan. Retken tarkoitus oli ehkä auttaa Iberian tilannetta. Sittas ja Belisarius tekivät myös toisen retken Persarmeniaan, mutta kärsivät tappion persialaisia vastaan. Justinianus päätti ehkä Sittaan ja Belisariuksen neuvosta organisoida Rooman Armenian uudelleen vuonna 528. Hän erotti Armenian ja Transkaukasian joukot muista itäisten alueiden joukoista, jotka olivat magister militum per Orientemin alaisia. Näiden joukkojen komentajaksi tuli magister militum per Armeniam, ja viran ensimmäiseksi haltijaksi tuli Sittas. Armeniassa Sittas kukisti muun muassa tzanit, jotka hän pakotti kääntymään kristinuskoon ja palvelemaan Rooman armeijassa.
Vuosina 528 ja 529 useat maanjäristykset ravistelivat Rooman Lähi-itää. Useat kaupungit vaurioituvat pahasti, ja jälleenrakennus maksoi valtiolle paljon. Kavadh alkoi vaatia rahoja, joita roomalaiset olivat aikaisemman rauhansopimuksen mukaan joutuneet maksamaan persialaisille. Kun rahoja ei kuulunut, Kavadh lähetti vasallinsa ryöstämään roomalaisten alueita. Roomalaiset tekivät myös omia retkiä Persian alueelle. Lopulta kummatkin osapuolet olivat valmiita neuvotteluun. Kavadh olisi varmasti halunnut saada aikaan rauhansopimuksen, mutta roomalaiset eivät olleet valmiita maksamaan aikaisemmin sovittuja rahoja, joten sopimusta ei saatu aikaiseksi. Vuoden 527 kesällä roomalaiset tekivät hyökkäyksen Mesopotamian dux Libelariuksen johdolla Nisibisiä ja Thebetha-nimistä linnoitusta vastaan. Roomalaisten tappiot olivat suuret, ja Justinianus, josta Justinuksen kuoleman jälkeen oli tullut yksinhallitsija, nimitti Belisariuksen Libelariuksen seuraajaksi.Justinianus määräsi myös Palmyran kaupungin jälleenrakennettavaksi. Lisäksi kaupunkiin sijoitettiin roomalainen varuskunta. Vuosien 527 ja 528 vaihteessa persialaisten vasallina olleen arabiheimon kuningas Mundhir tappoi Palestina I:n fylarkki Harithin. Justinianus lähetti tämän jälkeen Phoenicen, Arabian ja Mesopotamian duxeille käskyn, että heidän tuli kostaa Harithin kuolema. Roomalaiset eivät saaneet kiinni arabeja mutta tuhosivat useita persialaisia linnoituksia ja saivat paljon saalista. Tämä tapahtui vuoden 528 huhtikuussa. Mundhir teki tämän jälkeen useita sotaretkiä Rooman alueelle vuoden 529 alussa. Justinianus vahvisti alueen puolustusta lähettämällä sinne Lykaonialaista jalkaväkeä.Justinianus antoi varustaa Persian vastaista rajaa, ja Daran lisäksi Martyropolikseen rakennettiin linnoituksia. Lisäksi keisari siirsi joukkoja Balkanilta Persian vastaiselle rajalle. Roomalaiset yrittivät myös rakentaa linnoitusta Thannuriksen (tai Tanurin) luona vuonna 528. Thannurista, joka sijaitsi Daran ja Nisibiksen eteläpuolella, oli puolustettu huonosti. Belisarius ja joukko muita komentajia saivat tehtäväkseen suojella roomalaisia työläisiä, jotka rakensivat linnoitusta. Roomalaiset kärsivät tappion ja joutuivat perääntymään. Belisarius pakeni ratsuväen kanssa Daraan, mutta suurin osa jalkaväestä joutui vangiksi tai kaatui. Prokopios on sekoittanut Thannuriksen taistelun roomalaisten myöhemmin kärsimään tappioon Mindouoksen luona. Thannuriksen jälkeen Justinianus määräsi Belisariuksen rakennuttamaan linnoituksia Mindouokseen ja Bidhwiniin, jotka sijaitsivat Nisbisin pohjoispuolella.Vuoteen 529 mennessä sodassa oli tapahtunut etupäässä pienempiä kahakoita ja linnoitustöitä. Vuosien 528–529 talvi oli ankara, ja sen aikana maanjäristys iski Laodikeiaan ja Antiokiaan. Talven aikana arabipäällikkö Mundhir teki myös ryöstöretken roomalaisten alueelle.Justinianus oli tässä vaiheessa valmis neuvottelemaan persialaisten kanssa. Justinianus lähetti magister officiorum Hermogeneen neuvottelemaan Kavadhin kanssa, ja Hermogenes saapui Antiokiaan 12. toukokuuta 529. Kavadhin luokse hän pääsi heinäkuussa ja luovutti tälle Justinianuksen lähettämiä lahjoja. Hermogenes välitti Kavadhin rauhanehdot Justinianukselle vuoden 529 lopulla. Kavadh uhkasi sodalla, jos Justinianus ei maksaisi suuria lunnaita. Justinianus lähetti Hermogeneen erään Rufinuksen kanssa uudelleen Kavadhin luokse neuvottelemaan, mutta hänen päästessään Daraan Kavadh oli jo koonnut armeijansa. Roomalaisilla oli oma armeijansa Darassa. Armeijaa johti Belisarius, joka oli saanut ylennyksen magister militum per Orientemiksi.
Kavadh hyökkäsi Daraa vastaan kesäkuussa 530. Hyökkäys yllätti Hermogeneen, joka oli odottanut neuvottelujen jatkuvan. Hermogenes sai määräyksen jäädä Belisariuksen luokse järjestämään Daran puolustusta. Hermogenes jakoi armeijan komennon valmistelujen ja taistelun aikana. Kun Kavadhin armeija oli päässyt Ammodiukseen (7,7 km Darasta), Belisarius alkoi valmistaa joukkojaan taisteluun Daran luona. Hän päätti taistella kaupungin ulkopuolella, mikä viittaa siihen, että kaupungin linnoitustyöt olivat vielä kesken. Hän epäili joukkojensa laatua ja kaivatutti ojia armeijan eteen. Belisarius sijoitti joukkonsa huolella. Tärkein rooli oli 600 hunnilla, jotka sijoitettiin armeijan keskustan kummallekin puolelle heti ojien ja jalkaväen eteen. Persialaiset jakoivat armeijansa kolmeen osaan. Prokopios kertoo, että ensimmäisenä päivänä käytiin pari kaksintaistelua, jotka roomalaiset voittivat. Seuraavana päivänä persialaiset saivat lisäjoukkoja. Yhteensä heillä oli noin 50 000 sotilasta, kun roomalaisilla oli vain puolet tästä määrästä. Tästä huolimatta persialaiset eivät ryhtyneet taisteluun. Belisarius ja Hermogenes yrittivät saada aikaan neuvotteluja persialaisten kanssa, mutta näiden päällikkö Mithran ei suostunut, joten joukot valmistautuivat taisteluun seuraavana päivänä. Pharas, herulien komentaja, ehdotti Belisariukselle, että hänen joukkonsa sijoitettaisiin erään kukkulan taakse, mistä ne saattaisivat hyökätä persialaisten selustaan. Belisarius suostui suunnitelmaan. Daran taistelu päättyi roomalaisten voittoon.
Kavadh ei hyökännyt roomalaisten kimppuun vain Mesopotamiassa. Persialaiset olivat jo vallanneet Iberian ja hyökänneet Lazicaan, ja seuraavaksi kohteeksi otettiin Roomalainen Armenia. Persialaisten ja heidän liittolaistensa armeijaa johti Mihr-Mihroe (Mermeroes), ja vastassa oli magister militum praesentalikseksi ylennetty Sittas ja hänen seuraajansa magister militum per Armeniamina Dorotheos. Roomalaiset saivat tietää persialaisten aikeista hyökätä Armeniaan. Sittas ja Dorotheus tekivät yllätyshyökkäyksen persialaisten leiriä vastaan, kun nämä olivat vasta kokoamassa armeijaansa Theodosiopoliksen luona. Roomalaiset ryöstivät persialaisten leirin ennen kuin palasivat kotiin. Myöhemmin roomalaiset kohtasivat persialaisten armeijan Satalan luona. Satala oli roomalaisten tärkeä tukikohta. Roomalaiset saavuttivat voiton vahvemmasta vastustajastaan sotajuonen ansiosta. Voiton jälkeen kaksi persarmenialaista päällikköä siirtyi roomalaisten puolelle, ja roomalaiset saivat heidän avullaan haltuunsa Bolumin ja Pharangiumin tärkeät linnoitukset, joista viimeksi mainittu sijaitsi tärkeällä kultaa tuottavalla alueella.
Luultavasti Satalan taistelun jälkeen Hermogenes ja Rufinus saapuivat Kavadhin hoviin. Kavadh halusi, että roomalaiset joko avustaisivat persialaisia rahallisesti, jotta he voisivat puolustaa niin sanottuja Kaspian portteja, tai tuhoaisivat Daran linnoituksen. Neuvottelijat palasivat Konstantinopoliin talvella 530. Justinianus luuli, että rauhansopimus oli lähellä ja kertamaksu riittäisi tyydyttämään Kavadhin. Justinianus lähetti Kavadhille kirjeen, mutta Rufinuksen päästyä rintamalle tuli selväksi, ettei Kavadh enää halunnut rauhaa. On mahdollista, että Kavadh muutti mieltään Armenian tappion takia. Toinen syy voi olla, että samarialaiset suunnittelivat kapinaa ja olivat pyytäneet Kavadhia apuun.
Seuraavaksi Kavadh hyökkäsi 15 000 ratsumiestä käsittäneen armeijan voimin. Armeijaan kuuluivat myös Mundhirin komentamat 5 000 lakhmidia. Armeija, jossa oli vain ratsumiehiä, pääsi aina Eufratille asti ilman vastarintaa. Belisarius sai kuulla hyökkäyksestä vasta silloin, kun persialaiset olivat päässeet Callinicumin luokse. Hän otti mukaansa 3 000 miestä ja Harithin 5 000 ghassanidia. Loput joukoista jätettiin puolustamaan Daraa. Persialaiset olivat tuolloin päässeet alueelle, jossa Eufrat virtaa etelästä pohjoiseen. Joukot ryöstivät aluetta, mutta Belisarius esti heidän etenemisensä syvemmälle roomalaisten alueelle. Pian Hermogenes saapui paikalle roomalaisten lisäjoukkojen kanssa. Belisarius olisi antanut persialaisten vetäytyä ilman vastarintaa, mutta hänen alaisensa halusivat hyökätä vihollisen kimppuun. Roomalaisten armeija seurasi persialaisia aina Callinicumin luokse. Täällä Belisarius saatiin suostuteltua hyökkäämään vihollisen kimppuun, ennen kuin se pääsisi pakenemaan.Callinicumin taistelu käytiin 19. huhtikuuta 531, ja persialaiset saivat siinä merkittävän voiton. Prokopioksen ja Malalaksen versiot taistelun kulusta eroavat toisistaan suuresti. Prokopios syyttää roomalaisten vastoinkäymisistä ghassanidien päällikköä al-Harithia, mutta luultavasti hän yrittää vain suojella ihailemaansa Belisariusta. Prokopioksen mukaan Belisarius taisteli jalan aina pimeän tuloon asti, minkä jälkeen hän pakeni Eufratin yli. Malalas puolestaan kertoo, että Belisarius ylitti joen jo taistelun alkuvaiheessa. Taistelun seurauksena Belisarius erotettiin magister militumin tehtävistä toukokuussa tai kesäkuussa vuonna 531.Belisariusta syytettiin Thannuriksen ja Callinicumin tappioista, ja eräs Constantiolus nimitettiin tutkimaan näitä syytöksiä. Belisarius itse piti tappion syynä joukkojensa innokkuutta ja kurittomuutta. Prokopios väittää, että Belisarius kutsuttiin takaisin Konstantinopoliin todellisuudessa siksi, että Justinianus halusi hänen johtavan tulevaa hyökkäystä Afrikkaan (vandaalisota). Prokopios ei myöskään mainitse Constantioluksen tekemää tutkimusta. Palattuaan Konstantinopoliin Belisarius oli kuitenkin lojaali Justinianukselle ja kukisti Munduksen kanssa niin sanotun Nika-kapinan vuoden 532 alussa.Hermogenes saapui Kavadhin luokse heti Callinicumin jälkeen, mutta neuvotteluista ei tullut mitään. Persialaiset käyttivät voittoa hyväkseen ja valtasivat muun muassa linnoituksen Osroenessa. Justinianus yritti vahvistaa asemiaan ja nimitti Sittaan koko idän puolustuksen päälliköksi. Justinianus käytti myös Mundhiriä välimiehenä neuvotteluissa Kavadhin kanssa.
Persialaiset olivat aktiivisia myös Armeniassa. Kesällä 531 pieni armeija ylitti Tigriksen, mutta paikallinen roomalainen komentaja, dux Bessas, kukisti sen. Sen jälkeen roomalaiset tekivät ryöstöretken persialaisten alueelle. Malalaksen mukaan persialaisia oli 6 000, joista 2 000 menehtyi. Kavadh lähetti sen jälkeen armeijan valtaamaan Martyropoliksen, joka sijaitsi aivan rajan tuntumassa. Persialaiset piirittivät Martyropolista, mutta joutuivat luopumaan, kun Sittas ja Hermogenes saapuivat armeijoineen paikalle. Persialaiset päästivät roomalaiset kaupunkiin, mutta Sittas ja Hermogoenes eivät olleet varmoja, pystyisivätkö puolustamaan sitä. He yrittivät neuvotella persialaisten kanssa aselevosta, jotta Rooman lähettiläät pääsisivät Kavadhin luokse neuvottelemaan rauhasta. Persialaiset luopuivat piirityksestä marraskuussa tai joulukuussa 531, sillä Kavadhin oli kuollut syyskuussa 531.
Kavadhin kuoleman jälkeen Persian kuninkaaksi nousi Khosrau I. Hän kutsui Rooman lähettiläät luokseen, mutta Justinianus ei suostunut. Sen sijaan hän ilmoitti Khosraulle kirjeessä, ettei hyväksynyt tätä Persian kuninkaaksi. Justinianus tiesi Khosraun aseman olevan heikko ja toivoi pystyvänsä heikentämään sitä entisestään. Khosrau sai kuitenkin kukistettua veljensä ja tämän kannattajat. Justinianus suostui tämän jälkeen kolmen kuukauden aselepoon.Ennen sodan loppua Rooman itäiset maakunnat saivat vielä kokea yhden sotaretken. Persialaiset olivat kutsuneet joukon hunneja hyökkäämään roomalaisten kimppuun. Hunnit saapuivat joulukuussa, liian myöhään avustaakseen Martyropoliksen piirityksessä. He ryöstelivät silti maaseutua ja tunkeutuivat aina Kilikiaan asti. Hunnien hyökkäys yllätti puolustajat täydellisesti, mutta Magister militum per Armeniam Dorotheus kukisti kuitenkin hunnit, ennen kuin he ehtivät palata persialaisten alueelle.Rauhanneuvottelut alkoivat toden teolla vuoden 532 keväällä. Roomalaisten neuvottelijat, muun muassa Rufinus ja Hermogenes, tapasivat Khosraun Persian alueella. Yhteisymmärrykseen päästiin melko pian. Persialaiset saisivat 110 centenariaa kultaa (noin 5 tonnia). Khosrau painotti, että rahat käytettäisiin Kaukasian solien puolustamiseen. Khosrau vaati myös saada pitää eräitä linnoituksia, muun muassa Lazican, ja sovittiin että roomalaiset siirtäisivät myös Mesopotamian duxin päämajan Darasta Constantiaan. Ennen rauhansopimuksen solmimista Rufinus kävi Konstantinopolissa pyytämässä Justinianuksen suostumusta. Justinianus myöntyi muihin ehtoihin, mutta ei suostunut luopumaan Lazican linnoituksista. Kesällä 531 Rufinus ja Hermogenes saivat aikaan rauhansopimuksen, jonka mukaan roomalaiset saivat pitää Lazican.Niin sanottu ikuinen rauha kesti vuoteen 540 asti, jolloin sota Rooman ja Persian välillä puhkesi jälleen.
Tärkein sotaa käsittelevä lähde on Prokopioksen Persian sotaa käsittelevä teos. Prokopios oli Belisariuksen kirjuri siitä lähtien kun Belisarius lähetettiin Daraan vuonna 527. Prokopios oli Daran ja Callininumin taistelujen silminnäkijä. Muita lähteitä tälle aikakaudelle ovat muun muassa Johannes Malalas ja Zakharias Mytileneläinen.
James Allan Stewart Evans: The Age of Justinian: The Circumstances of Imperial Power.    Routledge, 1996. ISBN 9780415237260.    
Geoffrey Greatrex, Samuel N. C. Lieu: The Roman Eastern Frontier and the Persian Wars: 363–628 AD.    Routledge, 2002. ISBN 0415146879.    
Jones et. al.: The Prosopography of the Later Roman Empire: A. D. 527–641.    Cambridge University Press, 1992. ISBN 0521201608.    

C. William O'Neill (14. helmikuuta 1916 – 20. elokuuta 1978) oli yhdysvaltalainen poliitikko ja lakimies, joka toimi 1950-luvulla Ohion kuvernöörinä.O'Neill valittiin Ohion oikeusministeriksi vuonna 1950 ja kuvernööriksi vuonna 1957. Hän hävisi uudelleenvalinnan vuonna 1959. Hänet valittiin Ohion korkeimman oikeuden tuomariksi vuonna 1960 ja korkeimman oikeuden puheenjohtajaksi 1970. Hän toimi tuomarina aina kuolemaansa saakka

Cahokia oli muinainen intiaanien kaupunki nykyisen Saint Louisin kaupungin lähellä Illinoisin osavaltiossa Yhdysvalloissa. Siellä oli temppelikumpuja, jotka muistuttavat Mesoamerikan pyramideja. Siksi uskotaan, että Cahokiaa hallitsi papistoon kytkeytynyt ylimystö, jonka ohjauksessa kummuilla uhrattiin ihmisiä. Cahokia oli myös oman aikakautensa suurimpia metropoleja, ja sen väkiluvun on arveltu olleen vuosina 1050–1150 vähintään 20 000, mahdollisesti jopa 50 000. Kaupungin väestön nopea kasvu kääntyi jyrkkään laskuun 1200-luvun aikana. Todennäköisiä syitä ovat olleet luonnonkatastrofit ja Cahokian metsät tuhonneen arkkitehtuurin lyhytnäköisyys.
Cahokian muinaiskulttuurista ei ole olemassa kirjallisia tietoja, vaan tiedot perustuvat arkeologisiin tutkimuksiin ja niissä tehtyihin löytöihin. Cahokian nousu alkoi pari vuosisataa maissinviljelyn alkamisen jälkeen.
Cahokian ensimmäisen asutuksen uskotaan syntyneen vuoden 650 vaiheilla ja liittyvän myöhäiseen metsämaan perinteeseen. Kumpuja alettiin rakentaa mahdollisesti vuonna 1050, ja niitä rakentanut muinaiskansa tunnetaan historiassa kummunrakentajien nimellä. Yksinomaan Cahokian alueelle rakennettiin yli sata kumpua, jotka kohosivat tasaisesta maastosta monumentaalisina maamerkkeinä kunnioituksena maailmankaikkeutta kohtaan.
Mississippin kulttuuriin liittyvä Cahokia oli alueen tärkein uskonnollin keskus. Talot oli rakennettu riviin suuren torin ympärille, ja kaupungin laidoilla levisi laajoja peltoalueita ja kyliä. Cahokian ylhäisön ylelliset asunnot olivat kaupungin seremoniakeskusta ympäröivillä kukkuloilla ja työväestön vaatimattomat asunnot puolestaan kauempana keskustasta. Laitakaupunki oli joka suuntaan leviävä rakennusten, kumpujen ja pienten torien muodostama kokonaisuus. Cahokian länsirajalta erkani haja-asutus, joka kumpuineen ylsi nykyisen St. Louisin itäosiin.Pitääkseen kaupungin nopeasti kasvavan väestön kurissa Cahokian eliitti kehitti luokkajaon, jossa ylimpään arvoasteikkoon kuuluvat ylimykset hallitsivat alempia luokkia, huolehtivat kaupungin hallinnosta, valvoivat viljelyksiä ja kokosivat työvoimaa rakennushankkeisiin. Cahokian kummunrakentajien pääarkkitehti halusi jättää tunnusomaisen merkkinsä jälkipolville ja rakennutti osan kummuista pyramidin tavoin muotoilluiksi neliöpohjaisiksi, monitasoisiksi rakennelmiksi. Malli on tuttu muinaisesta Egyptistä. Merkillepantavaa on myös, että monet Cahokian tunnusomaisista piirteistä muistuttavat Meksikon ja Keski-Amerikan vanhan sivilisaation kulttuuria.Kaupankäynti ympäristön kansojen kanssa oli vilkasta. Suurilta järviltä kuljetettiin paljon kuparia, joka oli tärkeä tuote. Kissankultana tunnettua muskoriittimineraalia tuotiin Appalakeilta, ja kaivauksissa löytynyt laavakivi on peräisin Kalliovuorilta asti. Monet tutkijat uskovat Kanadan Albertassa sijainneen biisonien teurastuspaikan Head-Smashed-In Buffalo Jumpin olleen eräänlainen liha- ja nahkatuotteiden kauppakeskus, joka oli yhteydessä Cahokian kauppaverkostoon. Pisimmän matkan päästä tulivat kuitenkin merisimpukat ja barrakudan leukaluut, jotka ovat peräisin Meksikonlahdelta. Tämä kertoo kauppaverkoston laajuudesta. Cahokiaan johtikin monia maa- ja vesireittejä. Rahaa tai siihen verrattavaa valuuttaa ei ollut käytössä, mutta lahjoja vaihdettiin puolin ja toisin. Se oli hyödyllinen tapa tukahduttaa jännitteitä ja ylläpitää heimojen välistä rauhaa. Cahokian sisällä anteliaisuus lisäsi arvovaltaa. Lahjalla saatettiin myös ostaa alamaisen uskollisuus.Cahokia kasvoi nopeasti Mississippi-, Missouri- ja Illinoisjokien yhtymäkohdan hedelmällisen maaperän ansiosta. Maissinviljelyn uskotaan olleen kaupankäynnin ohella paikallisten asukkaiden pääelinkeino. Muita viljelytuotteita olivat tupakka, ohra, hirssi, kurpitsa, mustakoiso, pihatatar, auringonkukka ja pavut.
Suurin Cahokian kummuista on Monks Mound, Munkkien kumpu, jonka pohja on 316 × 241 metriä. Kummun korkeus on 30,5 metriä, ja se on Pohjois-Amerikan suurin tunnettu esihistoriallinen keinotekoinen maakumpu. Munkkien kummun tilavuus on 731 000 kuutiometriä, ja sen rakentaminen vaati ehkä noin kolme miljoonaa miestyötuntia.
Kaivausten mukaan kummun huipulla oli aikoinaan puinen temppeli tai päällikön palatsi. Kummun eräällä sivulla oli näyttämöksi ja seremoniakeskukseksi laajennettu alataso, jolla papit hengellisissä menoissa raottivat katsojille uskonnollisten salaisuuksiensa verhoa. Kummun lähellä oli puupylväistä koottu kehä, jota kutsutaan nimellä "Woodhenge", koska pylväitten asettelu tuo mieleen muinaisenglantilaisen Stonehengen kiviympyrän. Kaupungin johtajat tai astrologit havainnollistivat väestölle paaluympyrän avulla, miten he saivat yhteyden aurinkoon tai johonkin suureen tuntemattomaan voimaan. Paalut osoittivat kalenterin tavoin auringonnousut kesä- ja talvipäivänseisauksien sekä kevät- ja syyspäiväntasauksien aikaan.
Munkkien kumpua ja Cahokian ydinkeskustaa ympäröi paaluvarustus, jonka rakentaminen on tapahtunut vähintään neljänä eri aikakautena. 3,6 kilometriä pitkään varustukseen kuului vartiotorneja, jotka on rakennettu kolmeen kertaan uudelleen. Rakennelma oli päällystetty savella tulipalon vaaran varalle. Kuuden metrin korkuinen paalutus on puolustustarkoituksen lisäksi todennäköisesti ollut eliitin ja tavallisen väestön välinen sosiaalinen sulkuportti.Cahokiasta on löydetty yli 120 maakumpua, joiden päälle on muinoin rakennettu sekä temppeleitä että ylimystön asuntoja. Maakumpujen alta on kaivettu esiin myös hautoja, joukossa useiden kymmenien nuorten naisten joukkohauta. Lisäksi on löydetty selviä merkkejä keinotekoisista järvistä tai vesialtaista. Kumpujen kätköistä on paljastunut myös taide-esineitä, saviruukkuja, hiilipiirroksia ja "Lintumiehen muistolevy", josta on tullut eräs Munkkien kummun symboleista. Siitä, miksi muinaiset intiaanit kaiversivat kuvia pieniin litteisiin hiekkakiviin, on esitetty monia eri teorioita. Erään version mukaan laatassa oleva kuva olisi ollut kantajansa passi matkalla paikasta toiseen. Siitä oli luettavissa omistajan valta-asema ja arvo.
Cahokialaisten uskonnosta ei tiedetä paljon. Heidän on kuitenkin todettu palvoneen mesoamerikkalaisia jumalia, joista tärkein oli yltäkylläisen sadon tuoja aurinko. Uskontonsa oli täynnä symbolikaa. Se kuvastuu Cahokiasta ylös kaivetuissa taide-esineissä, joissa esiintyy auringonsäteiden ja lintujen lisäksi myyttisiä olentoja. Cahokialaisten maailmassa uskotaan olleen kaksi suurta vastakkaista voimaa: pimeys ja valo. Valon ylhäältä tuleva maailma oli luotettava ja tasaisen rauhallinen, alhaalta tulevan pimeyden voimien maailma taas epäluotettava ja sekasortoinen. Munkkien kumpu yhdisti nämä maailmat. Se muodosti kosmisen portaikon maanalaisen ja taivaallisen maailman välille ja yhdisti ne maanpäälliseen maailmaan. Cahokialaiset uskoivat kuoleman jälkeiseen elämään. Kunnioitetuimmat kaupungin asukkaat haudattiin hautakumpujen huipulle lahjojen ja arvotavaroiden kera.Cahokialaiseen uskontoon kuuluivat ihmisuhrit. Asia paljastui, kun erään hallitsijan haudan alapuolelta löytyneet nuorten naisten luurangot tutkittiin. Oikeuslääketieteelliset tutkimukset osoittivat, ettei yksikään haudan 53 naisesta ollut synnyttänyt. Arkeologien mukaan naiset olivat neitsyitä, jotka oli uhrattu täydentämään kuolleen valtiaan tuonpuoleista elämää.
Cahokian rikkaaseen kulttuuriin kuului erilaisia vapaa-ajan harrastuksia. Kaupunkilaisten huveihin kuului olennaisesti tanssia, musiikkia ja laulua. Esiin kaivettua suurta kenttää uskotaan hengellisten seremonioiden ja rituaalien ohella käytetyn myös joukkuepelien kenttänä. Myös taitoa vaativat pelit miellyttivät cahokialaisia. Suosituin ja arvostetuin urheilulaji oli chunkey. Siihen tarvittiin kiekkomainen kivi ja muutama keihäs tai seiväs. Avustajan vierittäessä kiveä pitkin kenttää kaksi kilpailijaa kerrallaan yritti heittää keihäänsä mahdollisimman lähelle sitä paikkaa, johon kivi pysähtyi. Chunkeyn pelaamisen on todettu kuuluneen varhaiseen Mississippin kulttuuriin, ja myöhempinä aikoina peli oli yleinen ajanviete useiden intiaanikansojen keskuudessa läntisiä tasankoja myöten. Siitä oli monia muunnelmia, ja se tunnettiin useilla nimillä.
Cahokian kasvu hidastui tai pysähtyi jo noin 1200 eaa. Jostain syystä Cahokia hylättiin välillä 1300-1400 jaa. Syiksi on veikattu tulvia, kuivuutta, vieraiden kansojen tunkeutumista, kuivuutta, sotia, maanjäristystä, maaperän eroosiota punkaadon takia, kulkutauteja jne.
Cahokiassa oli tulvia 1100–1260 ja 1340–1460.  Nämä ovat voineet ajaa ihmiset pois alueelta.
Kun pieni jääkausi alkoi 1250, tämä vähensi sademäärää ja laski lämpötilaa Cahokian tienoilla. Ehkä kuivuus tai kasvukauden halla oli niin paha, että se tuhosi maissisadosta suuren osan. Yhdessä mahdollisten tulvien kanssa 
tämä olisi tappanut ihmmisiä nälkään, ja ajanut jäljelle jääneet mm. biisoneita metsästämään.
Eräiden tutkijoiden mukaan kummunrakentajat olivat jääneet idästä ja lännestä työntyvien sotaisten intiaanikansojen jalkoihin ja paenneet etelään. Samoilta ajoilta arkeologit ovat löytäneet merkkejä sotien lisääntymisestä koko Mississippin kulttuurin alueelta.Mahdollista on myös punataudin ja tuberkuloosin kaltaisten tautien leviäminen Cahokiaan epidemian tavoin. Kaupungin terveydenhoitojärjestelmä tuskin oli kovinkaan kehittynyt. 
Myös paaluaidan rakentaminen noin vuosina 1175–1275 kaupungin keskustan ympärille on saattanut epäsuorasti olla yhtenä syynä Cahokian tuhoon. Kun kaupungin ympäriltä kaadettiin kymmeniä tuhansia puita aidan rakentamiseksi, kasvit ja eläimet menettivät elintilaansa. Puiden juuret eivät sitoneet enää maata, ja tuloksena oli eroosion nopea lisääntyminen. Cahokialaisten itse aiheuttama muutos kaupunkinsa ympäristössä saattoi käydä heille kohtalokkaaksi. Saaliseläimet, kuten peurat, kaikkosivat kaukaisemmille alueille, ja joet ja purot liettyivät. Cahokialaisten luurankoja tutkittaessa on havaittu, että he olivat joutuneet turvautumaan varsin yksipuoliseen ravintoon, maissiin. Lihan syönnin väheneminen kertoo riistan niukkuudesta.Joskus 1200-luvun jälkimmäisellä puoliskolla Cahokiaa ravisutti maanjäristys. Munkkien kummun vasen sivu sortui kokonaan, ja monet puusta ja rappauslaastista tehdyt rakennelmat luhistuivat. Uuneista levisi tulipalo, joka poltti osan Cahokiaa, ja maanjäristyksessä vapautuneet vesimassat tulvivat kaupunkiin aiheuttaen pienois-tsunamin.
Cahokian hallitsijat pyrkivät korjaamaan vahingot turvautumalla asiantuntijoiden apuun ja kaupungin tuhoutuneen osan uudelleenrakentamiseen. Tulvat olivat kuitenkin ehtineet synnyttää uusia uomia. Ongelmien ratkaisuyritykset, kuten kukkuloiden rinteiden pengertäminen, jokien patoaminen ja vieläpä Cahokian siirtäminen, eivät kasvattaneet kaupunkia enää entisiin mittoihinsa. Onkin mahdollista, että cahokialaiset näkivät ruohon vihreämpänä oman kaupunkinsa ulkopuolella. Talojen tulisijoista tupruava savu, vuosi vuodelta lisääntyneet jäteongelmat ja yksipuoliseksi muuttunut ravinto saivat väestön miettimään tulevaisuuttaan, joka ei näyttänyt sellaiselta kuin he olisivat halunneet.Kyllästyneenä kaupunkinsa kasvaviin ongelmiin yhä useampi oli valmis astumaan uuteen, toisenlaiseen elämään. Joillekin se saattoi olla siirtyminen Mississippijoen länsipuolisille tasangoille, jossa he voisivat seurata biisonilaumoja ja syödä punaista lihaa. Joillekin se saattoi olla pelkkä halu elää pienimuotoista leirielämää vapaana kaupungin sykkeestä. Ehkä Cahokian vallanpitäjien voima kävi riittämättömäksi pitämään kurissa suurta työväenluokkaa, joka oli kyllästynyt alistettuun asemaansa. Tiedemiehet uskovat, että Cahokian valtiomuoto kääntyi itseään vastaan ja johti sisällissotaan.Cahokian yhteiskunta alkoi hajota väestön jättäessä asteittain kaupungin, jonka vaikutus ympäristöön oli ollut ilmeinen. Pieniä samaan muottiin rakennettuja kaupunkeja on löytynyt Mississipin alueelta useita, joista pohjoisimmat olivat Wisconsinissa sijainneet Aztalan ja Trempealeau. Ensimmäinen eurooppalaisten kuvaus Aztelanista oli Nathaniel Hyerin kirjoitus vuodelta 1837. Hän erehtyi pitämään löytämiään kumpuja muinaisten asteekkien pyramiditemppeleinä ja nimesi paikan heidän mukaansa. Myöhemmät tutkimukset osoittivat Aztalanin olevan kuin Cahokia pienoiskoossa, ja paikka tunnetaankin nykyään Wisconsinin historiallisena puistona. Sieltä on kaivauksisa löydetty samanlaisia ruukkuja kuin Cahokiasta. Vaikka esineet ovat saattaneet kulkeutua Aztalaniin kaupankäynnin mukana, on vaihtoehtona yleisemmin pidetty sitä, että osa Cahokiasta lähteneistä kulki Mississippiä pitkin pohjoiseen ja rakensi Aztalanin metsämaan kulttuuripiirin alueelle. Tutkimuksissa on löytynyt selviä merkkejä siitä, että kahden kulttuurin kohtaaminen ei ole sujunut rauhallisesti.Aztalanille kävi samoin kuin Cahokialla ja kaikille muille kummunrakentajien asuttamille kaupungeille. Ne autioituivat. Jälkipolville jäi vain kumpuja todistamaan elämästä, jota joskus oli ollut niiden ympärillä.
Nimen Cahokia antoivat kaupungille illinois-intiaanit jälkikäteen, koska tyhjilleen jääneen alueen olivat asuttaneet heidän liittokuntaansa kuuluvat cahokiat. Nimi tarkoittaa villihanhia. Cahokian kaupungin alkuperäistä nimeä ei tiedetä sen enempää kuin sitäkään, keitä sen rakentaneet muinaiset kummunrakentajat olivat.
Ensimmäiset eurooppalaiset saapuivat Cahokiaan vuonna 1673. Ranskalaiset tutkimusmatkailijat Louis Jolliet ja Jacques Marquette laskivat Mississippijokea kohti etelää ja tulivat illinoisien hallitsemille alueille. Ensimmäiset muistiinpanot jokien varsille rakennetuista kummuista ovat tältä ajalta. Ranskalaisten kysyessä kumpujen alkuperästä illinoisit kertoivat, ettei niitä ollut rakentanut mikään heidän heimoistaan.Kun ranskalaiset jesuiitat saivat myöhemmin jalansijaa illinoisien liittokuntaan kuuluneiden cahokioiden ja tamaroiden kylissä, he aloittivat käännytystyönsä näiden parissa. Seuraavan vuosisadan alkupuolella jesuiitat perustivat suurimman kummun läntiselle sivulle kappelin aikomuksenaan rakentaa paikalle suuri luostari. Paikka nimettiin munkkien kummuksi, ja sillä nimellä se tunnettiin myöhempinä aikoina. Itse luostarin rakentaminen jäi munkeilta haaveeksi, sillä ympäristön sodat ja taudit saivat heidät luopumaan hankkeesta.1740-luvulla Cahokiasta tuli pohjoisen Mississippin jokilaakson ranskalaisten strateginen keskus kaupankäynnissä intiaanien kanssa. Uuden-Englannin joukot valtasivat vuonna 1763 Suurten järvien ranskalaislinnakkeiden ohella myös Cahokian. Ranska onnistui saamaan Cahokian takaisin, mutta kaupankäynnin pääpaino siirtyi läheiseen St. Louisiin, jonne oli levinnyt Ranskan Louisianan alainen siirtokunta. Vuonna 1769 Cahokia nousi hetkeksi julkisuuteen, kun siellä surmattiin kapinanjohtajana kuuluisuutta saavuttanut ottawien päällikkö  Pontiac.Yhdysvaltain armeija otti Cahokian vuonna 1778 haltuunsa ranskalaisilta ilman sotilaallista vastarintaa. Seuraavan vuosisadan alussa kuvernööri William Henry Harrison, josta myöhemmin tuli Yhdysvaltain presidentti, nimitti Cahokian käräjätalon luoteisterritorion oikeudelliseksi ja hallinnolliseksi keskukseksi. Cahokia luopui tästä asemasta vuonna 1814. Kolme vuotta myöhemmin alkanut Mississippin tulviminen ajoi Cahokian asukkaat etsimään turvakseen korkeampaa paikkaa. He perustivat St. Louisin itälaidalle Illinois Cityn. 58 vuotta myöhemmin kaupunki liitettiin St. Louisiin.
Muinaistutkijat jatkavat edelleen varhaista Cahokiaa koskevan epätietoisuuden selvittämistä ja yrittävät rakentaa ehyempää kuvaa kaupungista ja sen kohtalosta. He ovat käyneet läpi lukemattomia teorioita siitä, mitkä syyt autioittivat kaupungin ja keitä sen asukkaat olivat. Cahokiaan on yritetty liittää moniakin tunnettuja intiaanikansoja, kuten omahat, joiden perimätieto kertoo heidän asuneen lähellä St. Louisia sijainnutta korkeaa kukkulaa. Intiaanitutkijat ovat yhdistäneet aineellisen kulttuurin ja historiallisten seikkojen perusteella sille kulttuurialueelle, jossa Cahokia sijaitsi, myös osaget ja poncat. Lisäksi molempien kansojen uskonnossa oli maata ja taivasta edustavat vastakkaisryhmät kuten cahokialaisilla. Tutkijoitten harmiksi sen enempää omahilla, osageilla kuin poncillakaan ei ole tietämystä suuresta muinaisesta kaupungista. Tämä vaiteliaisuus on saanut jotkut arkeologit esittämään teorian, että intiaanit eivät halua puhua Cahokian tapahtumista.Viimeinen yhdysside kummunrakentajiin ovat aurinkoa palvovat ala-Mississipin natchezit. Heidän kastijärjestelmää käyttävä yhteiskuntansa keskittyi suuren maakummun ympärille. Uusi-Ranska hajotti natchezit vuonna 1730, ja heidän alkuperäinen kulttuurinsa katosi ennen kuin sitä ehdittiin lähemmin tutkia. Tasankojen maanviljely- ja ratsastuskulttuuria edustavien Nebraskan pawneiden uskonnossa näkyi piirteitä cahokialaisuudesta. Tämä ilmeni nuorten tyttöjen uhraamisena. Mississipin alueen esihistoriallisiin heimoihin kuuluneet chickasawit, choctawit ja cherokeet eivät ole tunnustaneet olevansa muinaisten cahokialaisten jälkeläisiä. Heidänkin kulttuuristaan on kuitenkin löytynyt yhtäläisyyksiä ainakin kummunrakentajiin, minkä osoittavat espanjalaisen löytöretkeilijän Hernando de Soton muistiinpanot 1500-luvulta.Yhdysvaltalainen lääkäri Benjamin Smith Barton kirjoitti vuonna 1787, että kummunrakentajat olisivat olleet uuteen maailmaan asettuneita viikinkejä. Väitettä tukivat tarinat viikingeistä, jotka olivat purjehtineet Pohjois-Amerikkaan noin vuonna 1000 ja perustaneet kaupungin nimeltä Vinland. Tämä paikka on myöhemmin löytynyt Kanadasta ja tunnetaan nykyään nimellä L’Anse aux Meadows. Smithsonian-instituutti käsitteli varhaisimmissa 1800-luvun julkaisuissaan paljon Cahokiaa ja kallistui Bartonin linjoille kummunrakentajien alkuperän suhteen. Kirjailija Josiah Priest paneutui aiheeseen vuonna 1838 ja esitti, että kumpujen rakentajat olivat egyptiläisiä, kiinalaisia ja norjalaisia. Cahokian autioitumista ja kummunrakentajien katoamista perusteltiin muun muassa arveluilla intiaanien järjestämistä hyökkäyksistä, jotka olivat tuhonneet muinaiset valkoiset siirtolaiset.Useimmat myöhemmän ajan tutkijat uskovat, että niin cahokialaiset kuin muutkin kummunrakentajat hajaantuivat sadoiksi ryhmiksi ja vaelsivat eri suuntiin. Se, mitä he pakenivat, jää vaille lopullista vastausta.
Cahokia Mounds kuuluu Unescon maailmanperintöluetteloon, johon se liitettiin vuonna 1983. Suojelukohteena on säilytetty kaikkiaan 68 kumpua. Matkailijat voivat kavuta munkkien kummun huipulle tai tutustua moniin muihin muinaisen kaupungin entisöityihin nähtävyyksiin. Tähän tarjoaa mahdollisuuden kymmenen kilometriä pitkä luontopolku, jonka varrella on myös luonnonvaraista metsää kasvustoineen ja vesistöineen sekä kaistale ruohoaavikkoa. Cahokian kumpujen keskelle rakennettu opetuskeskus sisältää luokkatilojen lisäksi museoesineiden gallerian, esityssalin, majoitustilat vieraille ja paljon muuta. Cahokian erikoistapahtumiin kuuluu tieteellisiä luentoja, lasten ja koululaisten päiviä, intiaanien sadonkorjuujuhlia ja päiväntasaukseen liittyvistä vuosittaisia seremonioita.
Anderson, Rani-Henrik ja Henriksson, Markku Intiaanit (Pohjois-Amerikan alkuperäiskansojen historia) Gaudeamus, 2010. ISBN 978-952-495-162-3
Lockard, Craig A, Societies, Network, and Transitions: A Global history, Cengage Learning, 2007 ISBN 0618386122
Mann, Charles C, 1491, The Americas Before Columbus, Granta Books, 2005. ISBN 978-1-86207-876-5
Moorehead, Warren K. Cahokia Mounds, University of Alabama Press, 2000 ISBN 978-0-8173-1010-3
Pauketat, Timothy R. Archaeology of Downtown Cahokia, University of Illinois Press, 1998 ISBN 0964488140
Pauketat, Timothy R. Cahokians and Mississippians, Cambridge University of Press, 2004 ISBN 0 521 81740 4
Pauketet, Timothy R. & Emerson, Thomas E. Cahokia: Domination and Idealogy in the Mississippi World, Bison Books, 2000 ISBN 0-8032-3708-1
Virrankoski, Pentti Yhdysvaltain ja Kanadan intiaanit Gummerus, 1994, ISBN 951-717-788-7
Walker, Barrington, The History of Immigration and Racism in Canada, Canadian Scholars Press, 2008. ISBN 978-1-55130-340-6
Young, Biloine Whiting, Cahokia: The Great Native American Metropols, University of Illinois Press, 2000 ISBN 9780252068218
Timothy R. Pauketat, Diana DiPaolo Loren: North American Archaeology.    Blackwell Publishing Ltd, 2005, 2005. ISBN 0-631-23184-6 ; ISBN 0-631-23183-8.  Teoksen verkkoversio.  (englanniksi)
 Kuvia tai muita tiedostoja aiheesta Cahokia Wikimedia CommonsissaCahokian kumpujen kotisivu