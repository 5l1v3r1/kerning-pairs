
Denny Duquette on fiktiivinen hahmo ABC:n tv-sarjassa Greyn anatomia, jossa häntä esittää näyttelijä Jeffrey Dean Morgan.
Denny Duquette esiintyi Greyn anatomiassa ensimmäisen kerran sarjan toisella tuotantokaudella. Denny joutuu Seattle Gracen sairaalan sydänvian takia. Sairaalassa ollessaan hän flirttailee avoimesti tohtori Izzie Stevensin kanssa. Dennyn oli määrä saada sydänsiirre, mutta siirteen huonon kunnon takia se on käyttökelvoton ja Denny kotiutetaan.
Myöhemmin Denny palaa sairaalaan odottamaan uutta sydäntä ja tutustuu paremmin Izzieen. Izzie ja Denny rakastuvat toisiinsa, minkä takia Izzie eroaa silloisesta poikaystävästään Alex Karevista. Denny ja Izzie alkavat seurustella sairaalan muun henkilökunnan vastustuksesta huolimatta.
Dennylle ilmoitetaan, että hänellä on tilaisuus saada uusi sydän toisesta sairaalasta, Mercy Westistä. Käy kuitenkin ilmi, että Denny on jonossa 17 sekuntia toisen sydämensiirtopotilaan takana. Dennyn kardiologi Preston Burke ja toisen potilaan kardiologi Erica Hahn haluavat molemmat sydämen omalle potilaalleen. Izzie panikoi tajutessaan, että Denny ei luultavasti saa sydäntä ja saa idean pahentaa Dennyn terveydentilaa tilapäisesti, jotta tämä saisi sydämen.
Sydän luvataan lopulta Dennylle tämän tilan romahdettua Izzien toimien takia, ja Dennyn leikkaus menee hyvin. Hän kosii Izzietä leikkauksen jälkeen, ja tämä suostuu. Denny kuolee kuitenkin pian leikkauksen jälkeen komplikaatioihin. Izzie järkyttyy Dennyn kuolemasta ja syyttää siitä itseään. Dennyn kuoleman jälkeen Izzie ei halua enää olla lääkäri ja eroaa työstään, mutta palaa siihen myöhemmin. Dennyn isä ottaa Izzieen yhteyttä ja haluaa tämän selittävän hänelle, mitä Dennylle tapahtui. Dennyn isä kertoo Izzielle Dennyn jättäneen tälle perinnöksi 8,7 miljoonaa dollaria. Izzie käyttää rahat perustaakseen tohtori Baileyn kanssa ilmaisklinikan, jonka nimeksi tulee Denny Duquette Memorial Center.
Denny esiintyy sarjassa muutaman kerran vielä kuoleman jälkeenkin. Hän ilmestyy ensin Meredith Greylle tämän ollessa elämän ja kuoleman rajalla satama-altaaseen vajoamisen jälkeen, ja myöhemmin Izzielle unessa ja hallusinaatioissa. Sarjan viidennellä tuotantokaudella Izzie sairastuu syöpään, joka leviää hänen aivoihinsa aiheuttaen hallusinaatioita mm. Dennystä. Izzie ei ensin ymmärrä, miksi hän näkee ja tuntee taas Dennyn, ja luulee jopa Dennyä kummitukseksi. Izzie alkaa kuvitella seurustelevansa taas Dennyn kanssa. Hänelle kuitenkin selviää lopulta, että näyt johtuvat sairastumisesta.
Dent d’Hérens on 4 171 metriä korkea vuori Sveitsin ja Italian rajalla, Valais’n Alpeilla. Vuorella käy kiipeilijöitä ja sen huipulta näkee Matterhornin länsipuolen.

Derby Philosophical Society oli tieteellinen seura, joka toimi Englannin Derbyssä 1700-luvun lopulta 1850-luvun puoliväliin.
Seuran perustajaksi mainitaan yleensä Erasmus Darwin, mutta jo ennen hänen järjestämiään kokouksia Derbyssä oli järjestetty yleisöluentoja, ja John Whitehurst oli osallistunut tähtitiedettä ja sähköoppia käsittelevän yhdistyksen toimintaan. Samaan epämuodolliseen seuraan kuului myös maanmittari ja karttojen laatija Peter Perez Burdett. Valistuksen aikana monissa kaupungeissa perustettiin erilaisia "kirjallisuus- ja filosofiaseuroja ja-yhdistyksiä", ja teollisen vallankumouksen keskeisenä paikkana Derby sai niistä luonnollisesti osansa. Kaupungissa oli ollut panimo- ja silkkiteollisuutta jo 1700-luvun alkupuolella, ja vuosisadan lopulla sinne tuli puuvilla-, posliini-, rauta- ja mineraalikyplyläteollisuutta, jotka vahvistivat Derbyn asemaa alueen taloudellisena ja kulttuurillisena keskuksena.Darwin aloitteli seuran toimintaa pian Derbyyn muuttonsa jälkeen 1783, mutta se sai varsinaisen yhdistysmuodon 1784. Muita jäseniä olivat geologi ja kelloseppä John Whitehurst, tehtailija ja kirjailija Robert Bage, pastori Thomas Gisborne, kemisti Charles Sylvester, Jedediah Struttin pojat keksijä ja tehtailija William Strutt ja hänen mesenaattiveljensä Joseph Strutt ja kuuluisa filosofi Herbert Spencer sekä hänen isänsä George. Seura kokoontui viralliseen kokoukseen joka kuukauden ensimmäisenä lauantaina. Darwin oli toivonut seuran julkaisevan artikkeleita, mutta siitä ei tullut mitään. Sen sijaan se onnistui järjestämään luentotilaisuuksia ja kokoamaan hienon kirjaston, jossa oli etenkin muiden tiedeseurojen julkaisuja ja kemiaa käsitteleviä teoksia, sillä kaupungin tehtailijoita kiinnostivat kemian sovellukset. Kemian lisäksi lääketiede oli seuran erityisen kiinnostuksen kohteena, sillä jäsenistössä oli useita lääkäreitä. Seura kutsui myös tiedemiehiä pitämään vierailuluentoja ja julkisia kokeita, joiiden tyyppisiä on kuvattu Joseph Wrightin maalauksissa.Seura piti yhteyksiä myös muihin saman ajan tiedeseuroihin, etenkin Birminghamin Lunar societyyn, jonka jäsen James Watt kävi pitämässä esityksen vastikään kehitetystä höyrykoneesta. Seurat kokosivat kirjastojaan samaan tahtiin, Darwin toivoi niiden pitävän yhteisiä kokoksiakin joskus, ja vastaperustettu Derbyn seura yritti lähettää Birminghamiin viestin ilmapallolla, jonka laskettiin laskeutuvan Lunar societyn kokoontumispaikkaan Soho housen pihalle. Tuuli ei kuitenkaan ollut ennusteen mukainen, ja ilmapallo päätyi muualle.Lähestyvä Ranskan suuri vallankumous toi politiikan mukaan myös filosofisten seurojen keskusteluihin. Vuonna 1791 Lunar societyn jäsenen, pappi ja kemisti Joseph Priestleyn laboratoriot tuhottiin Birminghamin mellakoissa, jotka oli suunnattu Priestleyn kaltaisia liberaaleja kirkon uudistajia vastaan. Derby Philosophical Society päätti kuukausikokouksessaan lähettään Priestleylle surunvalittelukirjeen, jossa se myös rohkaisi Priestleytä jättämään hedelmättömän poleemisen teologian ja keskittymään luonnontieteelliseen työhön. Priestley kiitti mutta vastasi jatkavansa teologian parissa, minkä hän kokee ihmiskunnan tulevaisuuden kannalta tärkeämmäksi työksi. Tästä seurasi kiivasta väittelyä: seuran jäsen julkaisi ilmoituksen jossa sanoi että seuran nimissä julkaistu kannanotto oli vain viiden jäsenen (kaikkiaan 37:stä) tehtailema. Seuraavalla viikolla seura erotti kirjeen lähettämistä julkisesti vastustaneen jäsenensä ja huomautti, ettei kirjeessä oltu otettu kantaa Priestleyn poliittiseen toimintaan.Darwinin kuoltua 1802 seuran toiminta hiipui jonkun verran. Hänen jälkeensä puheenjohtajaksi tuli William Strutt. 1800-luvun puolella seura vaikutti Derbyn yleisen lastensairaalan (1810), teknisen koulun (1825) ja arboretumin (1840) perustamiseen. Vuonna 1857 seura lakkautettiin ja yhdistettiin Derbyn kaupunginmuseoon. Seura lahjoitti museolle neljäntuhannen niteen kirjaston ja laajan kokoelman "matemaattisia ja luonnontieteellisiä laitteita, näytteitä ja fossiileita".

Deuce-to-seven triple draw (2-7 triple draw) on pokerimuunnelma, jossa jokaiselle pelaajalle jaetaan viisi käsikorttia, joista yritetään muodostaa kolmella vaihdolla mahdollisimman heikko pokerikäsi.
Ässä lasketaan aina korkeaksi kortiksi (eli on pelaajan kannalta huono kortti, 2-3-4-5-A ei ole suora vaan "ässähai"), suorat ja värit otetaan huomioon (toisin kuin monissa muissa niin sanotuissa lowball-varianteissa), joten näin ollen paras mahdollinen 2-7 triple draw -käsi kuuluu siis (pelin nimen mukaisesti): 2, 3, 4, 5, 7 (ilman, että ovat samaa maata). 
2-7 triple draw'ssa panostus tapahtuu ennen ensimmäistä vaihtoa sekä joka vaihdon jälkeen. Pelissä käytetään normaalisti kiinteää panostusta eli sitä pelataan fixed limittinä. Kahdella ensimmäisellä panostuskierroksella käytetään pienempää limiittiä, kahdella viimeisellä suurempaa. Pelissä on mukana kaksi sokkopanosta (iso blindi ja pieni blindi). Peliä on mahdollista pelata myös no limittinä eli panoksen kokoa ei ole rajoitettu eli se voi olla koko pelaajan edessään oleva raha- tai pelimerkkimäärä. Esimerkiksi vuoden 2008 World Series of Pokerissa pelataan viiden tuhannen dollarin sisäänoston no limit 2-7 draw lowball -turnaus uudelleenostomahdollisuudellaKorttia vaihdettaessa niitä voidaan vaihtaa kerralla mikä tahansa määrä nollasta viiteen. Maksimissaan peliä pelataan kuuden pelaajan kesken. Jos pakasta loppuvat vaihtokortit, otetaan pelaajien pois heittämät kortit, sekoitetaan ne ja tarvittavat vaihtokortit valitaan niistä.
ensimmäinen panostuskierros, ison sokkopanoksen vasemmalla puolella oleva pelaaja aloittaa (hän joko luovuttaa, maksaa tai korottaa)

Devs – Iratvs on suomalaisen black metal -yhtyeen Arthemesian esikoisalbumi, joka julkaistiin vuonna 2001.
Albumi nauhoitettiin Hellhole Studiosissa talvella 2000, minkä jälkeen yhtye solmi levytyssopimuksen norjalaisen Native North Recordsin kanssa. Devs – Iratvs myytiin nopeasti loppuun ja sitä ylistettiin yhdeksi parhaaksi sinfonisen black metalin albumiksi.

”Diamond Dogs” on brittiläisen muusikon David Bowien kappale ja single Diamond Dogs -albumilta, jonka avausraitana se toimii. Kappale jäi todennäköisesti pitkän kestonsa vuoksi niukasti Britannian top 20:n ulkopuolelle, mutta ylsi Suomessa listan seitsemänneksi.Kappaleen tyylilajia on kutsuttu muun muassa ”sofistikoituneeksi autotallirokiksi”. David Bowie soittaa kappaleessa itse kitaraa, ja sekä riffi että laulu ovat saaneet vaikutteita The Rolling Stones -yhtyeen kappaleesta ”It's Only Rock 'n Roll (But I Like It)”.Raidan alussa kuuluva yleisön huuto miksattiin The Faces -yhtyeen livealbumilta Coast to Coast: Overture and Beginners. Pari sekuntia kitaririffin alkamisen jälkeen kuuluva ”Hey!”-huuto kuuluu yhtyeen jäsenelle Rod Stewartille.Kappaleesta tehtyjen cover-versioiden ryhmään lukeutuvat muun muassa Beckin, Duran Duranin ja Gilby Clarken esitykset.
Immonen, Tenho: David Bowie: Rockin kameleontti.   Tampere: Pop-lehti, 2005. ISBN 952-5546-09-8.    

Didyma (m.kreik. Δίδυμα) oli Vähässä-Aasiassa lähellä Miletosta sijainnut oraakkelistaan tunnettu Apollonin pyhäkköalue ja temppeli. Persialaiset tuhosivat temppelin 400-luvulla eaa., mutta sen jälleenrakennustyöt alkoivat noin vuonna 300 eaa. ja jatkuivat roomalaiskaudelle. Temppeli ei kuitenkaan koskaan valmistunut. Hallinnollisesti Didyman alue oli osa Miletoksen kaupunkivaltiota ja se sijaitsi noin 20 kilometriä Miletoksesta etelään.Oraakkelista ja temppelistä vastasivat aluksi brankhidien pappissuku, joka kuitenkin hävisi persialaisten tuhottua temppelin. Didyma tunnettiin antiikin aikana brankhidien mukaan myös nimellä Brankhidai.Didyma sijaitsee Aydınin maakunnassa neljän kilometrin päässä Didimin suositusta lomakaupungista. Kaupungin alkuperäinen nimi oli Yenihisar, mutta se nimettiin Didimiksi vuonna 1991 Didyman historiallisen kohteen mukaan. Didymasta luoteeseen sijaitsi Panormoksen satama (nykyinen Kovella) ja lännessä Poseidoninniemi (nykyinen Tekağac burnu). Didyma on yksi Turkin suosituimmista turistikohteista, ja siellä käy vuosittain tuhansia kävijöitä.
Arkaaisella ajalla Didyman Apollonin oraakkelista vastasivat Brankhidien pappissuku. Itse oraakkelivastaukset antoi papitar (profêtis), joka istui temppelin sisällä olevan pyhän lähteen vierellä. Papit tulkitsivat oraakkelin vastauksen. Oraakkeli oli toiminnassa aina vuoteen 494 eaa. asti, jolloin persialaiset tuhosivat temppelin. Seuraavan kerran oraakkeli oli taas toiminnassa vuonna 331 eaa. ja se jatkoi toimintansa aina 300-luvun jaa. loppuun asti, jolloin kristityt keisarit kielsivät pakanalliset oraakkelit.Vuodesta 331 eaa. eteenpäin papeista korkea-arvoisinta kutsuttiin profeetaksi (profêtês). Nykypäivään on säilynyt piirtokirjoituksia, joihin on kirjattu kunkin vuoden profeetta. Profeetan valitseminen tapahtui niin että Miletoksen viisi demosta nimittivät kukin yhden ehdokkaan ja näistä valittiin yksi arpomalla. Tämä takasi että Apollonin suosima ehdokas voitti. Nimilistoissa esiintyy miletoslaisten nimien lisäksi myös roomalaisia nimiä, mutta he saattavat olla miletoslaisia, jotka olivat ottaneet roomalaisen nimen saadessaan Rooman kansalaisuuden. Miletoslaisten lisäksi myös Rooman keisarit Trajanus, Hadrianus ja Julianus valittiin profeetoiksi, mutta heidän tapauksessaan nimitys oli varmaankin vain kunnianosoitus ja he eivät luultavasti koskaan toimittaneet virkaan kuuluvia tehtäviä.Nykyaikaan on säilynyt 61 Didyman oraakkelin vastauksista, joista 31 pidetään jokseenkin autenttisina. Oraakkelivastausten määrää voi verrata 535 vastaukseen, jotka ovat säilyneet Delfoin oraakkelilta, joista suurinta osaa ei kuitenkaan pidetä aitoina. Didyman oraakkelin antamat vastaukset ovat etupäässä ohjeita ja sanktioita, eivätkä ne melkein koskaan sisällä ennustuksia; Eräs poikkeus on ennustus jonka mukaan Julianus Apostatan Persian sotaretkestä tulisi voittoisa. Vastaukset koskivat yleensä uskonnollisia tai julkisia asioita. Oraakkelille kysymyksiä esittäneet saattoivat olla niin kokonaisia kaupunkeja kuin yksityishenkilöitä. Suurin osa oraakkelin kysymysten esittäjistä oli joko Miletoksen kaupunki tai joku sen asukas. Myös Miletoksen kolonioista Kyzikoksesta ja Iasoksesta käytiin hakemassa neuvoa oraakkelilta. Oraakkelin neuvoa hakeneiden joukossa oli muun muassa Pergamonin kaupunki ja keisari Diocletianus.
Didymassa on sijainnut kolme eri Apollonin temppeliä. Ensimmäinen temppeli oli peräisin 600- tai 700-luvulta eaa. Tämän tilalle alettiin rakentaa uudempaa temppeliä noin vuosina 550-540 eaa. Persialaiset tuhosivat tämän vuonna 494 eaa. Kolmatta temppeliä alettiin rakentaa noin vuonna 300 eaa.
Didyman temppelin alue (temenos) käsitti itse Apollon Didymaeuksen temppeli (Didymeion) ja useita pienempiä temppelejä muille jumalille, kuten Artemiille ja Zeulle. Myös pieni Didyman kylä oli temppelin alueella. Alueella oli myös kresmografion, jossa oraakkelin vastauksia säilytettiin ja pyhä lehto.500-luvun puolivälissä rakennetun temppelin koosta ei ole tarkkaa tietoa. Tämän temppelin adyton oli noin 33 metriä pitkä ja 19 metriä leveä. Temppelin sisällä ollut pienempi temppelirakennus eli naos oli kooltaan ehkä 15x5 metriä. Naos saattoi olla vanhempi kuin sitä ympäröivä rakennus, mutta tästä ei ole varmuutta.
Hellenistisellä kaudella jälleenrakennettu temppeli oli kooltaan kolmanneksi suurin kreikkalaisessa maailmassa. Ainoastaan maailman seitsemään ihmeeseen kuulunut Artemiin temppeli Efesoksessa ja Samoksen Heraion olivat suurempia.
Temppeli oli erikoinen koska sillä ei ollut kattoa (ὕπαιθρος, hupaithros). Temppelin krepidoma eli jalusta oli 118 metriä pitkä ja 60 metriä leveä. Stylobaatti eli lattiataso oli kooltaan 109 metriä pitkä ja 51 metriä leveä. Temppelin pylväät olivat 19,7 metriä korkeat. Pylväiden sisälle jäänyt alue oli noin 87x29 metriä.
Temppelissä oli kahdet pylväsrivistöt kaikilla sivuilla (peristyyli) ja 8 tai 12 pylvästä käsittänyt pronaos.
Peristyylin pylväät oli tehty joonialaiseen tyyliin ja osa muista pylväistä oli tehty korinttilaiseen tyyliin.
Temppeli on rakennettu niin että pronaos osoitti itään. Siihen ei kuulunut kreikkalaisille temppeleille tyypillistä opisthodomosta. Temppelin länsiosassa sijaitsi katoton adyton, eli temppelin pyhin osa, jossa sijaitsi pieni naos, joka saattoi olla alkuperäinen. Pronaos käsitti 12 pylvästä. Pronaoksen ja adytonin välissä oli seinä ja pronaoksesta pääsi adytoniin vain kahta käytävää pitkin. Käytävät johtivat rappusille, joita pitkin pääsi laskeutumaan adytoniin. Samoja rappusia pitkin pääsi itäiseen huoneeseen, joka oli adytonin ja pronaoksen välissä. Adytonin lattia oli 4 metriä tämän huoneen lattian alapuolella. Adytonissa kasvoi laakeripuita ja naoksen edessä oli lisäksi neljä pylvästä.Temppelirakennuksen omalaatuisuutta on yritetty selittää sillä että temppeli olisi saanut vaikutteita persialaisista palatsirakennuksista tai ptolemidien temppeleistä ja palatseista.
Apollonin temppelin edessä sijaitsi pyöreä rakennelma, jonka halkaisija oli noin 8 metriä ja jonka länsi ja itäsivulla oli oviaukot. Tämän uskotaan olevan sama alttari, johon maantieteilijä Pausanias viittaa teoksessaan. Pausaniaan mukaan alttari oli tehty uhrieläinten tuhkista ja verestä. Arkeologisissa kaivauksissa on löydetty palaneiden luiden jäänteitä ja ruukkujen palasia. Nämä löydöt on ajoitettu 600-luvulle eaa. Tarinan mukaan alttari oli Herakleen rakentama.
Apollonin temppelin edessä oli myös 125 metriä pitkä terassi, jonka päällä oli temppelille lahjoitettuja patsaita. Terassin ja temppelin välissä oli stadion. Alueella oli myös kresmografion; rakennus, jossa säilytettiin oraakkelin antamia vastauksia. Kresmografionin tarkkaa sijaintia ei tiedetä, mutta erään lähteen mukaan se sijaitsi temppelistä luoteeseen. Toinen tärkeä rakennus oli niin sanottu profeetan talo, jonka seiniin oli kirjattu ylös kunkin vuoden profeetta piirtokirjoituksella. Talon uskotaan toimineen profeetan asuinsijana. Suuri määrä tämän rakennuksen osista on löytynyt ja niistä voidaan päätellä että rakennuksen etupuoli koostui neljästä doorilaiseen tyyliin koristellusta pylväästä. Rakennus oli ehkä peräisin 200-luvulta eaa. Profeetan talon tarkka sijainti ei ole tiedossa, mutta sen oletetaan olleen lähellä itse temppeliä. Erään tulkinnan mukaan kresmografion ja profeetan talo olivat yksi ja sama rakennus.Didyman alueella oli myös muita temppelejä ja alttareita, muun muassa Artemis Pythielle, Zeus Soterille ja muille jumalille. Alueella oli myös useita julkisia rakennuksia, muun muassa eräässä tekstissä noin vuodelta 180 mainitaan prytanien talo, jossa Miletoksen virkamiehet ottivat vastaan vieraita. Didymassa oli myös gymnasion, roomalaiskaudella basilika ja kylpylä.
Miletoksen ja Didyman välillä kulki niin sanottu pyhä tie, joka alkoi Miletoksen eteläportista ja jonka loppupäätä reunustivat useat patsaat. Keisari Trajanus antoi jälleenrakentaa tien ja samoihin aikoihin rakennettiin portti kohtaan jossa Didyman temppelialue alkoi. Tien pituus oli 16,4 kilometriä eli 11 roomalaista mailia.Pyhän tien temppelinpuoleista päätä reunustivat useat patsaat. Eräs patsaista esittää istuvaa Teikhioussan kuningasta Kharesta. Patsaassa on piirtokirjoitus: ”Olen Khares Klesioksen poika, Teikhioussan hallitsija, patsas Apollolle”. Tätä patsasta lukuun ottamatta Khareesta ei ole muuta tietoa. Osassa muissa patsaissa on myös omistus Apollonille. Patsas ei alkujaan ollut tarkoitettu kulttikuvaksi, mutta Khareen kuoleman jälkeen hänen patsaansa joutui palvonnan kohteeksi. Khareen patsas ja yhdeksän muuta, jotka yhdessä tunnetaan nimellä Khares-ryhmä, vietiin British Museumiin vuonna 1859. Myöhemmin muita patsaita on viety Louvreen ja Istanbulin arkeologiseen museoon.Pyhä tie mainitaan myös eräässä miletoslaisessa piirtokirjoituksessa, jossa kerrotaan miletoslaisen kulttiryhmästä molpoi (”laulajat”). Piirtokirjoitus on noin vuodelta 100 eaa., mutta sen alkuperä on luultavasti noin vuodelta 450 eaa. Ryhmään kuului useita korkea-arvoisia miletoslaisia, kuten stefanefor (kruununkantaja), joka oli Miletoksen vuotuinen eponyymi virkamies. Ryhmän tuli säännöllisesti tehdä pyhiinvaellusmatka Miletoksen Apollon Delfinoksen temppelistä Didymaan. Piirtokirjoitus määrää millaisia riittejä ryhmän tuli tehdä eri paikoissa tien varrella. Riitteihin kuului esimerkiksi uhrauksia ja hymnien laulamista.
Konon ja Varro kertovat teoksissaan Didyman oraakkelin alkuperän. Defoilaisella Demokloksella oli poika Smikros, jonka kanssa hän purjehti Delfoista Miletokseen oraakkelin ohjeiden mukaan. Poika karkasi kuitenkin ja eräs Eritharses otti hänet kasvatikseen. Smikron meni tämän jälkeen naimisiin joko Eritharseen tyttären kanssa (Varron mukaan) tai erään rikkaan miletoslaisen tyttären kanssa (Kononin mukaan). Raskaana ollessaan vaimo näki unta että aurinko meni sisään hänen suustaan ja ulos hävyn kautta. Parille syntyi poika, jolle annettiin nimeksi Brankhos, joka oli niin kaunis että Apollon rakastui häneen. Apollon suuteli Brankhosta kun tämä oli paimentamassa ja opetti tälle ennustamisen taidon. Paikalle jossa Apollon suuteli Brankhosta rakennettiin Apollonin temppeli.Tarinan taustalla voi olla Delfoin yritys saada kunnia myös Didyman oraakkelista tai miletoslaisten yritys liittää oma oraakkelinsa Delfoin kuuluisampaan oraakkeliin. Myös Strabon kertoo Brankhoksen olleen alkujaan Delfoista. Apollonin rakkaus Brankhosta kohtaan oli tunnettu aihe antiikin aikana ja siihen viitataan usein kreikkalaisessa ja latinalaisessa kirjallisuudessa. Apollon mainitaan myös joskus Brankhoksen isänä, Kononin ja Varron tarinassa aurinko viittaa Apolloniin.
Ensimmäinen kulttipaikka perustettiin jo ennen kuin kreikkalaiset kolonisoivat Joonian. Temppelin vierasperäiseen alkuperään viittaa nimi ”Didyma”, joka alkujaan oli anatolialaisesta kielestä. Kreikkalaisia se muistutti sanasta didymoi (”kaksoset”), joka viittasi Apolloniin ja Artemikseen. Itse temppelirakennus oli peräisin 700-luvun eaa. lopulta.500-luvulta peräisin olevat piirtokirjoitukset osoittavat temppelin olleen jo silloin pitkään toiminnassa. Noin vuodelta 600 eaa. peräisin olevassa homeerisessa hymnissä mainitaan Apolloniin Miletoksen herrana, jonka uskotaan viittaavan Didyman temppeliin. Historiallisella ajalla temppeli tunnettiin laajalti. Itse Didyma mainitaan kirjallisissa lähteissä ensimmäisenä Herodotoksen historiassa. Herodotos kertoo Egyptin faaraon Nekau II:n lähettäneen lahjoja temppelille vuonna 608 eaa. voitettuaan Megiddon taistelun. Faarao lähetti muun muassa taistelussa käyttämänsä vaatteet temppelille. Lyydian kuningas Kroisos lahjoitti Didyman temppelille yhtä paljon kultaa kuin hän oli lahjoittanut Delfoin temppelille. Herodotoksen tarinassa Kroisos lähetti viestin seitsemälle eri oraakkelille testatakseen näitä. Tarinan mukaan vain Delfoi ja Oropoksen Amfiareion läpäisivät Kroisoksen testi. Herodotos mainitsee myös brankhidien pappissuvun, jonka jäsenet huolehtivat temppelirakennuksesta ja oraakkelista aina vuoteen 494 eaa. asti. Brankhidit juonsivat juurensa myyttisestä Brankhoksesta, jolle Apollon oli suonut ennustamisen lahjan. Arkaaisella ajalla Didyma tunnettiin myös nimellä brankhidai, joka myös tarkoitti brankhidien pappissukua.Alkuperäinen kulttipaikka koostui luultavasti alttarista ja lähteestä. Varhaisimmat kivirakennukset Didymassa rakennettiin 600-luvun eaa. lopulla, ja niitä edelsivät luultavasti puiset rakennukset. Alkujaan puinen Apollonin temppeli korvattiin pienellä kivisellä naoksella. Tämän ympärille rakennettiin myöhemmin temppeliä ympäröivät korkeat seinät. Nämä seinät ympäröivät temppeliä ehkä vain kolmelta ilmansuunnalta. Arkeologit ovat löytäneet naoksen sekä eteläisen ja pohjoisen seinän jäänteet.Sardis joutui Persian vallan alle noin vuonna 546 eaa. ja tämän jälkeen myös Miletos joutui Persian valtapiiriin. Miletos sai säilyttää samat oikeudet, jotka sillä oli ollut jo Kroisoksen vallan alla.Herodotos kertoo että Kymen kaupunki konsultoi Didyman oraakkelia sen jälkeen kun eräs Paktyes oli yllyttänyt lyydialaiset kapinaan persialaisia vastaan. Kapinan epäonnistuttua Paktyes pakeni Kymeen, minkä jälkeen kymeläiset halusivat kysyä neuvoa oraakkelilta pitäisikö heidän luovuttaa Paktyes persialaisille. Didyman oraakkeli vastasi että kymeläisten tuli luovuttaa Pakyes persialaisille. Kymeläiset eivät kuitenkaan hyväksyneet tätä, vaan lähettivät erään Aristodikoksen hakemaan uuttaa lausuntoa oraakkelilta. Oraakkelin taas antoi käskyn luovuttaa Pakyes Aristodikos alkoi poistaa temppeliin pesiytyneitä lintuja ja niiden pesiä. Pian Apollonin ääni kuului temppelistä ja kysyi miksi Aristodikos hääti Apollonin suojatteja. Aristodikos kysyi puolestaan miksi Apollon suojeli omia suojattejaan, mutta käski Kymeä toimimaan päinvastoin. Apollon vastasi että kymeläisten ei olisi tullut alkujaankaan kysyä jumalalta niin epäpyhää kysymystä. Herodotoksen tarina on luultavasti osittain fiktiota, mutta ensimmäinen oraakkelin vastaus saattaa olla aito.Uudempaa temppelirakennusta alettiin rakentaa 500-luvun puolivälissä. Tämä rakennus oli yhtä pitkä kuin Parthenon ja vähän leveämpi. Temppelissä oli kahdet pylväsrivistöt kaikilla sivuilla ja 8 tai 12 pylvästä käsittänyt pronaos. Temppelin länsiosassa sijaitsi katoton adyton, eli temppelin pyhin osa, jossa sijaitsi pieni naos, joka saattoi olla alkuperäinen.500-luvun lopulla kuvanveistäjä Kanakhos teki pronssisen Apollonin patsaan, joka sijoitettiin naokseen. Patsas oli samannäköinen kuin Kanakhoksen tekemä Apollonin patsas Thebassa, joka oli tehty setripuusta.
Kun Miletos nousi kapinaan persialaisia vastaan vuonna 499 eaa., ehdotti historioitsija Hekataios, että miletoslaiset ottaisivat käyttöönsä Didyman temppelin aarteet, koska muuten persialaiset tulisivat ryöstämään ne itselleen. Persialaiset kukistivat Miletoksen vuonna 494 eaa., ja Didyman temppeli poltettiin ja sen aarteet vietiin Susaan. Miletoslaisia otettiin vangiksi ja vietiin Persianlahden rannalla sijainneeseen Ampeen. Brankhidien pappissuvun jäseniä saattoi olla muiden vangiksi otettujen mukana, tai heidät saatettiin teloittaa. Didyman oraakkeli ei ollut toiminnassa seuraavan 160 vuoden aikana, eikä temppeliä jälleenrakennettu tuona aikana.Brankhidien kohtalosta on myös toinenkin versio, joka saattaa olla myöhempää perua. Sen mukaan Kserkses I poltti temppelin vuonna 479 eaa. ja vei brankhidit Sogdianaan, josta Aleksanteri Suuri löysi heidän jälkeläisensä Intian sotaretkensä aikana. Tämä tarina on luultavasti Kallistheneen sepittämä.
Seuranneiden 160 vuoden aikana Miletos joutui aluksi Ateenan vallan alle, ja noin vuonna 400 eaa. se joutui taas Persian valtapiiriin. Tältä ajalta on löydetty piirtokirjoituksia, kolikoita ja muita arkeologisia löytöjä, jotka osoittavat kulttipaikan olleen vielä käytössä.
Suurin osa Joonian kaupungeista antautui Aleksanteri Suurelle Granikosjoen taistelun jälkeen vuonna 334 eaa. Miletos ei kuitenkaan antautunut, vaan Aleksanterin armeija valtasi sen piirityksen jälkeen. Aleksanteri teki Miletoksesta demokratian, ja pian kaupunki alkoi jälleen kukoistamaan. Miletoslaiset alkoivat suunnitella Didyman temppelin jälleenrakennusta. Vuoteen 331 eaa. mennessä oraakkeli oli jälleen toiminnassa. Kallistheneen mukaan pyhästä lähteestä, joka oli aikaisemmin kuivunut, alkoi jälleen virrata vettä. Kallisthenes kertoo lisäksi, että miletoslaiset toivat Aleksanterille oraakkelin ennustuksia, kun tämä oli Egyptissä. Ennustukset kertoivat muun muassa, että Aleksanteri oli Zeuksen poika. Oraakkeli ennusti myös Aleksanterin tuleva voiton Gaugamelassa, Dareioksen kuoleman ja Spartan kapinan. Näitä ennustuksia voidaan pitää jokseenkin aitoina. Didyman oraakkeli ennusti luultavasti Aleksanterin voittavan persialaiset. Ennustusten tavoite oli luultavasti saada Aleksanterin tuki temppelin jälleenrakentamiselle. Aleksanteri määräsi temppelin jälleenrakennettavaksi, mutta todellisuudessa tämä tapahtui vasta Seleukos I:n aikana.Uutta oraakkelia ei laitettu yhden ainoan suvun huostaan kuten aikaisemmin, vaan tällä kertaa Miletoksen kaupunki otti sen suoraan hallintaansa. Didyman johtava pappi, profêtês, oli kaupungin nimittämä virkamies, jonka virkakausi oli vuoden pituinen. Pappia avustivat kaksi muuta virkamiestä (tamiai) ja neuvosto (kosmoi).Temppelin alue toimi myös turvapaikkana (asylia). Miletoslaisten mukaan turvapaikkaoikeudet oli myöntänyt Dareios I, mutta tästä ei ole varmuutta. Seleukoksen aikana temppeli toimi kuitenkin turvapaikkana.Vuonna 301 eaa. käydyssä Ipsoksen taistelussa miletoslaiset tukivat Seleukos I:stä. Kiitollinen Seleukos tuki Didyman temppelin jälleenrakennusta. Myös Seleukoksen vaimo Apama I ja poika Antiokhos I tukivat temppelin rakennusta, mikä ilmenee vuodelta 299 eaa. peräisin olevasta piirtokirjoituksesta. Antiokhos rakennutti muun muassa stoan markkinapaikalle, jonka tulot tuli käyttää temppelin jälleenrakentamiseen. Seleukos palautti myös kuvanveistäjä Kanakhoksen 500-luvulla tekemän Apollonin patsaan, jonka persialaiset olivat vieneet Ekbatanaan. Seleukos ja Antiokhos lahjoittivat Apollon Didymaeukselle useita uhrilahjoja vuonna 288 eaa.Miletoslaiset aikoivat rakentaa temppelin, joka olisi melkein suurin koko kreikkalaisessa maailmassa. Temppelistä piti tulla kooltaan 109 kertaa 51 metriä, mutta se jäi kesken. Temppelin suuri halli jäi vaille kattoa ja katottomaan halliin rakennettiin pienempi pyhäkkö. Arkkitehdeiksi valittiin miletoslainen Dafnis ja efesoslainen Paionios. Paionios oli myös ollut Efesoksen Artemiin temppelin arkkitehtina. Uuden temppelin rakennustyöt jatkuivat vuosisatoja ja temppeliä rakennettiin vielä keisari Caligulan (hallitsi 37–41 jaa.) aikana. Caligula halusi saada temppelin valmiiksi omalla hallituskaudellaan. Ilmeisesti temppeli oli kuitenkin niin valmis noin vuonna 250 eaa., että sitä saatettiin käyttää oraakkelitoimitusten yhteydessä. Uusi naos valmistui luultavasti 200-luvulla. Vuonna 277/276 eaa. keltit ryöstivät Didyman ja veivät mukanaan suuren osan temppelin aarteista, mikä ilmenee samana vuonna tehdystä piirtokirjoituksesta. Seleukidit jatkoivat Didyman tukemista vuoteen 190 eaa. asti.Didymassa oli vuosittain juhlittu Apollon Didymaeuksen juhlia. Vuodesta 207 tai 203 eaa. juhlat laajennettiin panhelleenisiksi, eli niihin saivat osallistua kaikki kreikkalaiset. Hellenistisille juhlille tyypillisesti ne järjestettiin tämän jälkeen joka neljäs vuosi. Juhlien laajennuksen jälkeen Didymaan rakennettiin muun muassa stadion, jossa järjestettiin juhliin kuuluvat kisat. Stadion oli temppelin eteläpuolella, ja eteläsivun krepidoman rappusia käytettiin stadionin istuinpaikkoina.
Antiokhos III:n hävittyä roomalaisille vuonna 191 eaa. Miletos ja Didyma joutuivat Rooman ja sen liittolaisen Pergamonin valtapiiriin, mutta säilyttivät autonomiansa. Vuonna 133 eaa. alueesta tuli osa Rooman Asia-provinssia. Roomalaiset arvostivat suuresti Didyman oraakkelia, ja se kukoisti roomalaiskaudella. Vuonna 84 eaa. roomalaiset ottivat Didyman juhlat omaan hallintaansa sen jälkeen, kun Miletos oli kannattanut Mithridatesta. Julius Caesar laajensi Didyman temppelin aluetta, joka toimi turvapaikkana. Myöhemmin keisari Tiberius antoi Rooman senaatille oikeuden tutkia kreikkalaisten temppeleiden turvapaikkaoikeuksia. Ilmeisesti temppelien turvaan oli etsiytynyt rikollisia. Senaatti hyväksyi Didyman oikeuden turvapaikkana. Didymalla oli myös muita erityisoikeuksia Rooman vallan aikana, sillä se oli yksi kahdeksasta temppelistä, jotka saivat ottaa vastaan maata testamenttien perusteella.Dio Cassius kertoo, että keisari Caligula halusi temppelin itselleen, mutta luultavampaa on, että Caligula määräsi itselleen rakennettavan temppelin Miletokseen. Dio on luultavasti sekoittanut tämän Caligulan haaveisiin saada Didyman temppelin rakennustyöt valmiiksi. Keisari Trajanus puolestaan kunnosti Miletoksen ja Didyman välistä pyhää tietä, joka oli vaikeakulkuinen pyhiinvaeltajille. Toisin kuin Delfoin oraakkeli, Didyman oraakkeli jatkoi ennustusten antamista 200- ja 300-luvuilla jaa. 200-luvun alussa Didyma mainitaan yhtenä roomalaisen maailman seitsemästä pyhimmästä paikasta.Vuonna 262 gootit hyökkäsivät Jooniaan ja tuhosivat Artemiin temppelin Efesoksessa. Kuullessaan tästä miletoslaiset linnoittivat Didyman ja puolustivat sitä gootteja vastaan. Gootit eivät onnistuneet valtaamaan Miletosta ja Didymaa. Eräs piirtokirjoitus kertoo, että temppelin puolustajilta loppui vesi, mutta ihmeen ansiosta syntyi lähde, joka pelasti puolustajat. Ilmeisesti entinen lähde oli tukkiintunut, ja temppelin puolustajat avasivat sen piirityksen aikana. Vuonna 287 konsuli Festus rakennutti kaivon lähteen ympärille. Vuonna 303 Didyman oraakkeli kannatti keisari Diocletianuksen aloittamaa kristittyjen vainoa. Konstantinus Suuren aikana kristinusko pääsi kuitenkin voitolle, ja keisari Constantius II kielsi pakanalliset uhraukset. Tätä ei kuitenkaan noudatettu yleisesti.Viimeisen kerran Apollonin oraakkeli toimi Didymassa keisari Julianuksen aikana. Kristinuskoa vastustava keisari nimitytti itsensä Didyman papiksi. Didyma oli luultavasti yksi niistä oraakkeleista, joilta Julianus haki ja sai kannustavan lausunnon Persian sotaretkeään varten. Vuonna 391 kaikki oraakkelit kiellettiin keisarillisella määräyksellä. Vuonna 400 kaikki pakanalliset temppelit suljettiin, ja luultavasti toiminta Didyman temppelissä lakkasi tuohon aikaan.
Kristityt tekivät Didyman Apollonin temppelin adytonista basilikan, ja sitä käytettiin Hieronin piispanistuimena. Hieron (pyhä paikka) oli Didyman nimi bysanttilaiskaudella. Temppelin etupuolella olleet linnoitustyöt säilytettiin ja adytonin itäpuolinen osa rakennettiin uudelleen linnoitukseksi. Linnoitus tuhoutui ja basilika vaurioitui maanjäristyksessä 900-luvulla. Miletos ja sen ympäristö säilyivät Bysantin vallassa aina 1300-luvulle, jolloin turkkilaiset valtasivat sen. Temppeli oli pystyssä vielä vuonna 1446, kun Cirica di Ancona kävi paikalla. Temppeli luhistui kuitenkin vuoden 1493 maanjäristyksessä. Didyma oli turkkilaiskaudella kreikkalainen kylä, ja myöhemmin 1923 väestönsiirron yhteydessä sinne muutti turkkilaisia. Kylän nykyinen nimi on Didim-Yenihisar.
Englantilaiset tutkivat Didyman raunioita vuonna 1765, ja tuolta ajalta on ensimmäinen arkeologinen raportti Didymasta. 1800-luvulla paikalla kävi useita retkikuntia. Vuosina 1857–1858 C. T. Newtonin johtama retkikunta löysi pyhää tietä reunustaneita patsaita. Ranskalaiset arkeologit alkoivat temppelin etusivun esiinkaivamisen vuosina 1873 ja 1895–1896. Saksalaiset jatkoivat temppelin esiinkaivamista vuosina 1905–1913. Ensimmäinen maailmansota lopetti kaivaukset siltä erää. Saksalaiset jatkoivat kaivauksia vuosina 1924 ja 1926. Kaivaukset ovat jatkuneet sporadisesti toisen maailmansodan jälkeen. Vuodesta 1962 Saksan arkeologinen instituutti on jatkanut Didyman alueen tutkimista. Nykyisin tutkimukset keskittyvät pyhän tien varrelle ja ympäristöön.
Arkeologisten löytöjen lisäksi Didyman temppeli mainitaan useassa antiikin aikaisessa teoksessa. Ensimmäisen kerran Didyma mainitaan Herodotoksen historiassa. Myös Strabon, Pausanias ja Suetonius käsittelevät kirjoissaan Didyman temppeliä.
Alan K. Bowman et. al.: The Cambridge Ancient History: The Crisis of Empire, A.D. 193-337, s. 556.    Cambridge University Press, 2005. ISBN 9780521301992.    (englanniksi)
Paavo Castrén & Leena Pietilä-Castrén: Antiikin käsikirja.    Helsinki: Otava, 2000. ISBN 951-1-12387-4.    
Matthew Dillon: Pilgrims and pilgrimage in ancient Greece.    Routledge, 1997. ISBN 9780415127752.    (englanniksi)
Joseph Eddy Fontenrose: Didyma: Apollo's Oracle, cult, and companions.    University of California Press, 1988. ISBN 9780520058453.    (englanniksi)
Mogens Herman Hansen et. al.: An inventory of archaic and classical poleis, s. 1082.    Oxford University Press, 2004. ISBN 9780198140993.    (englanniksi)
Richard Stillwell et. al.: The Princeton Encyclopedia of Classical Sites.    Princeton University Press, 1976.   Perseus Digital Library (viitattu 8.11.2010).  (englanniksi)
Didyma, Archaic Temple of Apollo (Building) Perseus Digital Library.   Viitattu 8.11.2010. (englanniksi)
Didyma, Hellenistic Temple of Apollo (Building) Perseus Digital Library.   Viitattu 8.11.2010. (englanniksi)

Didymos Khalkenteros (m.kreik. Δίδυμος χαλκέντερος, lat. Didymus Chalcenterus) (n. 63 eaa. – 10 jaa.) oli hellenistinen kreikkalainen grammaatikko ja oppinut, joka vaikutti Ciceron ja Augustuksen aikana.
Didymos eli ja vaikutti Aleksandriassa sekä Roomassa, jossa hänestä tuli Varron ystävä. Hän oli merkittävässä osassa aleksandrialaisen oppineisuuden välittämisessä roomalaisille. Didymos kuului Aristarkhos Samothrakelaisen koulukuntaan.
Didymos sai lisänimensä Khalkenteros, ”pronssisuolet”, tuotteliaisuutensa vuoksi: hänen sanottiin kirjoittaneen niin monta teosta, ettei hän pystynyt muistamaan, mitä varhaisimpiin oli kirjoitettu — siksi hänen kirjoituksensa olivat usein ristiriidassa keskenään. Athenaioksen mukaan hän kirjoitti 3500 kirjaa, Senecan mukaan 4000. Samasta syystä hän sai myös toisen lisänimen Bibliolathēs (βιβλιολάθης), ”kirjanunohtaja”.
Didymos kirjoitti tutkielman Aristarkhoksen Homeros-laitoksesta, nimellä Aristarkhoksen laitoksesta (περὶ τῆς Ἀριστάρχου διορθωσέως). Siitä on säilynyt katkelmia Iliaan Venetus A -käsikirjoituksessa.
Didymos kirjoitti myös kommentaareja monista muista kreikkalaisista runoilijoista ja proosakirjailijoista, mukaan lukien Bakkhylides, Pindaros, Sofokles, Aristofanes, Euripides, Ion, Frynikhos, Kratinos ja Menandros, sekä puhujista, mukaan lukien Demosthenes, Isaios, Hypereides ja Deinarkhos.
Näiden kommentaarien lisäksi hänen mainitaan kirjoittaneen seuraavat teokset, joista yksikään ei ole säilynyt:
Kolmas lingvistinen teos sanoista, joilla on moniselitteinen tai epäselvä merkitys; koostui ainakin seitsemästä kirjasta
Kokoelma kreikkalaisia sananlaskuja (πρὸς τοὺς περὶ παροιμιῶν συντεταχότας), joka koostui kolmestatoista kirjasta; suurin osa Zenobioksen kokoelman sananlaskuista on otettu tästä teoksesta
Vastine Ciceron teokseen De re publica, kuusi kirjaa; teos sai myöhemmin Suetoniuksen kirjoittamaan vastineensa DidymokselleLisäksi Didymokselta on säilynyt maanviljelyä ja kasvitiedettä käsitteleviä katkelmia osana teosta Geoponica, maininta Hippokratesta käsitelleestä kommentaarista, sekä kokonaisena säilynyt tutkielma Kaikista marmorin ja puun lajeista (περὶ μαρμάρων καὶ παντοίων ξύλων). Koska nämä teokset käsittelevät täysin erilaisia aiheita kuin aiemmin mainitut teokset, on mahdollista, että ne on kirjoittanut joku muu Didymos.

Diego Martín Forlán Corazo eli lyhyemmin Diego Forlán (s. 19. toukokuuta 1979 Montevideo, Montevideon departementti, Uruguay) on uransa lopettanut uruguaylainen jalkapalloilija, pelipaikaltaan hyökkääjä. Hän edusti Uruguayn jalkapallomaajoukkuetta 112 kertaa vuosina 2002−2014. Forlán on eniten maaleja tehnyt uruguaylainen Espanjan Primera Divisiónissa. Hänellä on myös Espanjan kansalaisuus.Forlán voitti Valioliigan vuonna 2003 sekä FA Cupin 2004 Manchester Unitedin pelaajana. Villarrealissa hän oli Primera Divisiónin paras maalintekijä kaudella 2004–2005 sekä Atléticossa 2008–2009. Samalla kaudella hän jakoi Euroopan Kultainen kenkä -palkinnon voiton yhdessä Thierry Henryn kanssa. Forlán voitti toisen kultaisen kengän kaudella 2008–2009. Etelä-Afrikan MM-kilpailuissa Forlán valittiin kisojen parhaimmaksi pelaajaksi ja oli jaetusti kilpailujen paras maalintekijä viidellä maalillaan. Hän oli mukana voittamassa vuoden 2011 Copa Américaa, jossa pelasi 6 ottelua tehden 2 maalia loppuottelussa.
Forlán syntyi 19. toukokuuta 1979 Montevideossa. Hänen isänsä Pablo Forlán oli myös ammattilaisjalkapalloilija, kuten Forlánin isoisä Juan Carlos Corazzo. Hänen setänsä, Jose Pastoriza sekä Ricardo Bochini pelasivat myös ammattilaisina jalkapalloa Argentiinassa. Nuorena Forlán oli jalkapallon lisäksi lahjakas myös tenniksessä. Hän päätti kuitenkin keskittyä jalkapalloon hänen siskonsa jouduttua vakavaan autokolariin. Forlán pelasi nuoruusvuosinaan uruguaylaisissa Peñarolissa sekä Danubiossa ennen kuin siirtyi ammattilaiseksi Argentiinaan.
Forlán aloitti ammattilaisuransa argentiinalaisen Independienten riveissä kaudella 1998–1999. Hän aloitti pelaajauransa laitapelaajana ja siirtyi myöhemmin puhtaaksi hyökkääjäksi. Forlán herätti kahden englantilaisen seuran, Manchester Unitedin sekä Middlesbroughin, sekä italialaisen Lazion mielenkiinnon. Lopulta Forlán päätyi siirtymään Manchester Unitediin vuonna 2002. Independienten riveissä hän pelasi yhteensä 80 ottelua tehden niissä 37 maalia.
Kesken kauden 2001–2002 Forlán siirtyi Englannin Valioliigan Manchester Unitediin 6,9 miljoonan punnan siirtosummalla. Forlán palkattiin Unitediin paikkaamaan Andy Colea ja hän pelasikin Unitedissa lähinnä laitapelaajana. Ensimmäisen ottelun Unitedissa Forlán pelasi 29. tammikuuta 2002 Bolton Wanderersia vastaan ja ensimmäisen maalinsa hän teki Maccabi Haifaa vastaan 28. elokuuta 2002 Mestarien liigassa. Kaudella 2002–2003 Forlán joutui kuitenkin pelaamaan lähinnä Ruud van Nistelrooyn ja Ole Gunnar Solskjærin varamiehenä. Forlánille tehtiin myös oma kannustuslaulu "He comes from Uruguay, he made the Scousers cry!!!". Tämän jälkeen Forlánin uransa Unitedissa kääntyi huonompaan suuntaan eikä vastuuta enää tullut: syynä pidetään Wayne Rooneyn sekä Louis Sahan siirtymistä Unitedin pelaavaan kokoonpanoon. Englannin aikanaan Forlán sai myös pilkallisia lempinimiä kuten Diego Forlorn ja Diego Birtles (Garry Birtlesin mukaan). Englannissa Forlán teki 17 maalia 95 ottelussa sekä voitti Valioliigan mestaruuden ja FA Cupin.
Forlán siirtyi 21. elokuuta 2004 espanjalaiseen Villarrealiin noin 2 miljoonan punnan siirtosummalla. Ensimmäinen kausi Espanjassa oli Forlánille menestys, sillä hän teki 35 liigaottelussa 25 maalia ja voitti Euroopan Kultaisen kengän yhdessä Arsenalin Thierry Henryn kanssa. Forlán oli isossa roolissa, kun Villarreal nousi seurahistoriassa ensimmäisen kerran Mestarien liigaan kaudeksi 2005–2006. Seuraavina kahtena kautena Forlán teki yhteensä 29 maalia liigassa ja oli kaudella 2006–2007 liigan viidenneksi paras maalintekijä. Lisäksi Forlán teki kaksi maalia Mestarien liigassa Villarrealille.
30. kesäkuuta 2007 Forlán siirtyi Atlético Madridiin 4 vuoden sopimuksella, jonka arvo oli noin 21 miljoonaa euroa. Forlán palkattiin Fernando Torresin tilalle, joka oli siirtynyt Liverpooliin. 28. heinäkuuta Forlán debytoi Atlético Madridissa Intertoto Cupissa ja teki maalin romanialaista Gloria Bistrițaa vastaan. Ensimmäisellä kaudellaan hän oli joukkueensa toiseksi paras maalintekijä Kun Agüeron jälkeen 16 maalillaan.Kaudella 2008–2009 Forlán teki 32 maalia ja oli liigan paras maalintekijä. Mestarien liigassa samaisella kaudella hänen edustamansa Atlético Madrid putosi portugalilaiselle Portolle neljännesvälierissä. Forlán teki Mestarien liigassa yhden maalin juuri Portoa vastaan. Forlán on herättänyt kiinnostusta muun muassa FC Barcelonassa ja Manchester Cityssä, joka on tarjonnut Forlánista 32,5 miljoonaa euroa. Myös Sunderland, Tottenham Hotspur ja Liverpool ovat olleet kiinnostuneet Forlánista. Marraskuussa 2009 hän solmi kesäkuuhun 2013 ulottuvan jatkosopimuksen Atléticon kanssa.Kaudella 2009–2010 Forlán teki Atléticolle 18 maalia, ollen joukkueen paras maalintekijä. Atlético sijoittui sarjassa sijalle 9. Copa del Reyssä Forlánin edustama Atlético hävisi loppuottelussa Sevilalle 2–0. Forlán teki cupissa yhteensä kolme maalia. Atlético saavutti kuitenkin menestystä Eurooppa-liigassa, jonka se voitti. Loppuottelussa Atlético kohtasi lontoolaisen Fulhamin. Forlán nousi ottelun ratkaisijaksi tehtyään kummatkin madridilaisten maaleista, toisen neljä minuuttia ennen jatkoajan loppumista. Forlán teki Eurooppa-liigassa yhteensä kuusi maalia.
Elokuussa 2011 Forlán siirtyi italialaiseen Internazionaleen. Kaudella 2011–2012 hän kärsi pahoista loukkantumisista ja teki vain 2 maalia pelaamassaan 20 pelissä.
6. heinäkuuta 2012 vain yhden Inter-kauden jälkeen Forlán siirtyi brasilialaiseen Sport Club Internacionaliin 3-vuotisella sopimuksella. Hän pelasi seurassa kahden kauden aikana 34 sarjaottelua, joissa teki kymmenen maalia
22. tammikuuta 2014 hän siirtyi 18-kuukautisella sopimuksella Japanin J-Liigassa pelanneeseen Cerezo Osakaan. Hän pelasi seurassa kaksi kautta, joista jälkimmäisen J2 leaguessa. Hän teki seuralle 42 sarjaottelussa 17 maalia.
Forlán edusti vuonna 2016 Uruguayn Primera Divisiónissa pelaavaa Peñarolia. Seura voitti mestaruuden ja hän teki 30 sarjaottelussa kahdeksan maalia.
Loppuvuonna 2016 Forlán pelasi Intian Superliigan Mumbai Cityssä. Hän teki yhdessätoista ottelussa viisi maalia.
Kevätkaudella 2018 Forlán oli voittamassa Hong Kongin mestaruutta Kitchee SC:n joukoissa. Hän teki viisi maalia pelaamissaan seitsemässä liigaottelussa.
Forlán pelasi aluksi Uruguayn alle 20-vuotiaiden jalkapallomaajoukkueessa. Hän edusti Uruguayta nuorten MM-kisoissa vuonna 1999 pelaten neljä ottelua ja tehden niissä yhden maalin ottelussa Paraguayta vastaan. Uruguayn maajoukkueessa Forlán debytoi vuoden 2002 maaliskuussa Saudi-Arabiaa vastaan pelatussa ottelussa, jossa hän myös teki maajoukkueuransa ensimmäisen maalinsa. Hän oli mukana myös samana vuonna pelatuissa Japanin ja Korean järjestämissä MM-kisoissa, mutta pelasi vain yhdessä ottelussa Senegalia vastaan, missä Forlán teki myös maalin. Hän on saavuttanut Uruguayn maajoukkueessa pronssia vuoden 2004 Copa Américassa, jolloin hän teki yhden maalin turnauksessa. Vuoden 2007 Copa Américassa Forlán teki kolme maalia ja oli joukkueensa paras maalintekijä, kun Uruguay sijoittui neljänneksi. Jalkapallon MM-kisojen 2010 karsinnoissa Forlán teki seitsemän maalia. 
Forlán oli mukana vuoden 2011 Copa Américassa, jossa Uruguay saavutti mestaruuden. Forlán teki turnauksen loppuottelussa kaksi maalia. Forlán pelasi turnauksessa kaikissa kuudessa ottelussa. Hän päätti maajoukkueuransa Brasilian MM-kilpailuissa 2014, joissa hän pelasi kahdessa ottelussa ilman maaleja. Yhteensä Forlán pelasi 112 maaottelua ja teki niissä 36 maalia. Ainoan hattutemppunsa Forlán teki Perua vastaan 17. kesäkuuta 2008.
Forlánin edustama Uruguay sijoittui CONMEBOL:n karsinnoissa viidenneksi ja joutui näin pelaamaan kaksiosaisen karsintaottelun Costa Ricaa vastaan. Uruguay selvisi MM-kilpailuihin voitettuaan Costa Rican yhteismaalein 2–1. Forlán oli karsinnoissa Uruguayn paras maalintekijä.Lopputurnauksen lohkovaiheessa Uruguay arvottiin samaan lohkoon Etelä-Afrikan, Meksikon ja Ranskan kanssa. Uruguay voitti lohkonsa voittaen Etelä-Afrikan ja Meksikon sekä pelaten Ranskan kanssa tasan. Forlán teki kaksi maalia Etelä-Afrikkaa vastaan ja valittiin ottelun parhaaksi pelaajaksi sekä Etelä-Afrikkaa että Ranskaa vastaan. Neljännesvälierissä vastaan asettui Etelä-Korea, jonka Uruguay voitti 2–1 Luis Suárezin kahdella maalilla. Puolivälierissä Uruguay pudotti Ghanan rangaistuspotkukilpailun jälkeen 4–2. Forlán teki Uruguayn ainoan varsinaisen peliajan maalin sekä onnistui rangaistuspotkukilpailussa. Forlán valittiin ottelun parhaaksi pelaajaksi. Välierissä vastaanasettunut Alankomaat oli Uruguayta parempi 3–2: Forlán teki Alankomaita vastaan yhden maalin kaukolaukauksella. Pronssiottelussa Uruguay hävisi Saksalle 3–2 Forlánin tehtyä yhden maalin. Forlán oli jaetusti kisojen paras maalintekijä viidellä maalillaan ja hänet valittiin kilpailujen parhaaksi pelaajaksi voittaen kultaisen pallon.
Forlán on vahva sekä tehokas maalintekijä, joka pystyy potkaisemaan hyvin kummallakin jalalla. Forlánilla on hyvä laukaus ja hän on myös erittäin nopea. Forlán on pelipaikaltaan hyökkääjä, mutta tulee monesti lähemmäksi keskikenttää auttamaan pelinrakentamisessa. Häntä on verrattu Alen Bokšićiin sekä Jürgen Klinsmanniin.
Jalkapallouran ulkopuolella Forlán on esiintynyt Cotin musiikkivideolla Nunca Tendré yhdessä silloisen joukkuetoverinsa Maxi Rodríguezin kanssa. Forlánin omaelämäkerta Uruguayo julkaistiin 28. huhtikuuta 2010.Forlán on myös perustajajäsen Fundacion Alejandra Forlan -säätiössä, joka on perustettu valistamaan vaarallisen ajamisen vaaroista. Forlánin sisko Alejandra halvaantui auto-onnettomuudessa Forlánin ollessa varhaisteini.
Euroopan Kultainen kenkä -palkinto 2004–2005 jaetusti Thierry Henryn kanssa, 2008–2009

Diego Armando Maradona Franco (s. 30. lokakuuta 1960 Lanús, Buenos Airesin maakunta, Argentiina) on argentiinalainen entinen jalkapalloilija ja jalkapallovalmentaja. Häntä pidetään yhtenä kaikkien aikojen parhaista pelaajista. Lyhyen mutta vantteran Maradonan vahvuuksiin kuuluivat hänen peliuransa aikana nopeus, voima, tekninen taituruus ja peliäly. 
Maradona aloitti uransa Argentinos Juniorsissa liittymällä 9-vuotiaana heidän junioriseuraansa. Ensimmäisen ottelun Argentiinan pääsarjassa hän pelasi 16-vuotiaana. Vuonna 1981 Maradona siirtyi Boca Juniorsiin ja saavutti siellä yhden mestaruuden. Hän oli Argentiinassa viidesti paras maalintekijä. 1982 Maradona siirtyi maailmanennätyssummalla FC Barcelonaan, jossa saavutti Copa del Reyn ja Cup-voittajien cupin voitot. Barcelonasta Maradona siirtyi Italiaan SSC Napoliin. Siellä hän saavutti kaksi Italian mestaruutta sekä UEFA Cupin voiton. Vuonna 1990 Maradona jäi doping-testeissä kiinni kokaiinista ja joutui 15 kuukaudeksi kilpailukieltoon. Kilpailukiellon jälkeen Maradona siirtyi Sevillaan. Hän pelasi siellä yhden kauden, jonka jälkeen siirtyi takaisin Argentiinaan Newell's Old Boysiin. Hän jäi kiinni uudestaan dopingtesteissä, tällä kertaa efedriinistä, ja joutui jälleen 15 kuukaudeksi kilpailukieltoon. Kiellon jälkeen hän palasi vielä Boca Juniorsiin, kunnes 1997 lopetti ammattilaisuransa. 
Maajoukkueessa Maradona voitti yhden MM-kullan Meksikon MM-kisoissa 1986 sekä MM-hopean Italian MM-kisoissa 1990. Hän oli Meksikon kilpailujen paras pelaaja. Hän sai myös yhden nuorten MM-kullan 1979 Japanin MM-kisoissa. Hän pelasi maajoukkueessa 91 ottelua ja teki 34 maalia.
Pelaajauransa aikana Maradona valmensi Mandiyú de Corrientesia ja Racing Clubia. Myöhemmin hän valmensi Argentiinan maajoukkuetta.
Diego Armando Maradona Franco syntyi 30. lokakuuta 1960 köyhälistön asuinalueella Villa Fioritossa. Hän oli Diego Maradona vanhemman (don Diegon) ja Dalma Salvadore Francon (La Totan) viides lapsi ja ensimmäinen poika. Don Diego teki töitä paikallisessa tehtaassa. Diego Maradonalla on viisi siskoa ja kaksi veljeä, joista toinen, Hugo Maradona, on myös entinen ammattilaisjalkapalloilija.Ensimmäisen jalkapallonsa Diego sai serkultaan kolmevuotiaana, ja hän pelasi jo pikkulapsena jalkapalloa joutomailla. Vuonna 1969 hän meni Argentinos Juniorsin kykyjenetsintätilaisuuteen ja liittyi myöhemmin seuran alle 14-vuotiaiden juniorijoukkueeseen, joka tunnettiin nimellä Los Cebollitas (esp. Pikku sipulit). Diego valitsi seurakseen Argentinos Juniorsin, vaikka hän ihaili suuresti Independienten Ricardo Bochinia. Los Cebollitas voitti 136 ottelua peräkkäin, ja sen sanotaan voittaneen kaikki turnaukset, joihin se osallistui. Diego pelasi usein monta vuotta vanhempia pelaajia vastaan, mutta menestyi silti erittäin hyvin. Syyskuussa 1971 hänestä ilmestyi pieni kirjoitus sanomalehti Clarínissa. Nuorena hän esiintyi Argentinosin otteluiden tauoilla ja esitteli pallon käsittelytaitojaan. Moni muukin seura, kuten River Plate, olisi halunnut Diegon junioriseuraansa, mutta hän ei vaihtanut seuraa.14-vuotiaana Diego Maradona pääsi pelaamaan yhdeksänteen divisioonaan. Joukkueen valmentaja oli Jorge Cyterszpiller, josta tuli myöhemmin hänen managerinsa. Vuonna 1974 Los Cebollitas voitti yhdeksännen divisioonan mestaruuden ja nousi sarjatasoa ylemmäs. Seuraavalla kaudella Diego siirrettiin seitsemänteen divisioonaan, jossa pelasi kaksi ottelua, ja sen jälkeen hänet siirrettiin viidenteen divisioonaan. Diego pelasi siellä neljä ottelua ja siirtyi kolmanteen divisionaan, missä hän pelasi kolme ottelua, kunnes siirtyi Argentiinan 1. divisioonaan vuonna 1976.
Argentiinan pääsarjassa Maradona pelasi ensimmäisen ottelunsa 20. lokakuuta 1976, kymmenen päivää ennen kuin täytti kuusitoista vuotta. Argentinos Juniorsin vastustaja oli Club Atlético Talleres, ja Argentinos Juniors hävisi ottelun. Ensimmäisellä kaudellaan Maradona teki kaksi maalia 11 ottelussa, kummankin San Lorenzoa vastaan. Maradona herätti myös median kiinnostuksen, erityisesti pelattuaan ensimmäisen kerran maajoukkueessa helmikuussa 1977. Vuonna 1978 Maradona voitti Metropolitano-liigan maalikuninkuuden 21 maalillaan, mutta samana vuonna hän pelasi Nacional-liigassa vain neljä ottelua ja teki neljä maalia. Samana vuonna Jorge Cyterszpiller alkoi toimia Maradonan managerina.Vuonna 1979 Maradona ja Sergio Fortunato olivat Metropolitano-liigan parhaat maalintekijät, kun kumpikin teki 22 maalia. Maradona ei voinut pelata kuitenkaan pelissä, jossa ratkaistiin toinen sija, sillä hän oli saanut aikaisemmin ystävyysottelussa punaisen kortin. Samana vuonna hän oli Nacional-liigassa paras maalintekijä, ja seuraavana vuonna myös Metropolitano-liigan paras maalintekijä 25 maalillaan. Vuonna 1980 Maradona teki Nacional-liigassa sadannen maalinsa Argentinosin joukkueesa. Lokakuussa 1980 Maradonalla oli Hugo Gattin kanssa julkinen selkkaus, kun Gatti oli sanonut, että Maradona on lihava ja lehdistö kohuaa liikaa hänestä. Maradona vastasi sanomalla, että Gatti on nykyään pelkkä nolla. Myöhemmin Maradona teki Gattin seuraa Boca Juniorsia vastaan neljä maalia.Maradona pelasi Argentinos Juniorsissa 167 ottelua tehden niissä 115 maalia. Hän oli kolmesti Metropolitano-liigan ja kahdesti Nacional-liigan paras maalintekijä.
River Plate tarjosi Maradonalle sopimusta 1981, mutta Maradona halusi siirtyä Boca Juniorsiin, joukkueeseen jota hänen isänsä ja muu perheensä oli aina kannattanut. Maradona kertoikin Crónican toimittajalle, että häntä oli pyydetty Bocaan eikä hän aikonut allekirjoittaa sopimusta River Platen kanssa. Bocalla ei kuitenkaan ollut rahaa, ja River Plate oli tarjonnut Maradonasta 13 miljoonaa dollaria. Maradona ajautui 3. helmikuuta käsirysyyn River Platen johtomiesten kanssa heidän moitittuaan häntä. Boca Juniors lainasi Maradonan 20. helmikuuta ja sai option ostaa hänet myöhemmin, mistä hyvästä Argentinos Juniors sai 4 miljoonaa dollaria ja kuusi pelaajaa. Ensimmäisen ottelunsa Boca Juniorsissa Maradona pelasi 20. helmikuuta 1981. Se oli ystävyysottelu Argentinos Juniorsia vastaan, ja Maradona pelasi ensimmäisen puoliajan Argentinoksen, toisen puoliajan Bocan puolella. Hän oli kuitenkin reväyttänyt reitensä Argentinoksen viimeisissä harjoituksissa, mikä laski hänen pelinsä tasoa.Varsinaisen debyyttinsä Maradona teki 22. helmikuuta, vastustajana oli Club Atlético Talleres. Maradonaan oli pistetty kipulääkettä ja lisäksi hänelle oli annettu unilääkettä kipujen helpottamiseksi. Siitä huolimatta hän teki ottelussa kaksi maalia.
Maradona jatkoi hyviä esityksiään, kun hän teki Istitutoa vastaan kaksi maalia, vaikka hänen kuntonsa heikkenikin koko ajan. Samaan aikaan Bocan piti pelata ystävyysotteluja, jotta Maradonan siirto saataisiin maksettua. Huracánia vastaan 8. maaliskuuta pelatun ottelun jälkeen Maradona ei pelannut seuraavissa neljässä ottelussa. Hän palasi pelaamaan 29. päivä Newell's Old Boysia vastaan ja teki maalin rangaistuspotkusta. Boca pelasi 10. huhtikuuta River Platea vastaan La Bombonerallalla. Boca voitti ottelun 3–0, ja Maradona teki yhden maalin.River Plate -voiton jälkeen Boca pelasi viidessä seuraavassa ottelussa kolme tasapeliä, voitti yhden ja hävisi yhden, mutta johti silti sarjaa viidellä pisteellä. Club Atlético Platensea vastaan Maradona teki kaksi maalia. Seuraavan ottelun Boca hävisi, mutta voitti tämän jälkeen San Lorenzon Maradonan tehdessä maalin suoraan vapaapotkusta. San Lorenzo -ottelun jälkeen Boca voitti yhden ottelun ja pelasi neljä tasapeliä. Tasapelien jälkeen Bocan väkivaltainen kannattajajoukko (Barra brava) tunkeutui joukkueen majapaikkaan. Boca voitti seuraavan ottelun. Maradona oli nimetty joukkueen kapteeniksi. Seuraavassa ottelussa vastustajana oli Ferro Carrilia, joka oli Bocan pahin kilpailija mestaruustaistelussa, ja Boca saavutti 1–0 -voiton. Viimeisellä kierroksella Boca varmisti Argentiinan mestaruuden (Campeonato Metropolitano).Metropolitanon voiton jälkeen huhuttiin paljon Maradonan myymisestä Barcelonaan, sillä Bocalla ei ollut rahaa pitää Maradonaa seurassa. Boca pelasi paljon ystävyysotteluita ympäri maailman, mutta Nacionalissa joukkue ei menestynyt hyvin. Kolmen peräkkäin hävityn ottelun jälkeen seuran johtohahmon Pablo Abbatángelon ja Maradonan välille tuli erimielisyyksiä Maradonan sanottua tv-ohjelmassa Abbatángeloa typerykseksi. Liigassa Maradona teki 11 maalia 12 ottelussa, ja Boca voitti oman lohkonsa. Puolivälierissä Vélez voitti Bocan, ja Maradona sai toisessa osaottelussa punaisen kortin. Tämä ottelu jäi lopulta Maradonan viimeiseksi viralliseksi otteluksi Bocassa. Ennen maailmanmestaruuskilpailuja Boca kiersi ympäri maailmaa ja pelasi yhden kesäturnauksen.Kaikkiaan Maradona pelasi Bocassa 40 ottelua, teki 28 maalia ja voitti yhden Argentiinan mestaruuden.
Ennen Espanjan MM-kilpailuja 1982 Maradona oli siirtynyt maailmanennätyssummalla (kolme miljoonaa puntaa) FC Barcelonaan. Barcelonaan siirtyminen tarkoitti myös siirtymistä huomattavasti fyysisempään ja nopeampaan peliin kuin Argentiinassa. Joukkueen valmentajana oli saksalainen Udo Lattek, jonka harjoitustapoja Maradona kritisoi. Myöhemmin joukkueen valmentajaksi tuli César Luis Menotti. Joulukuussa Maradonalla todettiin hepatiitti, ja hänen nilkkansa oli kipeytynyt. Maradona pääsi takaisin pelaamaan maaliskuussa Real Betisiä vastaan, joka oli myös Menottin debyyttiottelu. Toiseksi viimeisessä ottelussa Las Palmasia vastaan Maradona teki kolme maalia. Myöhemmin keväällä Maradonan ja seuran puheenjohtajan Josep Lluís Núñezin välit kiristyivät, kun Núñez kieltäytyi päästämästä Maradonaa ja Bernd Schusteria Paul Breitnerin jäähyväisotteluun. Maradona huomasi, että hänen passinsa oli seuralla, eikä sitä annettu hänelle. Tämän jälkeen Maradona tuhosi yhden Teresa Herrera -pokaalin. Barcelona voitti Cup-voittajien cupin, ja kesäkuussa Barcelona voitti Copa del Reyn loppuottelussa Real Madridin. Maradona teki kummassakin osaottelussa maalin. Yhteensä Maradona teki liigassa 11 maalia 20 ottelussa ja Copa del Reyssä 6 maalia 11 ottelussa.Seuraavan kauden ensimmäisessä ottelussa Barcelona hävisi Sevillalle mutta voitti sen jälkeen Osasunan ja Mallorcan. Syyskuun 24. päivänä Andoni Goikoetxea mursi Maradonan säären. Hän oli jo aikaisemmin aiheuttanut Schusterin loukkaantumisen. Arvostettu urheilulehti Marca otsikoi: ”Taiteilu kielletty.”  Maradonan jalka jouduttiin leikkaamaan. Viikon kuluttua kipsi voitiin poistaa, ja kahden viikon päästä leikkauksesta Maradona pystyi kävelemään ilman sauvoja. Hän lähti Buenos Airesiin hoitamaan jalkaansa. Pelaamaan hän pääsi jo 8. tammikuuta Sevillaa vastaan ja teki kaksi maalia. Hän teki myös seuraavassa ottelussa Osasunaa vastaan kaksi maalia ja Athletic Bilbaota vastaan jälleen kaksi maalia. Barcelona menetti kuitenkin mahdollisuutensa mestaruuteen hävittyään helmikuussa Real Madridille 2–1 ja sijoittui lopulta kolmanneksi. Maradonan riita Núñezin kanssa jatkui erityisesti lehdistössä, ja Maradona vaati, että hänet myytäisiin. Barcelonassa Maradona aloitti myös huumeiden käytön. Viimeisen ottelunsa Maradona pelasi 5. toukokuuta Athletic Bilbaoa vastaan Copa del Reyn loppuottelussa. Barcelona hävisi 1–0, mutta kesken ottelun Barcelonan ja Athleticin pelaajat aloittivat joukkotappelun, erityisesti Maradonaa vastaan. Maradona teki liigassa 11 maalia 16 ottelussa ja Copa del Reyssä yhden maalin neljässä ottelussa.Maradona pelasi FC Barcelonan paidassa kaikkiaan 58 ottelua ja teki 38 maalia. Lisäksi hän voitti Copa del Reyn 1982 ja Cup-voittajien cupin samana vuonna.
SSC Napoli oli havitellut Maradonaa jo vuonna 1979, mutta lopulta tarjosi vuonna 1984 hänestä 5,0 miljoonaa puntaa. Maradona sai itse siirtosummasta 15 %, millä hän maksoi velkansa. Ennen siirtoa Napolin kannattajat olivat alkaneet nälkälakkoon, jotta Maradona saataisiin seuraan. Hänet esiteltiin Napolin kannattajille 5. heinäkuuta 1984 Stadio San Paololla, jonne oli tullut 80 000 ihmistä. Maradonan oli kuitenkin ennen kauden alkua kohotettava kuntoaan ja totuteltava italialaiseen pelityyliin, johon kuului paljon tarkempi vartiointi kuin Espanjassa. Ensimmäisen virallisen ottelun Maradona pelasi 16. syyskuuta 1984 Veronaa vastaan. Syksyn aikana Napoli saavutti yhdeksän pistettä ja oli sarjassa toiseksi viimeinen. Lopulta Napoli sai 24 pistettä ja sijoittui kahdeksanneksi. Maradona teki ensimmäisen kauden aikana 14 maalia ja oli Serie A:n kolmanneksi paras maalintekijä.Seuraavalle kaudelle Maradona oli pyytänyt seurajohtoa ostamaan uusia pelaajia, kuten Alessandro Renican ja Bruno Giordanon. Maradona vaihtoi managerikseen Guillermo Cóppolan. Napoli saavutti liigassa menestystä, sijoittui kolmanneksi ja sai paikan UEFA Cupissa. Maradona teki kauden aikana 11 maalia. Kaudella 1986–1987 Napoli osti jälleen uusia pelaajia. Kauden päätteeksi Napoli voitti Scudetton, Italian mestaruuden sekä Italian cupin, jonka loppuottelussa Napoli kaatoi Atalantan. Napoli sai menestyksestään paljon rahaa. Kauden aikana Maradona uusi sopimuksensa Napolin kanssa, vaikka muun muassa Silvio Berlusconin omistama AC Milan olisi halunnut Maradonan joukkueeseen. Uuden sopimuksen arvoksi tuli lopulta viisi miljoonaa dollaria vuodelta. Maradona nautti suurta suosiota Napolissa eikä voinut kulkea julkisilla paikoilla aiheuttamatta kaaosta.
Maradona pelasi neljännen kautensa Napolissa 1987–1988, jolloin seura oli ostanut Maradonan ja Giordanon seuraksi Antonio Carecan. Lokakuussa 1987 Maradonan reidet kipeytyivät, sillä hän oli pelannut lähes 200 ottelua ilman kunnon taukoa. Maradona joutui pelaamaan vahvan kipulääkityksen alaisena. Hän teki silti kuudessa peräkkäisessä ottelussa maalin, ja Napoli sai 19 ottelussa 33 pistettä (38 mahdollisesta). Ennen viittä viimeistä ottelua Napoli johti sarjaa viidellä pisteellä. Viimeisistä peleistä Napoli sai kuitenkin vain yhden pisteen pelattuaan tasapelin Veronan kanssa ja hävittyään Juventukselle, Milanille, Fiorentinalle ja Sampdorialle. Milan voitti lopulta kauden kolmen pisteen erolla Napoliin. Maradona oli liigan paras maalintekijä 15 maalillaan, ja hänen joukkuetoverinsa Careca toinen 13 maalilla. Kauden jälkeen monet seuran pelaajista allekirjoittivat tiedotteen, jossa vaadittiin valmentaja Ottavio Bianchin eroa. Seura kuitenkin uusi Bianchin sopimuksen. Kauden päätyttyä Maradona lähti Buenos Airesiin, ja Italiaan hän palasi Italiaan heinäkuussa harjoittelemaan joukkueen kanssa.Kausi 1988–1989 oli Maradonan viides Napolissa. Syksyn aikana Napoli voitti Juventuksen ja Milanin, mutta pahin vastustaja oli Internazionale. Samaan aikaan Maradona sai tarjouksen Marseillesta, mutta Napoli ei suostunut myymään häntä, vaikka olisi saanut 25 miljoonaa dollaria. Myöhemmin joukkueen presidentti Ferlaino lupasi, että Maradona saa lähteä Marseilleen, jos Napoli voittaa UEFA Cupin. Napoli selviytyikin loppuotteluun Stuttgartia vastaan. Ensimmäisessä osaottelussa Napolissa SSC Napoli voitti 2–1, ja kun toisessa ottelussa Saksassa pelattiin 3–3 tasapeli, joukkue voitti UEFA Cupin. UEFA Cupin voitto oli Maradonan ensimmäinen kansainvälinen mestaruus. Loppuottelun jälkeen Ferlaino kuitenkin sanoi, ettei myisi Maradonaa ja lupaus oli tarkoitettu vain nostamaan Maradonan motivaatiota. Maradona kärsi myös alaselkävaivoista. Maradona lähti Brasiliaan harjoittelemaan maajoukkueen kanssa ja lähetti sähkeen, jossa pyysi siirtoa tai uhkasi pitää lomaa. Maradona yhdistettiin loma-aikana huumeisiin ja camorraan, Napolin mafiaan.
Maradona pelasi seuraavan ottelunsa syyskuussa 1989 Fiorentinaa vastaan ja sen jälkeen hän pelasi 20 ottelua peräkkäin. Napolin kausi sujui hyvin, mutta AC Milan oli silti viemässä mestaruutta. Lopulta Napoli voitti liigan kahden pisteen erolla Milaniin ja voitti näin toisen Scudettonsa. Seuraava kausi olisi Maradonan viimeinen Italiassa. Ennen sitä Argentiina oli pudottanut Italian loppuottelusta Italian MM-kisoissa, mikä laski Maradonan suosiota. Maaliskuussa 1991 Maradona jäi dopingtesteissä kiinni kokaiinista. Tosin testit tutkineen laboratorion laillisuutta on epäilty. Maradona väitti jääneensä kiinni siksi, että Argentiina pudotti Italian kotikisoissa. Maradona tuomittiin 15 kuukaudeksi kilpailukieltoon, mutta pelikieltonsa aikana hän pelasi muutamia hyväntekeväisyysotteluita.
Yhteensä Diego Maradona pelasi Napolissa liigassa 186 ottelua ja teki 83 maalia. Muissa turnauksissa hän pelasi 71 ottelua ja teki 34 maalia. Maradona voitti Italiassa kaksi mestaruutta 1987 ja 1990, Italian liigan maalipörssin 1988, Italian cupin 1989, UEFA cupin 1989 ja Italian super cupin 1991.
Pelikiellon jälkeen alkoivat Maradonan siirtoneuvottelut, mutta ongelmaksi muodostui Napolin haluttomuus myydä Maradonaa. Maradona siirtyi lopulta Sevillaan, sillä siirto Marseilleen epäonnistui ja jatkosopimus Napolin kanssa kaatui taloudellisiin erimielisyyksiin. Sopimus Sevillan kanssa solmittiin 28. syyskuuta 1992.Esittelytilaisuudessa Sevilla pelasi Bayern Münchenia vastaan. Virallisesti Maradona pelasi ensimmäisen ottelunsa Sevillan joukkueessa 4. lokakuuta Athletic Bilbaota vastaan. Bilbaolaiset vihelsivät Maradonalle ja hurrasivat Goikoetxealle, joka oli murtanut Maradonan säären yhdeksän vuotta aikaisemmin. Andoni Lakabeg potkaisi Maradonaa nilkkaan, ja hän joutui vaihtoon 20 minuuttia ennen ottelun loppua. Sevillan kotikentällä, Estadio Ramón Sánchez Pizjuánilla, Maradona pelasi ensimmäisen kerran seuraavalla viikolla Real Zaragozaa vastaan. Maradona teki ottelussa ensimmäisen maalinsa Sevillan joukkueessa. Tammikuussa 1993 Maradonaa pyydettiin pelaamaan Buenos Airesiin Argentiinan jalkapalloliiton juhlaotteluun Brasiliaa vastaan sekä myöhemmin Tanskaa vastaan. Sevillan johto ei pitänyt siitä, että Maradona pelasi myös Tanskaa vastaan, joten tämän Maradonan perään laitettiin etsiviä, jotka raportoivat seurajohdolle. Maradonan vanha polvivaiva paheni Sevillassa. Ottelussa Real Burgosia vastaan hänen polveensa pistettiin puoliajalla kolme kipupiikkiä, sillä valmentaja Bilardo halusi Maradonan pelaavan myös toisen puoliajan. Bilardo otti hänet vaihtoon kuitenkin, kun toista puoliaikaa oli pelattu 10 minuuttia. Vaihdon jälkeen Maradona kirosi Bilardolle ja rikkoi pukuhuoneessa muiden pelaajien tavaroita. Seuraavana yönä Maradona löi Bilardoa. Sitten Maradona siirtyi pelaamaan takaisin Argentiinaan.Maradona pelasi Sevillassa 26 ottelua ja teki 5 maalia.
Kaksi kuukautta Sevillasta lähdön jälkeen Maradonan piti siirtyä pelaamaan takaisin Argentinos Juniorsiin. Elokuussa 1993 Argentinosin kannattajat tulivat Maradonan pihalle vaatimaan häneltä rahaa, ja he myös solvasivat Maradonan perhettä. Sen jälkeen Maradona siirtyi Newell's Old Boysiin. Maradona pudotti ennen kautta painoaan 72 kiloon, ja 10. lokakuuta 1993 hän pelasi ensimmäisen virallisen ottelun Newell's Old Boysissa Independienteä vastaan. Newell's hävisi ottelun sekä ottelun Boca Juniorsia vastaan. Joulukuussa Maradona reväytti takareitensä pelissä Huracánia vastaan, ja hänen viimeiseksi ottelukseen jäi lopulta ystävyysottelu Vasco da Gamaa vastaan. Maradona pelasi Newell's Old Boysissa viisi ottelua eikä tehnyt maaliakaan.
Yhdysvaltain MM-kilpailujen jälkeen Maradona tuomittiin 15 kuukaudeksi kilpailukieltoon, ja hän valmensi sen aikana kahta seuraa. Hän oli jo siirtymässä Santokseen, mutta myöhemmin Bocan seurajohto oli valmis hankkimaan Maradonan. Ennen kilpailukiellon päättymistä hän harjoitteli Bocan kanssa ja oli mukana perustamassa jalkapalloilijoiden ammattiliittoa. Maradona pelasi ensimmäisen ottelunsa Bocan paidassa Soulin olympiastadionilla Etelä-Koreaa vastaan, mutta varsinaisen debyyttinsä hän teki 7. lokakuuta Colónia vastaan. Boca voitti ottelun 1–0. Seuraavassa ottelussa Argentinosia vastaan Maradona kohtasi samalla ensimmäistä kertaa sisarenpoikansa Danyn. Maradona teki ottelussa maalin rangaistuspotkusta.Loppuvuodesta 1995 huhuttiin, että joku Bocan pelaaja oli jäänyt kiinni dopingista. Paikallisottelussa River Platea vastaan Maradona sai keltaisen kortin ja joutui olemaan pois loppukauden otteluista, koska hän oli saanut liikaa keltaisia kortteja. Boca jäi lopulta neljänneksi sarjassa. Seuraava kausi alkoi erittäin hyvin, ja Boca voitti muutamia otteluita. Helmikuussa Maradonan takareisi revähti. Hän palasi myöhemmin pelaamaan Argentinosta vastaan, mutta hänen takareitensä revähti uudestaan ja hän pääsi pelaamaan uudestaan vasta kesäkuussa. Hänet ajettiin ulos kentältä 16. kesäkuuta Véleziä vastaan, ja hän sai sairaskohtauksen mentyään valittamaan tuomiosta erotuomarille. Heinäkuussa Boca lähti Kiinaan pelaamaan kaksi ystävyysottelua. Elokuussa Racingia vastaan Maradona epäonnistui viidettä kertaa peräkkäin rangaistuspotkussaan, ja ottelussa tullut tappio varmisti, ettei Boca voita mestaruutta. Tämän jälkeen Maradona ei pelannut virallista ottelua Bocassa 11 kuukauteen. Helmikuussa 1997 Maradona sai suorassa TV-lähetyksessä sairaskohtauksen. Heinäkuussa 1997 hän palasi Bocan pelaavaan kokoonpanoon ja teki maalin Newell'siä vastaan. Maradona pelasi viimeisen ottelunsa 25. lokakuuta 1997 River Platea vastaan.Yhteensä Maradona teki Bocassa 7 maalia 29 ottelussa.
Diego Maradona edusti ensimmäisen Argentiinan nuorten maajoukkuetta 3. huhtikuuta 1977 ystävyysottelussa Chascomús Teamia vastaan. Maradona pelasi 24 ottelua nuorten maajoukkueessa ja teki niissä 13 maalia. Vuonna 1977 Maradona osallistui nuorten Etelä-Amerikan mestaruuskilpailuihin, mutta Argentiina oli alkulohkonsa neljäs viidestä joukkueesta, joten se putosi jatkopeleistä. 
Vuonna 1978 Maradona kiersi nuorten maajoukkueen mukana eri puolilla Argentiinaa. Nuorten maajoukkue selvitti tiensä Japanin nuorten MM-kilpailuihin voittamalla karsinnoissa Perun ja pelaamalla tasan Uruguayn ja Brasilian kanssa. Lopputurnauksessa Argentiina voitti alkulohkonsa kaikki ottelut: ensin Indonesian 5–0, sitten Jugoslavian 1–0 ja lopuksi Puolan 4–1. Puolivälierissä Argentiina kaatoi Algerian 5–0, mutta Maradona otettiin vaihtoon 54 minuutin jälkeen, jolloin hän meni pukuhuoneeseen itkemään. Välierissä Argentiina voitti Uruguayn Maradonan ja Ramón Díazin maaleilla. Loppuottelussa Argentiina voitti Neuvostoliiton 3–1. Neuvostoliitto teki ottelun avausmaalin toisella puoliajalla, mutta Hugo Alves tasoitti ottelun ja Diáz siirsi Argentiinan 2–1 johtoon. Maradona teki ottelun viimeisen maalin vapaapotkusta. Maradona teki turnauksessa kuusi maalia, ja hänet valittiin turnauksen parhaaksi pelaajaksi.
Argentiinan A-maajoukkueessa Diego Maradona pelasi ensimmäisen kerran 27. helmikuuta 1977 Unkaria vastaan. Hän tuli vaihdosta kentälle, kun ottelua oli pelattu 65 minuuttia. Vuonna 1978 Maradona oli mukana harjoittelemassa maajoukkueen mukana Argentiinan MM-kilpailuihin, mutta päävalmentaja César Luis Menotti ei valinnut häntä joukkueeseen. Maradona on sanonut sen olleen elämänsä suurin pettymys. 
Vuoden 1982 MM-kilpailut pelattiin Espanjassa, ja Argentiina oli yksi ennakkosuosikeista hallitsevana maailmanmestarina. Maajoukkue harjoitteli neljä kuukautta ennen kilpailuja Villajoyosassa, mutta fyysinen valmennus oli liian rankkaa ja pelaajat olivat ylikuntoisia ja väsyneitä kesäkuussa alkaneissa kilpailuissa. Alkulohkon ensimmäisessä ottelussa Belgia voitti Argentiinan 1–0. Toisessa ottelussa Maradona teki kaksi maalia, kun Argentiina voitti Unkarin 4–1. Lohkon päätösottelussa Argentiina voitti El Salvadorin 2–0 ja varmisti jatkopaikan. Jatkolohkossa Italia kaatoi kuitenkin Argentiinan 1–0. Italian puolustaja Claudio Gentile vartioi koko ottelun Maradonaa. Jatkolohkon toisessa ottelussa Brasilia voitti Argentiinan 3–1. Maradona sai ottelussa punaisen kortin potkaistuaan Batistaa nivusiin. Itse asiassa hänen piti kostaa Paulo Falcãolle, joka oli potkinut häntä koko ottelun ajan. Argentiina jäi jatkolohkonsa viimeiseksi eikä päässyt jatkopeleihin.
Ennen Meksikon MM-kilpailuja Maradona osallistui Argentiinan karsintaotteluihin, vaikka pelasi samaan aikaan Napolissa. Hän pelasi toukokuussa 1985 kahdessa viikossa viisi ottelua, joista kolme Italiassa ja kaksi Argentiinassa. Karsinnat alkoivat toukokuun 1985 lopussa. Ennen ensimmäistä Venezuelaa vastaan käytävää ottelua eräs Venezuelan kannattaja potkaisi Maradonaa polveen. Potku rikkoi Maradonan polvinivelen, mutta hän pelasi silti Venezuelaa vastaan ja teki kaksi maalia. Seuraavassa ottelussa Argentiina voitti Kolumbian 3–1, ja sen jälkeen sekä Venezuelan että Kolumbian Argentiinassa. Ratkaisevissa otteluissa Perua vastaan Argentiina hävisi ensimmäisen ottelun Limassa 1–0. Luis Reyna vartioi Maradonaa koko ottelun ajan. Argentiina pelasi kuitenkin Estadio Monumentalilla tasapelin, mikä riitti paikkaan lopputurnauksessa. Lokakuussa Maradona piti tiedotustilaisuuden koskien Daniel Passarellan aikaisempaa lausuntoa, jossa hän uhkasi olla osallistumatta maajoukkueen otteluihin, jos ei pääsisi varmasti MM-turnaukseen.Lopputurnaus alkoi Argentiinan osalta 2. kesäkuuta 1986 Estadio Olímpicolla ottelulla Etelä-Koreaa vastaan. Eteläkorealaiset rikkoivat Maradonaa koko ottelun ajan, mutta Argentiina voitti 2–0. Ottelun jälkeen Maradona kritisoi FIFAa siitä, että erotuomarit sallivat rikkomisen ja ottelut pelattiin televisioinnin takia keskipäivällä, jolloin Meksikossa on erittäin kuuma. Seuraava ottelu Italiaa vastaan päättyi 1–1. Maradona teki Argentiinan ainoan maalin. Lohkon päätösottelussa Bulgariaa vastaan Argentiina saavutti 2–0 -voiton. Pudotuspeleissä ensimmäisenä vastaan tuli Uruguay, jonka Argentiina voitti Pascullin maalilla.Puolivälierissä Argentiina kohtasi Englannin. Falklandin sota oli käyty neljä vuotta sitten, mikä toi lisäjännitystä otteluun. Maradonan ensimmäistä maalia kutsutaan Jumalan käsi -maaliksi, sillä Maradona löi kädellään pallon Englannin maalivahdin Peter Shiltonin yli. Toisessa maalissa Maradona harhautti kolme Englannin kenttäpelaajaa sekä maalivahdin ja sijoitti pallon tyhjään maaliin. FIFA äänesti sen MM-kisahistorian upeimmaksi maaliksi ja Maradonan samassa lopputurnauksessa Belgiaa vastaan tekemä maali pääsi listalla neljänneksi. Kädellä tekemästään maalista Maradona on todennut, että ei ole katunut sitä hetkeäkään. Elokuussa 2015 Maradona kuitenkin pyysi tekoaan anteeksi ottelun tuominneelta tunisialaiselta erotuomarilta Ali Bin Nasserilta. 
»Annoin kahden miehen tehtäväksi ottaa Maradona, koska yhdelle se olisi ollut mahdotonta. Mutta siihen ei pystynyt kaksikaan miestä.» (Belgian maajoukkuevalmentaja Guy Thys välieräottelun jälkeen)
Välierissä Maradona teki kaksi maalia ja Argentiina voitti Belgian 2–0. Loppuottelussa Argentiina kohtasi Saksan, jota Maradona piti turnauksen kovimpana vastustajana. Argentiina meni 2–0 -johtoon, mutta Saksa tasoitti. Jorge Burruchaga kuitenkin teki Argentiinan voittomaalin, kun ottelua oli pelattu 83 minuuttia. Lothar Matthäus vartioi Maradonaa koko ottelun ajan. Maradona teki turnauksessa viisi maalia, ja hänet valittiin myös turnauksen parhaaksi pelaajaksi.
Maradona osallistui vuoden 1987 Copa Américaan, joka järjestettiin Argentiinassa. Hän teki maalin heti turnauksen avausottelussa Perua vastaan. Ottelu päättyi 1–1. Toisessa ottelussa Argentiina voitti Ecuadorin 3–0 ja Maradona teki kaksi maalia. Hän oli flunssassa, joka kehittyi keuhkoputkentulehdukseksi, mutta pelasi siitä huolimatta välieräottelussa Uruguayta vastaan. Uruguay voitti 1–0, ja Argentiina hävisi vielä pronssiottelun Kolumbialle 2–1.Vuonna 1989 Copa América järjestettiin Brasiliassa. Maradonan takareisi revähti juuri ennen kilpailuja, mikä heikensi hänen pelinsä tasoa. Argentiina aloitti turnauksen voitolla Chilestä, mutta Ecuadoria vastaan se pelasi maalittoman tasapelin. Kolmannessa ottelussa Argentiina voitti Uruguayn, ja alkulohkon päätösottelussa se pelasi maalittoman tasapelin Boliviaa vastaan. Päätöskierroksella Argentiinan voitti ensin Brasilia 1–0 ja sitten Uruguay 2–0. Turnauksen päätösottelussa Argentiina pelasi tasapelin Paraguayta vastaan, ja se voitti lopulta pronssia. Maradona ei tehnyt maaliakaan.
Kolme kuukautta ennen Italian MM-kilpailuja Maradona kärsi alaselkäongelmista, ja hänen isovarpaansa kynsi jouduttiin suojaamaan hiilikuitukotelolla. Hän pudotti ennen kilpailuja painoaan viisi kiloa. Argentiina pelasi myös muutamia ystävyysotteluita ennen turnausta. Argentiinan presidentti Carlos Menem nimitti Maradonan Argentiinan urheilulähettilääksi, ja hänelle myönnettiin diplomaattipassi.Argentiina pelasi avausottelussa Kamerunia vastaan Milanossa. Benjamin Massing vartioi Maradonaa koko ottelun ajan ja muun muassa potkaisi häntä olkapäähän. Kamerun voitti ottelun 1–0. Seuraavan ottelun Argentiina pelasi Neuvostoliittoa vastaan Napolissa. Siellä Argentiinalle hurrattiin, kun Milanossa oli vihelletty. Ottelussa Maradona torjui kädellään neuvostoliittolaisen pelaajan puskun, mutta tuomari ei huomannut virhettä. Ennen alkulohkon päätösottelua Romaniaa vastaan Maradona loukkasi polvensa, ja ottelun aikana hän loukkasi myös nilkkansa. Ottelu päättyi lopulta 2–2, ja Argentiina pääsi jatkamaan turnauksessa oltuaan lohkonsa kolmas. Neljännesvälierissä Argentiina kohtasi Brasilian Torinossa. Brasilia painosti ensimmäiset 55 minuuttia, mutta sen jälkeen ote alkoi siirtyä Argentiinalle. Kun peliä oli pelattu 80 minuuttia, Maradona syötti Caniggialle, joka teki ottelun ainoan maalin. Puolivälierissä Argentiina voitti Jugoslavian rangaistuspotkukilpailussa, vaikka Maradona epäonnistui omassa yrityksessään. Välierissä vastaan tuli isäntämaa Italia. Ottelun varsinainen peliaika päättyi 1–1, ja lopulta seurasi rangaistuspotkukilpailu. Argentiina voitti 4–3, ja tällä kertaa Maradonakin onnistui. Loppuottelussa Argentiina kohtasi Saksan, joka voitti 1–0 Andreas Brehmen maalilla. Ottelun jälkeen Maradona väitti, että tulos oli sovittu ennalta.
18. helmikuuta 1993 Maradona palasi maajoukkueeseen, kun hänen 15 kuukauden kilpailukieltonsa oli päättynyt. Samassa kuussa Argentiina voitti Artemio Franchi Trophyn. Argentiina jäi toiseksi Yhdysvaltain MM-kilpailujen karsintalohkossa, joten se joutui jatkokarsintaan Australiaa vastaan. Maradona pelasi vain karsintaottelun Australiaa vastaan. Sitä ennen hän pudotti painoaan 11 kiloa. Tammikuussa 1994 Maradona reväytti takareitensä, ja hänen osallistumisensa MM-kilpailuihin oli epävarmaa. Maaliskuussa 1994 Maradona oli ensimmäisen kerran 15 vuoteen maajoukkueen vaihtopenkillä ystävyysottelussa Brasiliaa vastaan. Tämän jälkeen Maradona kuntoutti takareittänsä maaseudulla, ja huhtikuussa hän pystyi pelaamaan Marokkoa vastaan. Hän teki ottelussa maalin, joka oli hänen ensimmäinen maajoukkueessa tekemänsä sitten vuoden 1990 toukokuun. Ennen turnausta Argentiina pelasi vielä muutamia ystävyysotteluita Ecuadorissa, Kroatiassa ja Israelissa.Lopputurnaus alkoi ottelulla Kreikkaa vastaan. Maradona teki ottelussa yhden maalin ja Gabriel Batistuta kolme. Toisessa ottelussa Argentiina voitti Nigerian 2–1. Nigeria-ottelun jälkeen sairaanhoitaja tuli hakemaan Maradonan dopingtesteihin, ja kolmen päivän päästä Maradona sai tiedon, että hänen näytteestään oli löydetty efedriiniä. Myöhemmin hän antoi tiedotteen, jossa sanoi: "Tänään minulta katkaistiin jalat." Maradonan mukaan hän oli saanut efedriiniä nesteenpoistovalmisteesta: argentiinalaisessa valmisteessa ei ollut efedriiniä, mutta yhdysvaltalaisessa oli ja hänen valmentajansa olisi vaihtanut yhdysvaltalaiseen versioon tietämättä ongelmasta. Argentiina putosi turnauksessa neljännesvälierissä.
Kaikkiaan Maradona pelasi 91 virallista maaottelua ja teki niissä 34 maalia. Hän kilpaili neljissä jalkapalloilun maailmanmestaruuskisoissa vuosina 1982–1994 ja voitti yhden maailmanmestaruuden ja yhden MM-hopean. Pelaamissaan MM-lopputurnauksen otteluissa hän teki yhteensä 9 maalia.
Maradona tuomittiin Yhdysvaltain MM-kilpailujen jälkeen 15 kuukauden kilpailukieltoon, minä aikana hän valmensi ensin 1994 Mandiyú de Corrientesia. Maradonalla ei ollut lupaa mennä vaihtopenkille, joten hän valmensi katsomosta. Eräänä päivänä, kun seuran omistaja Oscaldo Cruz tuli pukuhuoneeseen puhumaan joukkueelleen, Maradona löi häntä ja lähti seurasta. Corrientes pelasi hänen valmennuksessaan yhden voiton, kuusi tasapeliä ja viisi tappiota. Paras saavutus oli tasapeli River Platea vastaan.Vuonna 1995 Maradona valmensi Racing Club de Avellanedaa. Racing oli rahapulassa eikä saanut hankittua uusia pelaajia, vaikka Maradona sitä vaatikin. Myöhemmin seuranjohtaja Juan De Stéfano hävisi vaalit, ja Maradona oli sanonut lähtevänsä hänen mukanaan. Racing pelasi Maradonan valmennuksessa kaksi voittoa, kuusi tasapeliä ja kolme tappiota.
Lokakuussa 2008 Maradona valittiin monien yllätykseksi Argentiinan jalkapallomaajoukkueen uudeksi päävalmentajaksi, eronneen Alfio Basilen tilalle.  Maradonan sopimus kesti vuoden 2010 MM-kisoihin asti, ja maajoukkue pelasi Maradonan johdolla ensi kertaa harjoitusmaaottelussa vuonna 2008, jossa se kohtasi Skotlannin vieraskentällä. Maradonaa kritisoitiin ankarasti, kun Argentiinalla oli vaikeuksia MM-kilpailujen karsinnoissa. Pahimpina esimerkkeinä Argentiinan kompuroinnista oli karsinnoissa kärsitty 6–1 -vierastappio Bolivialle sekä ikuiselle kiistakumppanille Brasilialle taipuminen, maalein 3–1. Argentiina oli jopa lähellä pudota lopputurnauksesta, mikä olisi ollut jättikatastrofi, mutta lopulta Argentiina kuitenkin selvitti tiensä lopputurnaukseen. Kun jatkopaikka varmistui, ottelussa Uruguayta vastaan, jonka Argentiina voitti 1–0, Maradona hyppäsi vatsalleen ja liukui märällä kentällä. Kun Argentiinan kisapaikka varmistui Maradona vastasi myös lehdistön kritiikkiin solvauksilla, mistä FIFA rankaisi häntä kahden kuukauden toimitsijakiellolla. Vaikka Argentiinan MM-karsinnat olivat vaikeat, onnistui joukkue ajoittain Maradonan valmennuksessa pelaamaan myös loistavasti, mistä esimerkkinä hieno 1–0 -voitto Saksasta harjoitusmaaotteluissa. 
Karsintojen aikana Maradona nosti useita uusia, nuoria pelaajia Argentiinan ryhmään ja myös vanhoja konkareita takaisin maajoukkueeseen. Maradona peluuttikin Argentiinan maajoukkueessa valmennuskaudellaan MM-karsinta- sekä harjoitusotteluissa yli 100 pelaajaa. Vastaavasti Maradona kuitenkin myös riitaantui muutamien joukkueen kokeneempien pelaajien kanssa, ja esimerkiksi erimielisyydet konkari Roman Riquelmen kanssa johtivat Riquelmen pudottamiseen maajoukkueesta.
Maradonan toimitsijakielto päättyi ja hän otti jälleen maajoukkueen johtoonsa ennen jalkapallon MM-kisojen 2010 alkua. Maradona nimesi ennen kisojen alkua yli 30 pelaajan alustavan MM-kokoonpanon, josta nousi Argentiinassa suuri meteli, sillä FC Internazionale Milanossa pelaavat kokeneet maajoukkuepelaajat Esteban Cambiasso ja Javier Zanetti oli jätetty Maradonan MM-ryhmän ulkopuolelle, ja heidän sijaansa joukkueeseen mahtui useita pelaajia kotimaisesta Argentiinan liigasta. Kesäkuun alussa Maradona nimesi lopullisen MM-kokoonpanonsa. El Diego valitsi kisoihin Argentiinaa edustamaan maalivahdit Sergio Romeron, Mariano Andújarin ja Diego Pozon, puolustajat Clemente Rodríguezin, Nicolas Otamendin, Walter Samuelin, Martin Demichelisin, Nicolás Burdisson, Ariel Garcén ja Gabriel Heinzen, keskikenttäpelaajat Javier Mascheranon, Juan Verónin, Javier Pastoren, Maxi Rodríguezin, Mario Bolattin ja Angel Di Marían sekä hyökkääjät Jonás Gutierrezin, Carlos Tevezin, Lionel Messin, Martín Palermon, Sergio Agüeron, Diego Militon ja Gonzalo Higuaínin. 
Argentiina aloitti Etelä-Afrikassa järjestetyt MM-kisat 1–0 -voitolla Nigeriasta. Argentiina hallitsi ottelua alusta asti, mutta onnistui lopulta tekemään ainoastaan yhden maalin, jonka viimeisteli kulmapotkusta Gabriel Heinze. Ottelun jälkeen Maradona kehui suuresti Nigerian maalivahtia Vincent Enyeamaa, joka teki ottelussa monta huipputorjuntaa. 
Toisessa alkulohko-ottelussaan Argentiina kohtasi Etelä-Korean. Argentiina voitti koko ajan hallitsemansa ottelun selvin 4–1 -numeroin. Maradonan maajoukkueeseen nostama Gonzalo Higuaín teki ottelussa kolme maalia, ja viimeisteli samalla kisojen ainoan hattutempun.
Kolmannessa ja viimeisessä B-lohkon ottelussa Argentiinaa vastaan asettui Kreikka. Argentiinan jatkopaikka oli jo varma, joten Maradona lepuutti osaa avainpelaajistaan. Lähinnä kakkoskokoonpanollaan pelannut Argentiina hallitsi ottelua suvereenisti, ja Kreikan maalivahti Alexandros Tzorvas venyi ottelussa useasti loistaviin torjuntoihin. Lopulta Argentiina siirtyi 1–0 -johtoon, kun toppari Martin Demichelis puski pallon maaliin. Aivan lopussa vaihtomies, Argentiinan liigan Bocassa pelannut konkarihyökkääjä Martín Palermo laukoi Argentiinalle 2–0 -voiton.
Argentiina aloitti myös MM-turnauksen pudotuspelivaiheen vahvasti. Joukkue voitti neljännesvälierissä Meksikon vakuuttavasti 3–1, kun Carlos Tevez puski Lionel Messin syötöstä Argentiinan johtoon, ja Gonzalo Higuaín tuplasi johtolukemat 2–0:aan. Ottelu päättyi Argentiinan 3–1 -voittoon, kun Carlos Tevez laukoi vielä upealla kaukolaukauksella päätösnumerot. Puolivälierissä Argentiina kohtasi Saksan. Saksa siirtyi jo kolmen minuutin pelin jälkeen johtoon ja Argentiinan puolustuksella oli vaikeuksia Saksan hyökkääjien kanssa. Argentiinallakin oli ottelussa useita maalipaikkoja, mutta Saksan maalilla Manuel Neuer torjui jokaisen argentiinalaislaukauksen. Lopulta ottelu päättyi Saksan 4–0 -voittoon ja näin ollen Argentiinan turnaus päättyi puolivälieriin. Turnauksen lopputaulukossa Argentiina sijoittui lopulta viidenneksi, edellään Saksa, Hollanti, Uruguay ja maailmanmestaruuden voittanut Espanja.
Turnauksen jälkeen Helsingin Sanomien Heikki Miettinen arvosteli "Argentiinan sekavaa pelitaktiikkaa", jonka vuoksi Lionel Messin MM-turnaus painui "penkin alle", vaikka Maradona oli juuri yrittänyt rakentaa joukkueensa FC Barcelonan tähtipelaajan Messin ympärille. 
Kisojen jälkeen Maradona haukkui Argentiinan jalkapalloliiton johtajat "selkään puukottajiksi", eikä hyväksynyt liiton tarjoamaa jatkosopimusta, joka olisi jatkunut aina vuoden 2014 Brasilian MM-kisoihin asti. Syyksi Maradona mainitsi myös sen, että liitto halusi erottaa hänen apuvalmentajansa ja muun valmennustiimin, ja jatkaa ainoastaan Maradonan sopimusta.
Myöhemmin Maradona tuli katumapäälle, ja ilmoitti olevansa valmis jatkamaan maajoukkueen päävalmentajana ehdoista huolimatta, mutta Argentiinan jalkapalloliitto kuitenkin ilmoitti, ettei se enää tee Maradonalle sopimustarjousta.
Maradonan ura Argentiinan päävalmentajana päättyi MM-kisoihin 2010, joissa Argentiinan joukkue sijoittui viidenneksi.
Toukokuussa 2011 Maradona palkattiin dubailaisen Al Waslin valmentajaksi. Maradona ei onnistunut johdattamaan Al Waslia mestaruuteen kaudella 2011–2012, mikä johti lopulta seurajohdon eroamiseen. Myös Maradona itse sai potkut heinäkuussa 2012.
Maradonaa on sanottu kaikkien aikojen taitavimmaksi pelaajaksi, ja häntä pidetään myös yhtenä parhaista vapaapotkujen ja rangaistuspotkujen antajista. Hän pelasi usein vapaassa roolissa hyökkääjien takana ja pystyi paikaltaan syöttämään tai ratkaisemaan itse maalipaikkoja. Maradona oli lähes kokonaan vasenjalkainen. Pelé on sanonut, että Maradona oli kiistattomasti aikansa paras jalkapalloilija. Hän sanoi Maradonaa erittäin nopeaksi ja taitavaksi, vaikka hänen puolustus- ja pääpelinsä ja oikea jalkansa olisivat vaatineet harjoitusta.Maradonan on myös sanottu olevan pienikokoinen, mutta voimakas. Häntä vartioitiin aina tiukasti, mikä johti myös useisiin rikkeisiin häntä vastaan: Italian MM-kilpailuissa 1990 häntä rikottiin peräti 53 kertaa rikkeen arvoisesti 7 ottelussa. Maradona kärsi myös usein loukkaantumisista: 1983 Andoni Goikoetxea mursi Maradonan säären, ja 1985 venezuelalainen kannattaja potkaisi Maradonaa polveen. Hänellä oli myös toistuvia alaselkä- ja takareisiongelmia.
Huumeongelmista huolimatta Maradona oli aikanaan huippusuosittu, ja hänet rinnastettiin usein jopa Jumalaan. Napolissa oli sanonta: "Jumala taivaassa, Maradona maan päällä", ja Maradonan edustaessa Napolia kaupunkia sanottiin Maradonapoliksi. Hän ei voinut liikkua kaupungilla ilman, että liikenne olisi mennyt sekaisin koko korttelissa. 
Vuonna 1993 Argentiinan jalkapalloliitto valitsi Maradonan kaikkien aikojen parhaaksi argentiinalaiseksi jalkapalloilijaksi, ja vuonna 2000 hänet valittiin vuosisadan argentiinalaiseksi urheilijaksi. 1995 France Football myönsi Maradonalle Kultaisen pallon urastaan jalkapalloilijana. Loppuvuodesta 1995 Oxfordin yliopisto myönsi Maradonalle "Unelmien innoittamisen maisterin" palkinnon. Vuosisadan vaihteessa FIFA palkitsi Pelén vuosisadan parhaana pelaajana, vaikkakin oli ensin suunnittelut jakavansa tittelin Maradonan ja Pelén kesken. Pelé sanoi ehdotuksesta, että jos hän (Maradona) kuvittelee olevansa vuosisadan paras, se on hänen ongelmansa. FIFA:n vuonna 1998 valitsemassa vuosisadan joukkueessa Maradona oli yksi joukkueen hyökkääjistä. Argentiinan jalkapalloliitto on pyytänyt FIFA:a jäädyttämään hänen pelinumeronsa 10 Argentiinan maajoukkueessa, mutta FIFA kieltäytyi. Myöhemmin Etelä-Korean ja Japanin MM-kisoissa Argentiina yritti ensin olla käyttämättä pelinumeroa 10, mutta FIFA puuttui asiaan ja lopulta Ariel Ortega käytti numeroa kisoissa. Maradonan kasvattajaseuran Argentinos Juniorsin kotistadion on nimetty hänen mukaansa.
Metropolitano-liigan paras maalintekijä: 1978 (22 maalia), 1979 (14 maalia), 1980 (25 maalia)
1990 Jalkapallon MM-hopeaaArgentiinan vuoden paras pelaaja: 1979 1980, 1981, 1986
El Mundo-lehden mukaan Amerikan paras jalkapalloilija: 1979 1980, 1986, 1989, 1990, 1992
Diego Maradona tapasi vaimonsa Claudian lokakuussa 1976, ja he menivät naimisiin marraskuussa 1989. Parilla on kaksi lasta: Dalma Nerea ja Gianinna Dinorah. He erosivat vuonna 2004, minkä jälkeen Maradona tunnusti, että Club Atlético River Platessa pelaava Diego Sinagra on hänen avioton poikansa. Puerto Rico Islandersin valmentaja ja Ascolissakin pelannut Hugo Maradona on Diego Maradonan veli.Maradona joutui vararikkoon pelatessaan Barcelonassa, koska hänen managerinsa Cyterszpiller oli sijoittanut Maradonan rahoja muun muassa öljyyn ja kiinteistöihin. Maradona sai kuitenkin maksettua velkansa, kun hän siirtyi Napoliin ja sai siirrosta yli 200 miljoonaa dollaria sekä myi Barcelonan asuntonsa. Vuonna 1987 Maradona solmi viiden miljoonan dollarin arvoisen sopimuksen Napolin kanssa, minkä lisäksi hän ansaitsi muutaman miljoonaa dollaria vuodessa mainostuloja. Yhdysvaltalainen IMG tarjosi Maradonan kuvasta 100 miljoonaa dollaria, mutta yhtiö vaati, että Maradona hankkisi Argentiinan ja Yhdysvaltain kaksoiskansalaisuuden, mistä Maradona kieltäytyi. Maradonalla on ollut myös oma tv-ohjelma, viiden miljoonan dollarin sopimus Hitachin kanssa sekä useita muita mainossopimuksia.Vuonna 1989 Maradona yhdistettiin camorraan eli mafiaan. Maradona vieraili camorran klubeilla ja otti vastaan lahjoja, kuten autoja ja kelloja. Vastineeksi hänestä otettiin kuva yhdessä Carmine Ciolionon, camorran johtajan, kanssa. Samaan aikaan Maradonan väitettiin välittävän huumeita mafialle. Huhtikuussa 1991 Maradona ja hänen kaksi ystäväänsä pidätettiin Buenos Airesissa. Poliisi oli kertonut pidätyksestä etukäteen lehdistölle, joka saapui seuraamaan sitä. Helmikuussa 1994 Maradona ampui ilmakiväärillä toimittajia, jotka olivat tulleet hänen pihalleen. Koko Maradonan uran ajan hänen puhuttiin pettävän vaimoaan, mutta Maradona väitti vaimonsa hyväksyvän sen.Maradona on toiminut myös tv-juontajana: hänellä oli oma TV-sarja Napolissa sekä 2005 alkanut TV-sarja Argentiinassa. Vuonna 2008 sai ensi-iltansa serbialaisen Emir Kusturican ohjaama dokumenttielokuva Maradona ja vuonna 2019 Asif Kapadian ohjaama elokuva Diego Maradona.
Maradona on seurustellut vuodesta 2012 lähtien häntä 30 vuotta nuoremman argentiinalaisen ammattilaisjalkapalloilija Rocio Olivan kanssa ja he kihlautuivat vuonna 2014.  2019 Maradona tunnusti, että hänellä on kolme aviotonta lasta Kuubassa. Kaikilla kolmella on eri äidit. Tämä tunnustus nosti Maradonan lapsiluvun kahdeksaan.
Maradona alkoi käyttää huumeita Barcelonassa, mutta hän on kiistänyt, että se olisi vaikuttanut hänen pelaamiseensa. Uransa jälkeen Maradona on hoidattanut kokaiiniriippuvuuttaan klinikoilla Sveitsissä ja Kuubassa. Vuonna 1991 hän joutui 15 kuukauden kilpailukieltoon kokaiinin takia. Hän on ollut mukana muun muassa Sol sin Drogas -kampanjassa (esp. Aurinkoa ilman huumeita), joka pyrki vähentämään lasten ja nuorten huumeidenkäyttöä. Vuonna 2004 Maradona sai sairaskohtauksen kokaiinin yliannostuksen vuoksi.
Maradona oli aikaisemmin Argentiinan uusliberaalin presidentin Carlos Menemin kannattajia, mutta 2000-luvulla hän on tullut tunnetuksi vasemmistolaisena. Maradonalla on muun muassa Che Guevaraa ja Fidel Castroa esittävät tatuoinnit. Castroon hän tutustui vuonna 2000 ollessaan Kuubassa hoitamassa päihdeongelmaansa. Vuonna 2005 Maradona protestoi George W. Bushin Argentiinan vierailua vastaan.Maradona on vieraillut useita kertoja Venezuelassa ja tavannut maan sosialistisen presidentin Hugo Chávezin. Chávezin kuoleman jälkeen huhtikuussa 2013 Maradona kehotti venezuelalaisia äänestämään Nicolás Maduroa ja oli myös mukana hänen vaalikampanjassaan.
Diego Maradona, Daniel Arcucci, Ernesto Cheequis Bialo: El Diego (alk. Yo soy El Diego).   Jyväskylä: Ajatus Kirjat, 2006 (alk. 2000). ISBN 951-20-7195-9.    (suomeksi) (alk. (espanjaksi)
Lahtinen Esko S. & Tamminen Juha: Jalkapallon MM-kisat Uruguay 1930 - USA 1994.   Vantaa: Intereuropean Publications Ltd Oy, 1997. ISBN 951-96178-9-2.    
Ivor Baddiel (suom. Esko S. Lahtinen): Jalkapallo.   Lontoo: Dorling Kindersley Limited, 1998.     
Keir Radnedge & Bobby Robson: The Complete Encyclopedia of Football.   Lontoo: Carlton Book Limited, 2009. ISBN 978-1-84732-305-7.    (englanniksi)
Burns, Jimmy: Maradona – Maailman paras jalkapalloilija?.    Minerva Kustannus, 2014. ISBN 9789523122734.
Burns, Jimmy: Maradona – Maailman paras jalkapalloilija?.    Minerva Kustannus, 2014. ISBN 9789523122734.

Diena (myös Diéna) on maalaiskunta ja sen keskuskylä Ségoun alueen Blan piirissä Malissa. Se sijaitsee Banijoen varrella 95 kilometriä Blasta pohjoiseen. Kunnassa on 9 500 ja keskuskylässä 4 500 asukasta (vuonna 2009).
Dienan kunta rajoittuu idässä Blan piirin Tounan, etelässä Nialan, Tiemenan ja Falon, lännessä Ségoun piirin Saminén ja pohjoisessa Cinzanan kuntiin.
Kuntaan kuuluu viisi kylää. Asukkaat ovat etupäässä bambaroita. Lisäksi on fulbeja. Yleisin kieli on bambara. Vallitsevat uskonnot ovat islam ja kristinusko.Kunnan liikenneyhteydet ovat heikot. Paikallisia elinkeinoja ovat maanviljely, karjanhoito, kalastus ja pienimuotoinen kaupankäynti. Tärkeimmät viljelykasvit ovat hirssi, maissi, puuvilla, durra, vesimeloni, pullokurpitsa ja riisi. Kotieläimiä ovat naudat, vuohet ja siipikarja. Dienassa pidetään viikottaiset markkinat. Palveluihin kuuluvat kolme alakoulua, kaksi koulutus- ja kehittämiskeskusta (CED) ja terveyskeskus.

Damian Higgins, joka tunnetaan paremmin taiteilijanimeltään Dieselboy (s. 24. heinäkuuta 1972), on yhdysvaltalainen drum and bass -DJ ja -tuottaja Brooklynistä, New Yorkista.Dieselboy perusti Human Imprint -levy-yhtiön vuonna 2002. Hän on myös sen syyskuussa 2010 perustetun alayhtiön SubHuman : Human Imprint yksi perustajista. Higgins oli yksi helmikuussa 2012 perustetun Planet Human -levy-yhtiön perustajista. Levy-yhtiö kattaa Human Imprintin ja SubHumanin julkaisuja. 

Differentiaali- ja integraalilaskenta on derivaatan ja integraalin käsitteeseen perustuva matematiikan haara, joka kehittyi algebrasta ja geometriasta. Sen kaksi keskeisintä laskutoimitusta ovat derivointi ja integrointi, jotka ovat toistensa käänteislaskutoimituksia.
Englannin kielessä differentiaali- ja integraalilaskenta tunnetaan nimellä calculus (suora suomennos olisi kalkyyli) . Se on analyysin osa-alue .
Differentiaali- ja integraalilaskennan keksivät Isaac Newton ja Gottfried Leibniz 1600-luvun lopulla.
Differentiaali- ja integraalilaskentaa käytetään kaikilla fysikaalisten tieteiden aloilla, tietojenkäsittelytieteessä, tilastotieteessä, lääketieteessä ja taloustieteessä. Se on yleinen menetelmä matemaattisesti muotoillun ongelman optimaalisen ratkaisun löytämiseen.
Pitkäranta, Juhani: Calculus Fennicus.   Helsinki: Avoimet oppimateriaalit ry, 2015. ISBN 978-952-7010-12-9, ISBN 978-952-7010-13-6 (pdf).
Dinosaurukset eli hirmuliskot (Dinosauria) olivat mesotsooisella maailmankaudella elänyt hyvin menestyksekäs eläinryhmä. Ensimmäiset dinosaurukset kehittyivät triaskaudella noin 230 miljoonaa vuotta sitten, mutta niiden valtakausi alkoi vasta triaskauden joukkotuhon jälkeen, ja ne hallitsivat maapalloa jurakauden ja liitukauden ajan. Dinosaurukset kuolivat äkillisesti sukupuuttoon liitukauden joukkosukupuutossa noin 65 miljoonaa vuotta sitten. Joukkotuhon syynä on pidetty maahan iskeytynyttä asteroidia sekä tulivuorenpurkauksia.
Dinosaurukset olivat tasalämpöisiä maaeläimiä. Jotkin niistä olivat kasvinsyöjiä, jotkin lihansyöjiä ja jotkin kaikkiruokaisia. Dinosaurusten koko vaihteli suuresti: pienimmät olivat alle 200-grammaisia, ja suurimpia on 80–100 tonnin painoiseksi arvioitu Argentinosaurus, joka olisi siten kaikkien aikojen suurin maaeläin.
Dinosaurukset jaetaan kahteen lahkoon niiden lantion rakenteen perusteella: liskonlantioisiin ja linnunlantioisiin. Ne puolestaan jaetaan moniin sivuryhmiin. Lajeja on löytynyt yli tuhat, ja lisää löydetään koko ajan.
Linnut ovat polveutuneet pienistä liskonlantioisista, höyhenpeitteisistä Archaeopteryxin kaltaisista teropodeista. Linnut ovat anatomialtaan ja fysiologialtaan niin samankaltaisia dinosaurusesi-isiensä kanssa, että lintuja voidaankin sanoa dinosauruksiksi.Dinosaurukset määritteli omaksi ryhmäkseen ensi kertaa englantilainen Richard Owen vuonna 1841 ja keksi samalla niiden nimityksen. Dinosaurusten fossiileja on löydetty kaikilta mantereilta. 1900-luvun taitteessa fossiileja löydettiin etenkin Pohjois-Amerikan kuivilta seuduilta, ja nykyisin merkittävimmät löytöpaikat ovat Kiinassa ja Etelä-Amerikassa.
Nimi Dinosaurus tarkoittaa hirmuliskoa (< kreikk. deinos, 'hirmuinen' ja sauros, 'matelija/lisko'). Nimen keksi vuonna 1842 englantilainen luonnontutkija Richard Owen. Eri dinosaurusten nimissä on erilaisia päätteitä ja muita osia, jotka kuvaavat niiden ominaisuuksia, esimerkiksi siivellisyyttä tai hampaita. Päätettä -saurus käytetään etenkin matelijamaisten eläinten nimissä, ja pääte -raptor (lat. 'rosvo') tarkoittaa saalistajaa ja petoa. Nimiä on annettu usein myös tutkijoiden ja löytöpaikkojen mukaan.
Dinosaurukset kuuluvat arkosaureihin, joihin kuuluvat myös esimerkiksi krokotiilieläimet, lentoliskot ja Postosuchus. Ensimmäiset dinosaurukset kehittyivät triaskaudella noin 235 miljoonaa vuotta sitten. Aluksi ne olivat pieniä, kaksijalkaisia eläimiä. Niiden takajalat kehittyivät pitkiksi ja suoriksi vartalon alle, toisin kuin muilla arkosaureilla, joiden jalat työntyivät ulos kyljistä. Tämä teki dinosauruksista muita matelijoita ketterämpiä ja mahdollisti niiden pitkäjaksoisen liikkumisen, sillä ne saattoivat asentonsa vuoksi kävellä ja hengittää samanaikaisesti. Kaksi varhaisinta dinosaurusta olivat Eoraptor ja Herrerasaurus. Muut dinosauruslajit olivat hyvin samantyyppisiä. Nämä varhaisimmat lajit olivat suurimmillaan parimetrisiä ja kolmetonnisia. Toistaiseksi ainoa tunnettu suurikokoinen varhainen laji oli kymmenmetrinen Ingentia prima, joka eli vain 15 miljoonaa vuotta ensimmäisten dinosaurusten jälkeen. Triaskauden lopulla eläneet prosauropodit, kuten Plateosaurus, olivat myöhempien sauropodien esi-isiä, pituudeltaan noin kymmenmetrisiä.
Jurakaudella 201–145 miljoonaa vuotta sitten dinosaurukset kehittyivät edelleen, ja niistä tuli maaeläinten hallitseva muoto. Joistain lajeista tuli jättiläisiä, ja toiset kehittivät lentokyvyn. Panssaridinosauruksille kehittyi luulevyjä ja häntäpiikkejä suojaamaan niitä saalistajilta. Jurakauden loppupuolella elänyt varista pienempi Anchiornis saattoi olla yksi ensimmäisistä dinosauruksista, joka kykeni liitämään ilmassa. Lintujen lähisukulainen Archaeopteryx osasi jonkin verran jo lentää, muttei vielä kovin hyvin. Diplodocus kasvoi 33-metriseksi ja oli yksi suurimmista dinosauruksista. Myöhäisjurakauden yleisin suuri petodinosaurus oli 12-metrinen Allosaurus.Liitukaudella 145–66 miljoonaa vuotta sitten jättiläismantereet hajosivat pienemmiksi mantereiksi. Sen seurauksena ilmasto-olot vaihtelivat aiempaa enemmän, jolloin dinosaurukset, kuten muutkin eläimet ja kasvit, saivat yhä enemmän alueellisia piirteitä ja kehittyivät entistä monimuotoisemmiksi. Muutokseen vaikutti joidenkin tutkijoiden mukaan myös uusien kukkakasvien syntyminen. Liitukaudella kehittyivät esimerkiksi Ceratopsia-ryhmä ja panssariselkäiset ankylosaurukset. Liitukauden puolivälissä elänyt 16-metrinen Spinosaurus oli mahdollisesti kaikkien aikojen suurin maapeto, ja samoihin aikoihin elänyt 35-metrinen Argentinosaurus ehkä suurin koskaan elänyt maaeläin. Tyrannosaurus rex eli aivan liitukauden lopulla.
Lentokyvyttömät dinosaurukset kuolivat sukupuuttoon lyhyessä ajassa liitukauden lopulla noin 65,5 miljoonaa vuotta sitten. Samalla katosivat myös esimerkiksi lentoliskot ja joutsenliskot sekä yli puolet maapallon eläimistä. Teropodeista jurakaudella kehittyneistä linnuista osa selvisi joukkotuhosta, ja ne ovat ainoita nykyään eläviä dinosaurusten kladiin kuuluvia eliöitä.Sukupuuton syystä ei ole päästy varmuuteen, mutta lukuisia teoria on esitetty. Monen tutkijan mielestä joukkosukupuuttoon vaikutti samanaikaisesti useampi kuin yksi tekijä. Sukupuuton nopeudesta on myös eri käsityksiä: jotkut tutkijat uskovat sen tapahtuneen muutamassa tuhannessa vuodessa, mutta toisten mukaan se tapahtui asteittain ja alkoi jo kauan ennen liitukauden loppua.Ensimmäisen pääteorian mukaan dinosaurusten katoamista selittää liitukauden aikana alkanut ilmastonmuutos. Maapallon keskilämpötila laski, ja vuodenaikojen vaihtelut olivat entistä selkeämpiä. Merenpinta kohosi, mikä saattoi johtaa maanpäällisten elinpaikkojen pirstoutumiseen ja pienentyneiden eläinpopulaatioiden altistumiseen ympäristön muutoksille.Toisen pääteorian mukaan laajat tulivuorenpurkaukset aiheuttivat lyhytaikaisen ilmaston lämpenemisen sekä laajoja savu- ja tuhkapilviä. Sen seurauksena kasvit kuolivat ja niiden myötä myös kasvinsyöjäeläimet ja niitä saalistavat pedot. Lounais-Intian Deccanin tasangon laavakerroksesta on havaittu 750 000 vuoden aikana tapahtuneissa tulivuorenpurkauksissa purkautuneen laavaa 1,2–1,3 miljoonaa kuutiokilometriä. Liitukauden lopun kolme suurta tulivuorenpurkausta osuivat lähelle dinosaurusten häviämistä.Kolmannen pääteorian mukaan liitukauden lopulla Jukatanin niemimaan kohdalle törmäsi komeetta tai asteroidi. Törmäyksestä todennäköisesti seurasi maailmanlaajuisia metsäpaloja, kylmän sään jakso auringon säteilyn estyttyä ja tätä ilmakehän kohonneen hiilidioksidipitoisuuden vuoksi seurannut lämpökausi.Muita, vähemmän suosittuja teorioita ovat esimerkiksi ensimmäisten kukkakasvien aiheuttamat myrkytykset, nisäkkäiden harjoittama dinosaurusten munien tuhoaminen, supernovan säteily tai kulkutaudit.
Ensimmäisten dinosaurusten ilmestyessä kaikki mantereet olivat yhdistyneenä Pangea-supermantereeksi. Sen vuoksi myöhäisen triaskauden ja varhaisen jurakauden dinosauruslajit olivat enimmäkseen samoja kaikkialla päin maapalloa. Kun Pangea alkoi hajota triaskauden lopulla, Aasian ja Pohjois-Amerikan lajit alkoivat eriytyä toisistaan. Myöhäisellä jurakaudella pohjoiset ja eteläiset mantereet eriytyivät toisistaan. Liitukauden lopulla Euroopassa oli suuria saaria ja niillä saaristo-oloihin sopeutuneita dinosauruksia. Pohjois-Amerikan itä- ja länsiosien välissä oli meri, joka aiheutti sen, että idän ja lännen dinosauruslajistot erosivat toisistaan.Maapallolla vallitsi dinosaurusten aikana mesotsooisella kaudella lämmin ja leuto kasvihuoneilmasto, jonka aikana ei ollut napajäätiköitä. Triaskaudella Pangeasta suuri osa oli autiomaata. Sen hajotessa jurakaudella tulivat viileämmät ja kosteammat olosuhteet, joissa kukoistivat havupuut, käpypalmut ja saniaiset. Liitukausi oli lämmintä aikaa, ja kasvisto muistutti jo nykyajan kasvistoa.
Dinosaurukset ovat matelijoita, joilla on yhteinen esiäiti ja joita yhdistää joukko tarkasti määriteltyjä anatomisia piirteitä. Dinosaurukset erottaa muista arkosauruksista usea piirre. Dinosauruksilla on suorat jalat, joiden reisiluun pää kääntyy täysin sisäänpäin ja kiinnittyy avonaiseen nivelkuoppaan. Niiden jalkojen luut ovat pitkiä, ja nilkka muistuttaa saranaa eikä kierry ulospäin. Dinosaurusten eturaajojen uloimmat sormet ovat surkastuneet. Dinosauruksilla ei ole kallon otsan parillista luuta (postfrontale), ja niillä on hyvin pitkä olkaluun harjanne. Sääriluun alapää on poikkeuksellisen suuri ja suorakaiteen muotoinen. Dinosaurusten kehityksen myötä monet näistä piirteistä muuttuivat.Kaikkien dinosaurusten yhteisiä luurangon piirteitä ovat:
lantion takaosan luukielekkeet toimivat lisäalueina, joihin lihakset voivat kiinnittyä
jalkapöydänluut ovat yleensä pitkät ja solakat, ja ensimmäinen ja viides luu ovat yleensä lyhyitä.Dinosauruksen lantioita oli kahdentyyppisiä: liskonlantioita ja linnunlantioita. Linnunlantioisten dinosaurusten häpyluu osoitti taaksepäin, mikä antoi kasvinsyöjien suurille sisäelimille tilaa. Lihansyöjien liskonlantiossa häpyluu osoitti eteenpäin, jolloin se tuki vatsan ja jalan lihaksia.
Suurimmat dinosaurukset ovat suurimpia maalla koskaan eläineitä eläimiä. Kaikkein suurimpia niistä olivat pitkäkaulaiset, kasveja syöneet sauropodit. Useimpien paleontologien mielestä suurin dinosaurus oli Argentinosaurus, joka painoi karkeasti arvioituna 88–110 tonnia ja oli noin 35 metriä pitkä. Arviot Argentinosauruksen painosta vaihtelevat paljon, koska siitä on säilynyt vain vähän fossiileja, lähinnä selkärangasta, kylkiluista ja jalan alaosasta. Titanosaurusten joukossa on muitakin lajeja, joista jotkin saattavat olla vielä Argentinosaurustakin suurempia, mutta niistäkin on säilynyt vain hyvin vähän fossiileja. Patagotitan mayorumin arvioidaan kuuden yksilön fossiilien perusteella painaneen 69 tonnia ja olleen 37 metriä pitkä. Brachiosaurusta pidettiin aikoinaan 80 tonnin painoisena ja kaikkein painavimpana dinosauruksena, mutta nykyisin sen arvioidaan olleen korkeintaan 50-tonninen.Yksi pisimpiä dinosauruksia oli myös Supersaurus vivianae, mahdollisesti noin 34 metriä. Korkein oli mahdollisesti Sauroposeidon proteles. Se ylsi arviolta 17 metrin korkeuteen, mutta arvio on fossiilien vähäisyyden johdosta tehty sitä muistuttavan Giraffatitan brancain pohjalta.Jos lintuja ei lasketa mukaan, pienin maalla liikkuva dinosaurus oli mahdollisesti Parvicursor, joka oli 38 senttimetriä pitkä ja painoi alle 170 grammaa.
Dinosaurusten uskotaan olleen tasalämpöisiä.Suurten dinosaurusten vahvoissa luissa oli onteloita, jotka vähensivät niiden painoa vaikuttamatta merkittävästi niiden lujuuteen. Lihansyöjädinosaurukset ja monet kasvinsyöjät olivat ketteriä kaksijalkaisia; jotkin kasvinsyöjät olivat hitaampia nelijalkaisia. Dinosaurusten juoksunopeudesta ei ole varmaa tietoa. Kaksijalkaisen dinosauruksen kävellessä sen pää, ruumis ja häntä olivat vaakasuunnassa samassa tasossa niin, että häntä tasapainotti eturuumista. Dinosaurukset kävelivät varpaillaan.
Useimmilla suurilla dinosauruksilla oli matelijamainen suomupeitteinen iho. Pienillä teropodeilla oli usein rakenteeltaan karvamaiset höyhenet. Ne käyttivät höyheniään aluksi pysyttelemään lämpimänä tai kosiomenoissa. Pieni dinosaurus Microraptor käytti raajojensa epäsymmetrisiä sulkia nousemaan ilmaan ja liitämään puusta puuhun. Jurakaudella elänyt höyhenpeitteinen Archaeopteryx oli varhainen teropodi, ja sitä pidetään ensimmäisenä varsinaisena lintuna. Joillakin dinosauruksilla oli töyhtö tai harja. Dinosaurusten höyhenten jäännöksistä on löytynyt todisteita niiden alkuperäisestä värityksestä. Monella dinosauruksella oli raidalliset tai kirkkaanväriset höyhenet. Niillä oli luultavasti myös monivärinen nahka. Dinosaurusten väreistä ei kuitenkaan tiedetä normaalitapauksissa mitään, joten eläinten rekonstruoinnissa väristä päättää usein taiteilija esteettisen vaikutelman perusteella.Dinosaurusten keuhkot muistuttivat lintujen keuhkoja: niillä oli monimutkainen hengitysilman yksisuuntainen virtausjärjestelmä toisin kuin nisäkkäillä. Näin ne saivat elimistöönsä kerrallaan paljon happea.Dinosaurusten hampaiden ja nokan muoto riippui niiden ruokavaliosta. Lihansyöjillä oli teräväreunaiset hampaat ja kasvinsyöjillä lehdenmuotoiset, hienontamiseen soveltuvat pureskeluhampaat ja usein teräväreunaiset, keratiinista muodostuneet nokat. Sauropodeilla ei ollut nokkaa tai pureskeluhampaita, vaan ne keräsivät lehtiä leukojen etuosan lusikanmuotoisilla hampailla. Suurin puruvoima on ollut Tyrannosaurus rexillä, 39 000 newtonia.Jotkin dinosaurukset kehittivät lihansyöjiltä puolustautumiseksi paksun panssarin ja erilaisia puolustusaseita kuten sarvet, piikkejä, luulevyjä, ruoskamaisen hännän tai hännänpään nuijamaisen luukyhmyn.Dinosaurusten aivot olivat hyvin pienet suhteessa niiden kokoon. Älykkäimpiä dinosauruksista olivat mahdollisesti pienet teropodit. Dinosaurusten aistit, kuten näkö ja haju, olivat ilmeisesti usein tarkemmat kuin ihmisellä. Kasvinsyöjien silmät olivat pään sivulla ja saalistajien silmät osoittivat eteenpäin.
Lihansyöjiä dinosauruslajeista oli noin 40 prosenttia. Kasvinsyöjät käyttivät ravinnokseen koostaan riippuen matalia pensaikkoja tai korkeita puita. Dinosaurusten aikaan ei vielä ollut heinäkasveja.Kaikki dinosaurukset lisääntyivät munimalla. Dinosaurukset pesivät usein ylängöillä, koska siellä oli turvallisempaa pesiä ja kasvattaa poikasia kuin alangoilla. Monen lajin dinosaurukset vaelsivat vuosittain lisääntymään samoille alueille. Koska ylängöillä tapahtuu enemmän eroosiota kuin alavilla mailla, dinosaurusten pesien ja poikasten jäännöksiä on löydetty vain vähän. Dinosaurusten munat olivat eläinten kokoon nähden suhteellisen pieniä. Suurin muna oli Apatosauruksella, halkaisijaltaan 30 senttimetriä. Dinosaurukset munivat jopa yli 20 munaa kerralla, joten ne pystyivät lisääntymään nopeasti. Jotkin lajit jättivät munat oman onnensa nojaan, mutta toiset vartioivat niitä kuoriutumiseen asti ja ruokkivat poikasiaan sen jälkeen. Suurimmat dinosaurukset kaivoivat munilleen kuoppia ja peittivät ne maa-aineksella ja lehdillä, joiden maatuminen lämmitti pesää. Pienemmät lajit saattoivat istua pesällä hautomassa.Dinosaurusten kasvunopeudesta ja elinajan pituudesta ei tiedetä vielä kovin paljon. Niiden uskotaan kasvaneen hyvin nopeasti: esimerkiksi Hypacrosauruksen ja Maiasauran on arveltu saavuttaneen täysikasvuisuus seitsemässä tai kahdeksassa vuodessa ja jättimäisten sauropodien 12 vuodessa.Monet dinosauruslajit elivät laumoissa. Tämä on päätelty samalta paikalta löydetyistä useiden yksilöiden jäänteistä, samansuuntaisista jalanjäljistä ja poluista sekä lähekkäin löydetyistä pesistä. Suurimmat teropodit olivat ilmeisesti yksineläjiä tai liikkuivat pareittain tai pienissä ryhmissä. Pienet teropodit saattoivat liikkua kymmenienkin yksilöiden ryhmissä. Sauropodit liikkuivat ilmeisesti reilun kymmenen eri-ikäisen yksilön ryhmissä. Suurten ornitopodien ja sarvinaamojen laumat olivat jopa sata- tai tuhatpäisiä. Tällaiset suuret kasvinsyöjädinosaurukset vaelsivat suurissa laumoissa ruokalähteeltä toiselle syötyään yhden alueen puhtaaksi kasveista.
Ennen 1800-lukua dinosauruksia ei vielä tunnettu. Suuria fossilisoituneita luita ja jalanjälkiä oli löytynyt, mutta niiden oli uskottu kuuluneen esimerkiksi norsuille tai sukupuuttoon kuolleille jättilinnuille. Tutkijoiden mukaan kreikkalais-roomalaiset aarnikotkatarut 700-luvulta eaa. perustuivat luultavasti mongolialaisiin dinosauruslöytöihin. Varhaisin säilynyt julkaistu kuvaus dinosaurusten jäänteistä julkaistiin vuonna 1820 American Journal of Science and Arts -tiedejulkaisussa, kun connecticutlainen Solomon Dilsworth oli löytänyt kotitilaltaan luita, jotka paljon myöhemmin määriteltiin Anchisauruksen luiksi.
Englantilaiset William Buckland ja Gideon Mantell löysivät Etelä-Englannista 1820-luvulla dinosaurusten luita. Buckland kuvasi vuonna 1824 Megalosauruksen ja seuraavana vuonna Mantell kuvasi Iguanodonin. Löydöt olivat kuitenkin sirpaleisia, eikä niiden pohjalta pystytty luomaan kokonaiskuvaa kummastakaan eläimestä. Vuonna 1834 Brightonin läheltä löydettiin osittainen Iguanodonin luuranko. Euroopasta alettiin löytää ja nimetä lisää dinosauruksia. Englantilainen eläintieteilijä Richard Owen päätteli, että fossiilit edustivat kadonnutta suurten matelijoiden ryhmää. Hän kirjoitti raportin British Association for the Advancement of Science -yhdistykselle vuonna 1841, ja sana Dinosauria julkaistiin ensi kertaa yhdistyksen pöytäkirjoissa seuraavana vuonna.Owenin julkaisua seuraavina vuosikymmeninä dinosauruksia löydettiin ja nimettiin paljon lisää, ja suuren yleisön kiinnostus niihin heräsi, kun dinosaurusten malleja esiteltiin maailmannäyttelyissä. Thomas Henry Huxley loi ensimmäisen dinosaurusten luokittelun vuonna 1868. Hän jakoi lajit kahteen alalahkoon, Dinosauria ja Compsognatha. H. G. Seeley uudisti luokittelun vuonna 1887 ja jakoi dinosaurukset niiden lantiotyypin mukaan liskonlantioisiin ja linnunlantioisiin.Dinosauruslöytöjen painopiste siirtyi Euroopasta Pohjois-Amerikkaan 1800-luvun loppupuolella. Löytöpaikkoja oli etenkin läntisten osavaltioiden kuivilla seuduilla, tärkeimpänä niistä Wyomingin Como Bluff, joka löytyi 1877. Como Bluffista löytyi useiden vuosikymmenien aikana runsaasti myöhäisen jurakauden dinosauruksia. Jättimäisten ja pitkäkaulaisten sauropodien ulkonäöstä saatiin käsitys, kun niitä löydettiin Coloradosta 1877. Ennen vuosisadan vaihdetta Amerikasta löydettiin myös esimerkiksi Stegosaurus ja Allosaurus.
1900-luvun alku oli dinosauruslöytöjen kultakautta. Pohjois-Amerikasta löydettiin vuosisadan ensimmäisellä vuosikymmenellä Tyrannosaurus rex. Huomattavia löytöjä tehtiin Pohjois-Amerikan lisäksi nyt myös Afrikassa ja Aasiassa, etenkin Gobin autiomaassa. Sen jälkeen dinosaurustutkimus kuitenkin alkoi hiipua, sillä selkärankaisia tutkivat paleontologit kiinnostuivat nisäkkäistä, ja 1950-luvulla se oli lakannut lähes täysin. Suuret museotkaan eivät enää kaivanneet uusia vetonauloja.Tutkijat alkoivat kiinnostua dinosauruksista uudelleen 1960-luvulla. Uudet löydöt muuttivat vanhoja käsityksiä dinosauruksista, kuten niiden lämmönsäätelystä ja sukulaissuhteesta lintuihin. Dinosauruksia alettiin kuvata taiteessa aiempaa aktiivisempina ja värikkäämpinä, ja myös suuri yleisö kiinnostui niistä uudelleen. Kiinasta tuli 1970-luvulla maailman merkittävin dinosaurusten löytöpaikka. Myös Etelä-Amerikasta alettiin löytää tärkeitä fossiileja.
Dinosaurusten tutkimus on kehittynyt voimakkaasti 1990-luvulta alkaen, ja vuosien 1990 ja 2010 välillä tunnettujen dinosaurusten määrä on noussut 85 prosenttia. Teknologian kehityksen ansiosta dinosaurusten biologiaa pystytään nykyisin tutkimaan entistä tarkemmin. 2000-luvun alkuvuosina syntyneen biomekaniikan avulla saadaan uutta tietoa dinosaurusten puruvoimasta, pään asennosta, niskan liikkuvuudesta, eturaajojen vahvuudesta ja juoksukyvystä.
Pohjois-Amerikasta dinosaurusfossiileja on vuoteen 2006 mennessä löytynyt lähes 300 paikasta. Löydöt edustavat noin 70 lajia. Ne ovat peräisin triaskauden lopulta liitukauden loppuun.
Peace River, Brittiläinen KolumbiaEtelä-Amerikasta dinosaurusfossiileja on löytynyt noin 100 paikasta, etenkin Argentiinasta. Lajit muistuttavat Pohjois-Amerikan lajeja ja ovat peräisin triaskauden lopulta liitukauden loppuun.
Auca Mahuevo, PatagoniaEuroopasta dinosauruksia on löydetty noin 375 paikasta. Ne edustavat 80 lajia triaskauden lopusta liitukauden loppuun.
Afrikasta dinosauruksia on löytynyt noin 80 paikasta. Ne ovat peräisin myöhäistriaskaudelta liitukauteen.
Bahariyan keidas, EgyptiAasiasta dinosaurusten fossiileja on löydetty noin 275 paikasta myöhäistriaskauden ja myöhäisliitukauden väliseltä ajalta. Etenkin jura- ja liitukauden fossiileja on löydetty runsaasti.
Gobin autiomaa, Keski-AasiaAustraliassa on noin 25 dinosaurusfossiilien löytöpaikkaa, etenkin Queenslandissa ja Victoriassa. Etelämantereen rannikolla ja saarilla on neljä löytöpaikkaa, mutta mannerjään alla on tavoittamattomissa paljon fossiileja.
Dinosaurusten fossiileja on monen eri tyyppisiä, ja ne paljastavat dinosauruksista erilaisia asioita. Museoissa näytteillä on luurankoja, joista osa on koottu hajanaisista löydöistä ja osa kokonaisista luurangoista. Parhaiten säilyviä fossiileja ovat hampaat, sillä hammaskiille on hyvin kestävää. Hampaiden muodot ovat myös hyvin lajityypillisiä, mikä auttaa lajien tunnistuksessa. Hampaista tutkijat voivat myös selvittää sen, mitä eläin söi ja miten se keräsi ja käsitteli ravintonsa. Esimerkiksi tyypillisen lihansyöjädinosauruksen hampaat ovat sahalaitaiset ja kasvinsyöjän hampaat lehdenmuotoiset. Fossiloituneista jäljistä voidaan selvittää, miten dinosaurukset liikkuivat ja miten ne elivät yhdessä. Koproliiteista voidaan nähdä, mitä dinosaurukset söivät. Dinosaurusten munia on löydetty pesimäpaikoista, ja joissakin munissa on ollut fossilisoituneita alkioita. Dinosaurusten pehmytkudoksista ei ole säilynyt paljon jälkiä. Joissakin erikoisolosuhteissa fossilisoituneista yksilöistä on löytynyt jälkiä verisuonista, ihosta, suomuista, höyhenistä tai lihasten ääriviivoista.
Dinosaurusten luurankoja on esillä useissa museoissa. Jotkin näyttelykappaleet on koottu alkuperäisistä fossiileista. Koska löydetyt luurangot eivät yleensä ole kokonaisia, joskus osa luurangon osista on jäljennöksiä, jotka on tehty lasikuidusta, kipsistä tai kaiverretusta puusta. Puuttuvien luiden jäljennökset tehdään lähisukulaisten fossiilien pohjalta. Luuranko saattaa myös olla koostettu kahden eri yksilön jäännöksistä. Museoiden luurangot nostetaan pystyyn metallisten tai muovisten tukirakenteiden avulla. Luurankojen asentoja voidaan korjailla sen mukaan, miten käsitykset dinosauruksista muuttuvat ajan myötä.Nykyisin tietokoneiden avulla tehdään kolmiulotteisia kuvia, joiden kautta dinosaurusta voidaan katsella eri kulmista ja eri asennoissa.
Dinosauruksia tunnetaan yli tuhat lajia, ja uusia nimetään koko ajan. Luokittelu on kuitenkin epätarkka, sillä moni löytö on puutteellinen ja sirpaleinen ja voi koostua usean lajin yksilöistä tai edustaa kokonaan toista lajiryhmää kuin dinosauruksia. Nykyisin tunnetut taksonit edustavat arviolta 10–25 prosenttia dinosaurusten todellisesta monimuotoisuudesta.Dinosaurukset jaetaan lantionrakenteensa perusteella liskonlantioisiin (Saurischia) ja linnunlantioisiin (Ornithischia). Lahkot erkaantuivat toisistaan jo varhain. Liskonlantioiset dinosaurukset olivat lihaasyöviä kaksijalkaisia teropodeja, kuten Tyrannosaurus rex, sekä nelijalkaisia ja pitkäkaulaisia kasvinsyöjiä, sauropodeja.Linnunlantioiset olivat enimmäkseen kasvinsyöjiä. Lahkoon kuuluvat rajakalloiset (Marginocephalia), panssaridinosaurukset (Thyreophora) ja ornitopodit. Rajakalloisiin kuuluvat luupäät (Pachycephalosauria) ja sarvinaamat (Ceratopsia). Panssaridinosauruksiin kuuluvat stegosaurit ja ankylosaurit.Dinosauruksille on aikojen saatossa laadittu monia sukupuita. Seuraavassa Michael J. Bentonin määrittelemä sukupuu (2004).
Dinosaurukset ovat kirjallisuuden, elokuvan ja sarjakuvien suosittu aihe. Tunnettuja dinosaurusaiheisia teoksia ovat esimerkiksi Arthur Conan Doylen romaani Kadonnut maailma (1912), Bill Wattersonin Lassi ja Leevi -sarjakuva, Michael Crichtonin Dinosauruspuisto (1990) ja siitä tehdyt Jurassic Park -elokuvat sekä BBC:n animaatiosarja Matkalla dinosaurusten kanssa (1999).
Brett-Surman, Michael K. (toim.): Dinosaurukset.    Gummerus, 2004 (alkuteos Dinosaurs, 1997). ISBN 951-20-6547-9.    
Ghoshal, Kingshuk; Houston, Rob; Benton, Michael J; Kontro, Tarja: Dinosaurukset.    Otava, 2013 (alkuteos DK Pocket Eyewitness Dinosaurs, 2012). ISBN 978-951-1-26867-3.    
Malam, John; Woodward, John: Dinosaurusten kadonnut maailma.    Tammi, 2007 (alkuteos Dinosaur Atlas, 2006). ISBN 978-951-31-3988-9.    
Naish, Darren: Kiehtovimmat dinosauruslöydöt.    Nemo, 2010 (alkuteos The Great Dinosaur Discoveries, 2009). ISBN 978-952-240-057-4.    
Woodward, John: Dinosaurukset: Suuri ensyklopedia.    Readme.fi, 2015 (alkuteos Knowledge encyclopedia dinosaur!, 2014). ISBN 978-952-321-040-0.

Gaius Aurelius Valerius Diocletianus (noin vuonna 230 – 3. joulukuuta 313) oli Rooman keisarina 20. marraskuuta 284 – 1. toukokuuta 305. Hän syntyi Illyriassa vapautetun orjan poikana nimellä Diokles (kreik. Διοκλής). Keisarina Diocletianus vakautti Rooman oloja ja hänen kautenaan saatiin epävakaa 200-luvun kriisi loppumaan. Diocletianus uudisti muun muassa verotusta ja yritti pysäyttää rahan arvon alenemisen. Hän uudisti armeijan, ja maan turvallisuus lisääntyikin niin, etteivät Rooman valtakuntaa uhanneet barbaarien invaasiot eivätkä sisäiset kapinat.Diocletianus uudisti Rooman ylimmän vallan perustamalla tetrarkian, jossa neljä keisaria jakoi valtakunnan keskenään. Maa jaettiin läntiseen ja itäiseen osaan, joita kumpaakin hallitsi augustus-nimeä käyttänyt vanhempi keisari. Diocletianus valitsi hallitsijakumppanikseen ja Länsi-Rooman augustukseksi Maximianuksen. Itse hän hallitsi valtion itäosaa Dalmatian Salonaan rakennuttamastaan Diocletianuksen palatsista käsin. Kummallekin augustukselle nimitettiin nuorempi apukeisari caesar, jonka oli myös tarkoitus olla kruununperillinen. Diocletianuksen aikana keisarinvalta muuttui absoluuttiseksi yksinvallaksi, ja Rooman senaatti menetti painoarvoaan.Diocletianuksen aikana vainottiin kristittyjä, koska keisari halusi itse olla Dominus et Deus (Herra ja Jumala). Vuodesta 299 eteenpäin Diocletianus sääti lakeja, jotka rajasivat kristityt pois valtion viroista. Vuonna 304 säädetty laki pakotti kristityt uhraamaan roomalaisille jumalille. Kieltäytyjiä vangittiin ja joissakin tapauksissa heitä kidutettiin ja teloitettiin.
Diocletianus syntyi Dalmatian rannikolla. Hänen alkuperäinen nimensä oli kreikkalaisperäinen Diokles, jonka hän keisariksi päästyään vaihtoi latinalaisemmaksi "Diocletianukseksi". Diocletianuksen vaimo Prisca oli luultavasti kristitty tai ainakin hän sympatisoi kristittyjä. Prisca ja Diocletianus saivat yhden tyttären, Galeria Valerian, joka meni naimisiin Galeriuksen kanssa.Diocletianus nousi armeijan riveissä aina Moesian duxiksi. Hänen tehtäviinsä kuului Tonavan alajuoksun suojaaminen barbaarien hyökkäyksiltä.
Vuonna 282 Ylä-Tonavan armeija julisti pretoriaanikaartin prefektin Caruksen uudeksi keisariksi. Diocletianus pääsi pian uuden keisarin suosioon ja hänet valittiin vuoden 283 konsuliksi. Diocletianus ylennettiin myös keisarillisen henkivartioston ratsuväen komentajaksi (comes domesticorum). Vuonna 283 Carus nimitti poikansa Carinuksen augustukseksi ja jätti tämän Roomaan samalla kun itse suuntasi sotaretkelle sassanideja vastaan poikansa Numerianuksen ja Diocletianuksen kanssa. Carus kuoli kuitenkin yllättäen saavutettuaan voiton sassanideja vastaan. Armeija julisti Caruksen pojan Numerianuksen augustukseksi, mutta tämäkin kuoli yllättäen vuonna 284. Tämän jälkeen armeija julisti Diocletianuksen keisariksi, vaikka Caruksen toinen poika Carinus olikin vielä elossa. Diocletianus varmisti asemansa kukistamalla Carinuksen Moesiassa.
Diocletianuksen aikana keisarinvalta muuttui muodollisesti absoluuttiseksi yksinvallaksi. Alamaisten oli heittäydyttävä maahan itämaiseen tapaan keisarin edessä (proskynesis).Diocletianuksen mielestä Rooman valtakunnan johtaminen kävi yhdelle miehelle mahdottomaksi. Hän adoptoi illyrialaisen Maximianuksen ja nimitti tämän caesariksi. Maximianus sai hallittavakseen valtakunnan länsiosan ja Illyrian länsipuolisen rajan puolustamisen. Diocletianus otti omalle vastuulleen vaarallisemman itärajan. Diocletianus loi myös itselleen ja Maximianukselle jumalalliset taustat. Maximianuksen esi-isäksi hän teki Herakleen ja omaksi itsensä pääjumala Juppiterin. Vuonna 286 Diocletianus nimitti Maximianuksen augustukseksi eli samanarvoiseksi itsensä rinnalle. Kummallakin keisarilla oli omat hovinsa, armeijansa ja byrokratiansa. Kummallakin oli myös oma pretoriaaniprefekti, joka toimi heidän lähimpänä apulaisenaan.Seuraavan vuoden aikana Diocletianus vahvisti Itä-Rooman rajoja. Hän rekrytoi lisää sotilaita ja työnsi hyökkäävät sarmaatit kahden sotaretken aikana Tonavan pohjoispuolelle. Vuonna 287 hän solmi rauhan sassanidien kanssa. Rauhan myötä Armeniasta tuli Rooman alainen. Mesopotamian rajalle Diocletianus rakennutti linnoituksia. Omaksi pääkaupungikseen Diocletianus valitsi Nikomedian, joka sijaitsi Vähän-Aasian rannikolla, puolivälissä Tonavan ja Persian levottomilta rajaseuduilta. Vaikka Diocletianus olikin etupäässä Itä-Rooman hallitsija, sekaantui hän usein lännen asioihin. Hän neuvotteli virkaveljensä kanssa Illyrian ja Italian rajalla kahteen eri kertaan.
Armeijan rahoittamiseksi Diocletianus alkoi uudistaa verotusta. Hän aikoi laajentaa armeijaa erityisesti valtakunnan länsiosassa, johon oli sijoitettu vain yksitoista Rooman 34 legioonasta. Uusi yhtenäisempi verotus tuli voimaan niin Itä- kun Länsi-Roomassakin. Tähän asti veroja oli kerätty valtakunnan alueella monella eri tavalla. Koska inflaatio oli alentanut verojen rahallista arvoa miltei olemattomiin, piti veroja kerätä erilaisina tuotteina.Diocletianuksen uudessa järjestelmässä verotettava omaisuus laskettiin kahden uuden yksikön mukaan. Caput (kirjaimellisesti "pää") vastasi määrätyn kokoista omaisuutta, joka oli paljon suurempi kuin tavallisen veronmaksajan omaisuus. Toinen yksikkö oli iugum (kirjaimellisesti "taakka"), joka vastasi määrätyn kokoista hyvää viljelysmaata. Iugum oli ilmeisesti tarkoitettu maksettavaksi viljana ja caput rahana. Valtion tarpeiden mukaan Egyptissä, joka tuotti paljon viljaa, maksettiin suhteellisesti enemmän veroista viljana. Kunkin kaupungin ja kylän oli saatava kokoon tietty määrä veroja. Uudistus ei onnistunut kovin hyvin, sillä kaupunkien ja kylien yhteisvastuu veroista sitoi ihmiset paikoilleen. Veronkantajat olivat kyllä tehokkaita mutta armottomia, joten kokonaiset maaseutualueet vajosivat eräänlaiseen maaorjuuteen.
Diocletianus pyrki korjaamaan valtakunnan katastrofaalista taloustilannetta veronkorotuksilla sekä taistelemalla inflaatiota vastaan. Hän pyrki palauttamaan luottamuksen rahaan lisäämällä sen hopeapitoisuutta. Hintojen nousu pyrittiin estämään maksimihintajärjestelmällä. Tämä toimeenpantiin vuonna 301 annetulla ukaasilla Edictum de pretiis rerum venalium eli niin sanotulla Diocletianuksen ediktillä. Siinä lueteltiin enimmäishinnat tuotteille ja palveluille. Määräyksen rikkomisesta säädettiin kuolemanrangaistus. Tätä pidetään historian ensimmäisenä yrityksenä säädellä talouselämän toimintaa. Järjestelmä kuitenkin epäonnistui, sillä koska valtio ei voinut ottaa tuotantoa valtaansa, tavara ja palvelut vain katosivat markkinoilta.Pian valtaan pääsemisensä jälkeen Diocletianus oli alkanut tuottaa uusia kultarahoja, mutta näitä ei koskaan tuotettu tarpeeksi. Vuonna 293 alettiin lyödä uusia rahoja puhtaasta hopeasta ja suuria määriä kuparirahoja, joissa oli pieni määrä hopeaa sekä puhtaita kuparirahoja. Verotuksen tehostamiseksi toimitettiin väestönlaskenta eli census noin vuosina 293–296.
1. maaliskuuta 293 Diocletianus jatkoi uudistuksiaan ja loi järjestelmän, jota kutsutaan tetrarkiaksi, koska siinä oli yhteensä neljä keisaria. Kummallekin augustukselle nimitettiin oma apukeisari, jonka titteliksi tuli caesar. Diocletianus valitsi apukeisarikseen entisen pretoriaaniprefektinsä Galeriuksen, joka hänkin oli illyrialainen. Galerius sai aluksi vastuulleen Syyrian ja Egyptin puolustamisen persialaisia vastaan. Maximianuksen nuoremmaksi kumppaniksi nimitettiin Konstantinus Suuren isä Constantius, joka sai hallittavakseen Gallian ja Britannian. Kummatkin augustukset adoptoivat myös apukeisarinsa ja tekivät heistä kruununperillisensä. Galerius erosi vaimostaan ja meni naimisiin Diocletianuksen tyttären Valerian kanssa. Constantius oli jo aikaisemmin nainut Maximianuksen tytärpuolen Theodoran ja eronnut entisestä vaimostaan Helenasta. Kummallakin caesarilla oli oma hovinsa ja virkamiehensä, mutta heillä ei ollut omaa pretoriaaniprefektiänsä. Tämä kasvatti valtakunnan byrokratiaa entisestään.
Caesarien nimityksen aikoihin Diocletianus uudisti myös provinssien hallintoa. Aluksi hän muodosti valtakunnan noin 50 provinssista sataan pienempää provinssia. Yli puolet näistä provinsseista sijaitsi valtakunnan itäosassa. Provinssien kuvernöörit, jotka olivat aikaisemmin voineet komentaa alueillaan olleita joukkoja, saivat hoitaa vain siviilihallintoa. Lisäksi valtakunta jaettiin kahteentoista diokeesiin (m.kreik. dioikesis), joiden johtajaksi tuli vicarius. Valtakunnan byrokratia kasvoi näin entuudestaan noin kolminkertaiseksi. Arvioiden mukaan virkamiesten määrä oli uudistusten jälkeen noin 30 000, mikä oli noin kaksinkertainen määrä entiseen verrattuna.Myös armeijaa laajennettiin. Vuonna 285 sotilaita oli arviolta 390 000. Uudistusten jälkeen armeijan koko paisui käsittämään noin 581 000 miestä. Suurin osa tästä kasvusta tapahtui lännessä. Myös laivastoa varustettiin. Valtakunnan rajoilla olevia joukkoja johtamaan Diocletianus nimitti duxeja, joiden vastuualue saattoi käsittää useita provinsseja. Duxien joukot käsittivät sekä jalkaväkeä että ratsuväkeä ja niiden määrä saattoi vaihdella parista tuhannesta yli 20 000 mieheen. Keisari saattoi milloin vain määrätä duxien joukot luokseen. Tavallisesti keisarilla oli mukanaan vain pienempi valiojoukko.
Caesarien nimityksen jälkeiset vuodet Diocletianus vietti Balkanilla Tonavan puolustuksen parissa. Samalla Diocletianuksen caesar Galerius kukisti Egyptissä puhjenneen kapinan ja kukisti Etelä-Egyptiin tunkeutuneita hyökkääjiä. Persian uusi kuningas Narseh valmisteli myös sotaa ja vuoden 296 lopulla hän hyökkäsi Armeniaan. Vuoden 297 alussa Diocletianus saapui auttamaan Galeriusta, joka hyökkäsi persialaisia vastaan Armeniassa. Narsehin joukot kukistivat kuitenkin Galeriuksen, joka joutui pakenemaan. Samoihin aikoihin puhkesi Egyptissä entistä vakavampi kapina, kun eräs Aurelius Achilleus julistautui keisariksi. Diocletianus jätti caesarinsa huolehtimaan persialaisista ja matkusti itse Egyptiin. Galerius haki Balkanilta lisäjoukkoja, joiden avulla hän murskasi Narsehin joukot ja sai vangittua kuninkaan perheen. Narseh pääsi itse pakenemaan. Galerius jatkoi voittoaan hyökkäämällä Mesopotamiaan.Samalla Diocletianus sai pian kapinan Egyptissä kukistettua, mutta Aleksandria piti pintansa aina vuoden 298 maaliskuuhun asti. Vuonna 299 persialaiset suostuivat rauhantekoon. Uuden rauhansopimuksen mukaan Armeniasta ja Iberiasta tuli Rooman klienttejä. Samalla Persia luovutti Roomalle ja Armenialle alueita. Persialta saadut alueet, vaikkakin vaivaiset, olivat valtakunnan ainoat valloitukset vuosisataan. Rooman itäraja oli tämän jälkeen rauhallinen monen vuoden ajan. Samaan aikaan Persian sodan aikana Constantius oli kukistanut Britanniassa puhjenneen kapinan ja Maximianus oli murskannut erään kapinan Afrikassa. Diocletianus lähetti tämän jälkeen Galeriuksen Balkanille ja otti Anatolian, Syyrian ja Egyptin omaan johtoonsa. Galerius sai hallittavakseen Pannonian, Moesian ja Traakian diokeesit. Diocletianuksen pääkaupunkina pysyi hänen suosikkikaupunkinsa Nikomedia.
Diocletianus arvosti suuresti vanhaa roomalaista uskontoa eikä ottanut osaa uudempiin kultteihin, joita valtakunnassa tuohon aikaan oli liikkeellä. Vuonna 299 Diocletianus ja Galerius olivat yhdessä uhraamassa jumalille, kun uhrieläinten elimet eivät osoittaneet odotettuja merkkejä. Papit syyttivät tästä keisarien hovissa olleita kristittyjä, jotka olivat turmelleet uhrieläimet tekemällä ristinmerkin. Diocletianus määräsi heti kaikki hovinsa ja armeijansa jäsenet uhraamaan jumalille tai eroamaan viroistaan. Suuri osa kristityistä virkamiehistä ja upseereista jätti tehtävänsä.Diocletianusta vaivasi kristittyjen kannatuksen leviäminen. Tässä häneen vaikuttivat myös Galeriuksen kristittyjen vastaiset mielipiteet. Diocletianus pyrki myös yhtenäistämään valtakuntaa valtionuskontoa uudistamalla. Kun kristityt tuomitsivat vanhat jumalat, oli hänen vaikea olla toimimatta. Pyydettyään neuvoa Galeriukselta, muilta korkea-arvoisilta virkamiehiltä ja Apollonin oraakkelilta vuonna 303 määräsi Diocletianus kristittyjen Nikomedian katedraalin purettavaksi. Diocletianus määräsi kristittyjen kirkot tuhottaviksi, heidän pyhät kirjansa poltettavaksi ja kristittyjen erottamisen valtion viroista ja armeijasta. Vaikka edikti olikin pätevä koko valtakunnassa, noudatettiin sitä pääasiassa vain Palestiinassa ja Egyptissä. Constantiuksen hallitsemalla pohjoisella alueella sitä ei käytetty juuri lainkaan ja Maximianuksen alueellakin vain hyvin vähän.Kun Diocletianuksen palatsi Nikomediassa paloi, oli hänen helppo uskoa niitä, jotka syyttivät kristittyjä teosta. Syytetyt kristityt teloitettiin ja keisari määräsi kaikki kristityt papit vangittaviksi. Vuonna 304 Diocletianus ja Galerius säätivät lakeja, joiden tarkoitus oli pakottaa kaikki, juutalaisia lukuun ottamatta, uhraamaan vanhoille pakanallisille jumalille. Monet kristityt kieltäytyivät osallistumasta ja heidät vangittiin. Kristittyjä kidutettiin ja monia tapettiin. Monet kristityt pystyivät kuitenkin karttamaan vainot, ja keisarien määräämä pakollinen uhraustoimitus oli jopa pakanoiden keskuudessa epäsuosittu. Suurin osa valtakunnan asukkaista oli jo tottunut kristittyihin ja heitä kunnioitettiin. Todellisuudessa vainot vahvistivat kirkkoa entisestään. Diocletianuksen ajan vainot olivat julmimmat, mitä kristityt joutuivat antiikin aikana kokemaan. Arviot kuolonuhrien määrästä ovat vaihdelleet kymmenien ja satojen tuhansien välillä. Vainot lakkasivat vasta vuonna 313, kun keisari Konstantinus julisti joukon asetuksia, jotka takasivat uskonrauhan valtakunnassa.
Diocletianus antoi rakennuttaa Roomaan uuden kylpylän. Se valmistui noin vuonna 306. Nämä Diocletianuksen termit olivat alaltaan yli 14-hehtaariset ja niihin on arvioitu mahtuneen kerrallaan peräti 3 000 kylpijää. Kylpemisen ohella tiloissa käytiin myös hierottavana tai urheilemassa. Kylpylöiden yhteydessä oli myös kirjastoja. Kylpylärakennuksen osia on säilynyt nykypäivään, koska niitä käytettiin keskiajan alussa kirkkojen rakentamiseen.Diocletianus rakennutti myös valtavan palatsikompleksin Dalmatiaan, Salonan lähettyville. Myöhemmin palatsin ympärille muodostui Splitin kaupunki. Diocletianuksen palatsi on yksi UNESCO:n maailmanperintöluettelon kohteista.
Diocletianus otti itselleen useita arvonimiä eri sotaretkien yhteydessä. Vuonna 285 hän omaksui arvonimet Germanicus Maximus – hän otti saman arvonimen vuosina 287 (kahdesti), 288, 293 ja 301 – ja Sarmaticus Maximus (samoin vuosina 289, 294 ja 300). Vuonna 295 ja uudelleen vuonna 298 hän otti arvonimen Persicus Maximus ja vuonna 297 arvonimet Britannicus Maximus ja Carpicus Maximus. Vuonna 298 hän otti vielä arvonimet Armenicus Maximus, Medicus Maximus ja Adiabenicus Maximus.
Vuonna 304 Diocletianus kävi Roomassa juhlimassa kahdettakymmenettä hallitusvuottaan. Paluumatkalla hän sairastui vakavasti ja aina vuoden 305 alkuun asti Galerius oli Itä-Rooman todellinen johtaja. Diocletianus alkoi sairautensa aikana suunnitella eroamista. Hänellä oli pätevä seuraaja ja valtakunnan tila ei ollut pitkään aikaan ollut yhtä hyvä. Diocletianus päätti myös, että Maximianuksen olisi myös erottava samaan aikaan kun hänen itsensä. 1. toukokuuta 305 Diocletianus ja Maximianus erosivat viroistaan, jonka jälkeen Galerius ja Constantius nousivat uusiksi augustuksiksi. Ilmeisesti Galeriuksella oli suuri vaikutusvalta Diocletianukseen, koska uudet caesarit olivat kummatkin tämän lähipiiristä. Lännen apukeisariksi valittiin Severus, joka oli Galeriuksen ystävä ja ehkä myös tämän pretoriaaniprefekti. Idän caesariksi nousi puolestaan Galeriuksen veljenpoika Maximinus Daia.Diocletianus asettui asumaan palatsiinsa lähellä nykyistä Splitiä (lat. Spalato), Kroatiassa.Vuonna 306 Maximianus julistautui taas keisariksi, tällä kertaa poikansa Maxentiuksen kanssa. Diocletianuksen vastaus levottomalle Maximianukselle, joka halusi hänen jälleen pukeutuvan keisarilliseen purppuraan, on kuuluisa. Hän torjui tarjouksen myötätuntoisesti hymyillen ja huomautti, että jos Maximianus näkisi ne kaalinkerät, jotka hän omin käsin oli kasvattanut, ei tämä tulisi tekemään tällaisia tarjouksia tulevaisuudessa.Yksi Diocletianuksen poikkeuksellisimmista saavutuksista keisarina oli se, että hän kuoli luonnollisesti, turvassa palatsissaan, toisin kuin monet muut keisarit myöhäis-Rooman aikakautena. Diocletianus haudattiin palatsinsa alueella sijaitsevaan mausoleumiin, joka nykyisin toimii kirkkona.
Alan K. Bowman et al.: The Cambridge Ancient History, Second Edition, Volume XII: The Crisis of Empire, A.D. 193–337.    Cambridge University Press, 2005. ISBN 0-521-30199-8.    
Arto Kivimäki ja Pekka Tuomisto: Rooman keisarit.    Karisto, 2000. ISBN 951-23-4094-1.    
Warren Treadgold: A History of the Byzantine State and Society.    Standford University Press, 1997. ISBN 0-8047-2630-2.

Dirk Werner Nowitzki (s. 19. kesäkuuta 1978 Würzburg, Länsi-Saksa) on saksalainen ammattilaisuransa lopettanut koripalloilija. Hän pelasi Dallas Mavericksin joukkueessa koko NBA-uransa. Nowitzki pelasi joukkueessa yli 1 400 peliä ja teki yli 31 000 pistettä. Hän on NBA-liigan historian kuudenneksi eniten pisteitä tehnyt pelaaja.
Nowitzki aloitti koripallon DJK Würzburgissa, josta hän ilmoittautui vuoden 1998 NBA:n varaustilaisuuteen. Hän oli Milwaukee Bucksin yhdeksäs varaus, mutta Nowitzki myytiin saman tien Mavericksille. Nowitzki ylsi urallaan ensimmäisen kerran NBA-finaaleihin vuonna 2006. Vuotta myöhemmin hänestä tuli ensimmäinen eurooppalainen pelaaja, joka on valittu NBA:n arvokkaimmaksi pelaajaksi. Seuraavan kerran Nowitzki pelasi finaaleissa vuonna 2011, jolloin hän voitti ensimmäisen NBA-mestaruutensa.Saksan koripallomaajoukkueessa Nowitzki voitti pronssia vuoden 2002 MM-kisoista. Hopeaa Nowitzki voitti vuoden 2005 EM-kisoista. Molemmissa kisoissa hän voitti korikuninkuuden ja hänet valittiin kisojen arvokkaimmaksi pelaajaksi.
Ennen koripallon aloittamista Nowitzki pelasi tennistä, eikä ollut innostunut koripallosta. Hän piti koripalloa naisten lajina, sillä hänen äitinsä ja siskonsa olivat harrastaneet lajia. Nowitzki pelasi myös käsipalloa, mutta lopetti sen ja tenniksen 13-vuotiaana, sillä vastustajat haukkuivat häntä kokonsa takia friikiksi. Tämän jälkeen hänen vanhempansa kysyivät, mitä lajia hän haluaisi pelata. Nowitzkin sanottua, että hän haluaisi tulla koripalloilijaksi, hänen isänsä ei heti hyväksynyt tätä. Nowitzki innostui kuitenkin lajista ja alkoi harjoitella. Nowitzkin otettiin 15-vuotiaana mukaan DJK Würzburgin edustusjoukkueen harjoituksiin. Hän antoikin heti ensimmäisissä harjoituksissa hyvän vaikutelman.Pian tämän jälkeen entinen maajoukkuepelaaja Holger Geschwindner huomasi Nowitzkin potentiaalin ja alkoi pitää Nowitzkille henkilökohtaisia harjoituksia. Geschwindnerin harjoitusmenetelmät olivat normaalista poikkeavat: harjoituksissa pompittiin muun muassa trampoliinilla ja kovaa voimaharjoittelua vieroksuttiin. Vuoden yksityisharjoittelun jälkeen Geschwindner kysyi Nowitzkilta, halusiko hän pelata maailman parhaita pelaajia vastaan ja harjoitella joka päivä, vai halusiko hän olla kuuluisa pelaaja Saksassa. Nowitzki halusi pelata parhaita vastaan ja kaksikko alkoi pitää yksityisharjoituksia päivittäin.
Nowitzki nostettiin kaudeksi 1994–1995 DJK Würzburgin pelaavaan kokoonpanoon. Seura pelasi tuolloin vielä 2. Basketball-Bundesligassa, ja joukkueen valmentajana toimi Pit Stahl, joka päätti peluuttaa Nowitzkia kaukana korista. Geschwindner olisi halunnut, että Nowitzki olisi siirtynyt korkeammalle sarjatasolle. Geschwindner siirtyi kauden alussa Würzburgin valmentajistoon, jossa hänelle ja Stahlille syntyi erimielisyyksiä pelikäsityksestä. Nowitzkin ensimmäinen kausi joukkueessa kului lähinnä penkillä, sillä hänellä oli vaikeuksia koulussa. Hän olisi halunnut keskittyä ainoastaan koripalloon, mutta Geschwindnerin patistettua häntä lukemaan, hän pääsi luokaltaan läpi. Würzburg sijoittui kauden päätteeksi sarjan kuudenneksi ja joutui viimeisenä joukkueena mukaan sarjakarsintoihin. Samoissa peleissä Nowitzki osoitti Stahlin mukaan taitojaan ensimmäistä kertaa. Würzburg säilytti sarjapaikkansa voitettuaan karsintasarjan.Kaudelle 1995–1996 joukkue asetti tavoitteekseen nousun Bundesliigaan. Joukkueen ainoaksi ulkomaalaiseksi hankittiin Martti Kuisma. Kauden aikana Nowitzkista tuli tilastollisesti joukkueen toiseksi paras hyökkäyspelaaja Kuisman jälkeen. Kun Nowitzki teki 24 pistettä Dirk Bauermannin valmentamaa Bayer 04 Leverkusenia vastaan, Bauermann nimesi hänet maan suurimmaksi tulevaisuudenlupaukseksi viiteentoista vuoteen. Nowitzkilla oli kova halu kehittyä paremmaksi pelaajaksi. Joukkueella oli viikoittain ainoastaan neljät harjoitukset, mutta tämän lisäksi oli vapaita harjoitteluvuoroja. Näissä harjoituksissa oli paikalla aina kaksi pelaajaa: Kuisma sekä Nowitzki, jotka pelasivat paljon yksi vastaan yksi -pelejä. Würzburg oli runkosarjan jälkeen toisena ja pääsi yrittämään nousua pääsarjaan. Joukkue aloitti karsinnat voitolla USC Heidelbergistä, mutta kärsi tämän jälkeen muutaman tappion. Viimeisessä ja ratkaisevassa ottelussa Würzburg kohtasi BG Ludwigsburgin. Ottelu päättyi Ludwigsburgin 62–86-voittoon. Nowitzki teki ottelussa kahdeksan pistettä. Kesällä Ludwigsburg ilmoitti talousvaikeuksista. Würzburg olisi nostettu pääsarjaan, jos Ludwigsburg ei olisi pystynyt pitämään sarjapaikkaansa. Lopulta Ludwigsburg kuitenkin onnistui parantamaan taloudellista tilannettaan.Seuraavalla kaudella joukkueen ykköskorintekijä Kuisma lähti joukkueesta. Myös joukkueeseen hankittu uusi ulkomaalaisvahvistus loukkaantui kauden alussa, minkä takia Würzburg lähti kauteen kokonaan saksalaisella ryhmällä. Joukkueen valmentaja Stahl lähti seurasta, ja Geschwindnerista tuli uusi valmentaja. Samalla Nowitzkin vastuu joukkueessa kasvoi, ja hän olikin koko kauden ajan sarjan viidentoista parhaan pistemiehen joukossa. Würzburg oli runkosarjan jälkeen toisella sijalla ja pääsi taas karsimaan pääsarjapaikasta. Nowitzki oli runkosarjan paras saksalainen pistemies ja koko sarjan seitsemänneksi paras pelaaja 20,6 pisteen keskiarvollaan. Karsintaottelussa BG 74 Göttingeniä vastaan Nowitzki löi kyynärpäällään vastajoukkueen pelaajaa kasvoihin, minkä takia hänet suljettiin ottelusta. Ottelun jälkeen hänelle langetettiin kolmen ottelun mittainen pelikielto tilanteesta. Würzburg ei hyväksynyt päätöstä vaan teki asiasta valituksen, joka hyväksyttiin. Nowitzkin saaminen takaisin joukkueeseen ei kuitenkaan auttanut joukkuetta, sillä Würzburg oli lohkonsa kolmas. Nowitzkin hyvät otteet eivät jääneet ulkomaillakaan huomioitta, sillä FC Barcelona kutsui Nowitzkin harjoitusleirille. Siirtyminen eurooppalaiseen suurseuraan ei tuohon aikaan sopinut Nowitzkille, joten hän palasi Saksaan ja suoritti ylioppilaskirjoitukset loppuun.
Nowitzkin neljännellä kaudella Würzburgissa Geschwindner siirtyi seuran henkilökohtaiseksi tekniikkavalmentajaksi, ja päävalmentajaksi nousi Klaus Perneker. Geschwindnerin ja päävalmentajan välille syntyi jälleen erimielisyyksiä, sillä Geschwindner ei halunnut Nowitzkin puolustavan vastustajien suuria pelaajia. Nowitzkin harjoittelua haittasi myös asepalvelus, joka kesti lähes koko kauden. Syyskuun lopulla 1997 hänet valittiin Niken järjestämälle Hoop Heroes Tourille. Kahdessa näytösottelussa Saksan alle 22-vuotiaiden maajoukkue pelasi Charles Barkleyn ja Scottie Pippenin tähdittämää joukkuetta vastaan. Otteluissa Nowitzki esiintyi edukseen ja donkkasi kerran jopa yli Barkleyn, joka ihastui Nowitzkin pelityyliin. Myös Würzburgilla meni hyvin sarjassa ja joukkue oli viiden pelikierroksen jälkeen selvässä sarjajohdossa. Nowitzki johti samalla korintekijätilastoa 31 pisteen keskiarvolla. Joulukuussa hän matkusti Geschwindnerin kanssa Yhdysvaltoihin vierailemaan Kalifornian yliopistoon. Nowitzki oli vaikuttunut yliopiston koripallo-ohjelmasta, mutta ei lopulta siirtynyt pelaamaan yliopistokoripalloa. Samalla matkalla hän kävi myös NBA-joukkue Golden State Warriorsin harjoitushallissa. Palattuaan Saksaan Nowitzki jatkoi Würzburgin kanssa Saksan Cupia, jossa joukkue oli päässyt puolivälierään saakka. Sen joukkue kuitenkin hävisi lukemin 89–99 Ratiopharm Ulmille, ja Nowitzki teki ottelussa 23 pistettä. Runkosarjan päätteeksi Würzburg voitti oman sarjansa, josta se pääsi yrittämään uudestaan nousua pääsarjaan. Maaliskuun 1998 lopulla Nowitzki kutsuttiin Nike Hoop Summitiin. Hän teki muun maailman voitto-ottelussa 33 pistettä ja otti 14 levypalloa. Nowitzkin äkkinäisestä lähdöstä kesken pudotuspelien ei pidetty kuitenkaan kotimaassa, koska Nowitzki oli tilastollisesti Würzburgin paras pelaaja. Saksaan palattua Nowitzki johdatti Würzburgin karsintasarjansa ensimmäiseksi, ja joukkue varmisti nousunsa. Sarjavoitto varmistui viimeisessä pelissä USC Freiburgia vastaan Nowitzkin tehtyä 26 pistettä.
Ennen Nowitzkin siirtymistä NBA:han monet eurooppalaisseurat olivat halukkaita saamaan hänet. Muun muassa FC Barcelona sekä tuore Euroliiga-mestari Kinder Bologna halusivat hänet joukkueeseensa. Würzburg toivoi myös hänen jatkoaan joukkueessa. Joka tapauksessa Nowitzki oli päättänyt osallistua vuoden 1998 varaustilaisuuteen. NBA-joukkueista eniten kiinnostusta häntä kohtaan olivat osoittaneet Dallas Mavericks ja Boston Celtics. Nowitzki kävikin Mavericksin harjoitusleirillä, jota johti joukkueen päävalmentaja Don Nelson. Nowitzkin taidot tekivät häneen vaikutuksen, mutta toisaalta Nelson piti Nowitzkia liian pehmeänä pelaajana NBA:han. Varaustilaisuudessa Milwaukee Bucks varasi Nowitzkin yhdeksäntenä pelaajana, ja myöhemmin samana päivänä hänen oikeutensa siirtyivät Mavericksille.
Kesän 1998 aikana NBA:lla ja NBA:n pelaajayhdistyksellä oli riitaa palkkakatosta. Kun asiaa ei oltu saatu sovituksi ennen kauden alkua, päätettiin kauden alkua siirtää. Tämän johdosta Nowitzki aloitti kauden Würzburgissa, joka oli noussut pääsarjaan. Ensimmäisessä ottelussa Nowitzki teki hänelle vaatimattomat seitsemäntoista pistettä ALBA Berliniä vastaan. Tämän jälkeen hän paransi otteitaan ja oli viiden pelikierroksen jälkeen sarjan korintekijätilaston ensimmäisenä. Saksan Cupissa Würzburg pääsi ensimmäistä kertaa seurahistoriassaan neljän parhaan joukkoon voitettuaan yli kolmellakymmenellä pisteellä BBC Bayreuthin. Nowitzki pelasi ottelussa tilastollisesti yhden kauden parhaimmista peleistään tehden 38 pistettä. Tämän jälkeen Nowitzki pelasi joukkueessa vielä viidessä ottelussa, sillä helmikuun alussa NBA lähti taas käyntiin.
Kausi 1998–1999 oli lyhyempi kuin normaalisti, sillä otteluja pelattiin runkosarjassa ainoastaan viisikymmentä. Nowitzkin ensimmäinen NBA-peli oli Seattle SuperSonicsia vastaan. Joukkueessa pelasi myös Detlef Schrempf, jota pidettiin Saksan koripallon siihenastisen historian parhaana pelaajana. Ensimmäinen ottelu ei sujunut Nowitzkilta odotetunlaisesti, sillä hän teki kaksi pistettä. Nowitzki sanoi olleensa koko ottelun ajan tietämätön roolistaan kentällä ja jäi korin alla vahvemman Schrempfin jalkoihin. Ottelun jälkeen Nowitzki kävi yhdessä apuvalmentaja Donnie Nelsonin kanssa ottelun videolta läpi ja analysoi hänen tekemät virheet. Tämä auttoi, sillä seuraavassa pelissä Nowitzki teki kuusitoista pistettä Golden State Warriorsia vastaan. Onnistuminen antoi Nowitzkin mukaan myös lisää itseluottamusta. Nowitzkin ensimmäisen kauden esitykset olivat vaihtelevia. Välillä Nelson antoi enemmän peliaikaa ja välillä piti häntä penkillä. Nowitzki sanoi kuitenkin ymmärtävänsä valmentajan ratkaisut, koska oli nuori ja vielä kokematon. Paikallinen media kuitenkin arvosti Nowitzkin puolustustyöskentelyä. Mavericks oli kauden päätyttyä konferenssinsa yhdestoista eikä näin ollen päässyt pudotuspeleihin. Nowitzkin ensimmäisen kauden saldo oli 8,2 pistettä ja 3,5 levypalloa ottelua kohden.Ennen kauden 1999–2000 alkua Nowitzki osallistui Mavericksin kanssa erilaisiin kesäturnauksiin, joissa hän oli yleensä joukkueensa paras pistemies. Salt Lake Cityssä pidetyssä Rocky Mountain Revue -turnauksessa hän oli koko turnauksen paras pistemies. Päävalmentaja Don Nelson suunnitteli käyttävänsä Nowitzkia point forwardina, jolloin hänen syöttötaidoistaan olisi enemmän hyötyä. Mavericks aloitti kauden 108–96-voitolla Golden State Warriorsista Nowitzkin tehdessä yhdeksän pistettä. Kauden edetessä Nowitzkin peliaika lisääntyi ja samalla hän alkoi pelata paremmin. Tammikuussa 2000 seuran uudeksi omistajaksi tuli Internet-miljonääri Mark Cuban, joka loi Nowitzkin mukaan seuraan huippuharjoitteluolot. Vaikka Nowitzkin oma peli kulki, joukkueen peli ei toiminut. Ensimmäisistä 32 pelistä Mavericks oli voittanut yhdeksän ja joukkue oli pudotuspelipaikkojen ulkopuolella. Nowitzki oli Michael Finleyn jälkeen joukkueen paras pistemies. Tähdistöviikonloppuna Nowitzki nimettiin kolmen pisteen heittokilpailuun, jossa hän oli siihenastisen historian pisin osallistuja. Hän sijoittui kilpailussa lopulta toiseksi oltuaan ensimmäisen kierroksen tarkin heittäjä. Tämän lisäksi Nowitzki nimettiin tulokkaiden tähdistöotteluun, jossa hän teki seitsemäntoista pistettä.
Mavericksin omistaja Mark Cuban panosti seuraavaan kauteen ja halusi tehdä seurasta NBA:n ammattimaisimman. Myös tänä kesänä Nowitzki osallistui eri kesäliigoihin. Long Beachin kesäturnauksessa Nowitzki oli turnauksen kolmanneksi paras pistemies. Sen sijaan Rocky Mountain Revuessa hän oli turnauksen paras korintekijä sekä levypallojen ottaja. NBA:n runkosarjan alkaessa päävalmentaja Nelson ajatteli siirtävänsä Nowitzkin pieneksi laituriksi. Nowitzkin mukaan hänen olisi helpompi pelata isona laitahyökkääjänä, mutta suostuisi kuitenkin pelaamaan pienenäkin laiturina. Kauden aikana Nowitzkin taidot erityisesti levypallopelissä paranivat, mikä yllätti päävalmentaja Nelsonin. Mavericks oli runkosarjan jälkeen divisioonansa keskikastissa ja pääsi pudotuspeleihin. Samanaikaisesti Nelsonille todettiin syöpä, joten valmennusvastuu siirtyi kahdeksi kuukaudeksi apuvalmentaja Del Harrisille sekä Nelsonin pojalle, Donnielle. Pudotuspelit Mavericks aloitti voittaen Utah Jazzin otteluvoitoin 3–2. Nowitzkin parhaat peli olivat kolmas ja neljäs peli, joissa hän teki 33 pistettä. Mavericksin pudotuspeliputki katkesi heti seuraavassa vaiheessa San Antonio Spursiin, joka voitti joukkueiden väliset kohtaamiset voitoin 4–1. Nowitzkin paras peli tilastojen valossa oli ottelusarjan viimeinen ottelu, jossa hän teki 42 pistettä ja otti 18 levypalloa.Hieman ennen kauden 2001–2002 alkua Nowitzki ja Mavericks tekivät pitkän kuusivuotisen jatkosopimuksen. Päävalmentaja Nelson sekä toimitusjohtaja Cuban halusivat pitää Nowitzkin seurassa, koska tiesivät hänen olevan joukkueen paras korintekijä. Lopulta osapuolet tekivät vuodet 2002–2008 kattavan sopimuksen, jonka kokonaisarvo oli 90 miljoonaa dollaria. Mavericks aloitti kauden kahdella voitolla, mutta kolmannessa ottelussa Nowitzki loukkasi nilkkansa ja joutui olemaan yhden ottelun sivussa. Ensimmäisten pelien jälkeen Nowitzkin pistekeskiarvo oli noussut 23,8 pisteeseen, ja hän oli ensimmäistä kertaa korintekijätilaston kymmenen parhaan joukossa. Nowitzkin epäonneksi hän joutui olemaan marraskuussa sivussa vilustumisen jälkeen. Tämä vaikutti myös hänen peliinsä, ja myöhemmin hän sanoi tehneensä paluun kentille liian aikaisin. Helmikuussa Nowitzki valittiin ensimmäistä kertaa NBA:n tähdistöotteluun, jossa hän pelasi Lännen joukkueessa. Nowitzki oli fanien äänestyksessä neljänneksi eniten ääniä kerännyt pelaaja, mutta jäi itse tähdistöottelussa joukkueen muiden tähtien varjoon. Nowitzki teki lopulta kaksitoista pistettä ja antoi kolme syöttöä. Mavericks voitti runkosarjassa 57 peliä ollen divisioonansa toinen ja konferenssinsa neljäs. Pudotuspelien ensimmäisellä kierroksella Mavericks sai vastaansa Minnesota Timberwolvesin. Mavericks voitti otteluparin selvästi otteluvoitoin 3–0, ja Nowitzki teki 33,3 pistettä ottelua kohden. Toisella kierroksella Mavericks kohtasi Sacramento Kingsin. Sacramento pudotti Mavericksin jatkosta otteluvoitoin 4–1.
Kesän 2002 aikana Nowitzkin jalka operoitiin. Ennen kauden alkua joukkue harjoitteli paljon puolustuspelaamista, mikä näkyi myös alkukauden voittoina. Mavericksin kauden aloitus oli NBA-historian parhaita, sillä joukkue voitti neljätoista ottelua putkeen. Tämä jäi yhden voiton päähän NBA:n ennätyksestä. Nowitzkin pistekeskiarvo nousi edellisvuodesta 25,1 pisteeseen, ja hän oli runkosarjan kuudenneksi paras korintekijä. Mavericks oli runkosarjan jälkeen divisioonansa toinen ja sai pudotuspeleissä vastaan Portland Trail Blazersin. Ensimmäisessä pudotuspeliottelussa Mavericks oli tappiolla jo kolmellatoista pisteellä, mutta onnistui lopulta voittamaan ottelun. Tärkeä syy Mavericksin loppukiriin oli Nowitzkin tekemät 46 pistettä, joka oli myös hänen siihenastisen uransa piste-ennätys. Mavericks pääsi otteluparista jatkoon voitettuaan ottelut voitoin 4–3. Seuraavalla kierroksella vastaan tuli Sacramento. Mavericks varmisti jatkopaikkansa vasta viimeisessä pelissä ja eteni konferenssinsa finaaliin, jossa se kohtasi San Antonio Spursin. Kolmannessa osaottelussa Nowitzki väänsi polvensa levypallotilanteessa ja joutui päättämään kautensa. Ilman Nowitzkia Mavericks hävisi ottelut voitoin 4–2.Kaudeksi 2003–2004 Mavericks koki myös suuria pelaajamuutoksia. Yksi tärkeimmistä hankinnoista oli tähdistöotteluissakin mukana ollut Antawn Jamison. Joukkueeseen koitettiin myös hakea sentteripelaajaa, mutta kun sopivaa pelaajaa ei saatu, ajatteli päävalmentaja Nelson peluuttavan Nowitzkia sentterinä. Pärjätäkseen korin alla Nowitzki pyrki hankkimaan kesän aikana lisää voimaa. Mavericks aloitti kauden 93–109–tappiolla mestarisuosikki Los Angeles Lakersille. Marraskuun lopussa Nowitzki loukkasi uudestaan nilkkansa ja joutui olemaan sivussa seuraavat viisi peliä. Mavericksin ja Nowitzkin ottelut sujuivat alkukauden aikana vaihtelevasti. Helmikuussa Nowitzki pelasi uransa parhaan ottelun pisteiden valossa, kun hän teki 53 pistettä Houston Rocketsia vastaan. Vaihtelevista otteista huolimatta Mavericks sijoittui divisioonansa kolmanneksi päästen pudotuspeleihin. Pudotuspelien ensimmäisellä kierroksella Mavericks kohtasi Sacramenton. Nowitzkin paras peli tilastollisesti oli joukkueiden ensimmäinen peli, jossa hän teki 32 pistettä. Lopulta Mavericks onnistui voittamaan vain yhden ottelun.
Seuraavan kauden alussa Nowitzkin hyvä ystävä Steve Nash siirtyi vapaana pelaajana Phoenix Sunsiin. Mavericks aloitti kauden voitolla Sacramentosta Nowitzkin tehdessä 33 pistettä. Maaliskuussa joukkueen päävalmentaja, Don Nelson, ilmoitti jättävänsä joukkueen perhesyiden takia. Valmennusvastuun otti apuvalmentaja Avery Johnson. Runkosarjan päätyttyä Mavericks oli divisioonansa toisena San Antonion takana. Pudotuspeleissä Mavericks kohtasi ensimmäisellä kierroksella Houstonin, jonka joukkue voitti voitoin 4–3. Seuraavalla kierroksella Mavericks sai vastaansa Nashin edustaman Phoenixin. Neljän ottelun jälkeen voitot olivat tasan, mutta Phoenixin voitettua kaksi viimeistä peliä Mavericksin kausi oli ohitse. Viimeisessä pelissä Nowitzki heitti kaikki jatkoajan heittonsa ohi ja haukkui kentällä myös joukkuekavereitaan.Ennen kautta 2005–2006 joukkueen tärkeimpiin pelaajiin kuulunut Michael Finley lähti Mavericksista, jolloin Nowitzkin, Finleyn ja Nashin muodostamasta joukkueen tehokkaimmasta kolmikosta ainoastaan Nowitzki oli jäljellä. Mavericks aloitti kauden 111–108-voitolla Phoenixista Nowitzkin tehtyä 28 pistettä. Helmikuussa Nowitzki valittiin NBA:n kolmen pisteen heittokilpailuun, jossa hän pääsi aina finaaliin saakka. Finaalissa Nowitzki voitti Gilbert Arenasin ja Ray Allenin. Mavericks pääsi runkosarjan päätteeksi pudotuspeleihin, joiden ensimmäisellä kierroksella se kohtasi Memphis Grizzliesin. Mavericks voitti ottelusarjan suoraan voitoin 4–0 ja pääsi seuraavalle kierrokselle, jossa sillä oli vastassa San Antonio. Kuuden pelatun ottelun jälkeen voitot olivat tasan, mutta viimeisen ottelun Mavericks onnistui voittamaan. Konferenssin finaalissa Mavericks kohtasi Phoenixin. Ottelusarjan parhaan pelin Nowitzki pelasi viidennessä pelissä, jossa teki 50 pistettä. Mavericks eteni voitoin 4–2 NBA:n finaaleihin. Mavericks aloitti loppuottelusarjan kahdella voitolla Miami Heatista. Tämän jälkeen Mavericks hävisi seuraavat ottelut, minkä takia myös Nowitzki turhautui. Sarjan viidennessä pelissä Nowitzki potkaisi pallon katsomoon, mistä hän sai 5 000 dollarin sakot.
Kesän aikana Nowitzki ja Mavericks tekivät jatkosopimuksen, joka kestäisi vuoteen 2011 saakka. Sopimuksen arvo oli 60 miljoonaa dollaria. Mavericks avasi kauden neljällä perättäisellä tappiolla, mutta tämän jälkeen joukkue voitti kaksitoista ottelua perättäin. Runkosarjan päätyttyä Mavericks oli voittanut 82 pelistä 67, ja se oli koko sarjan eniten voittoja ottanut joukkue. Pudotuspeleissä Mavericks sai vastaansa viimeisenä pudotuspeleihin selvinneen Golden State Warriorsin. Ennakkosuosikkina ottelusarjaan lähtenyt Mavericks hävisi Warriorsille voitoin 4–2. Huonosta pudotuspelimenestyksestä huolimatta Nowitzki valittiin toukokuussa NBA:n arvokkaimmaksi pelaajaksi, eli MVP:ksi. Samalla hänestä tuli ensimmäinen eurooppalainen pelaaja, jolle tämä tunnustus on myönnetty.
Kausi 2007–2008 alkoi Nowitzkilta vaatimattomasti hänen tehtyä viisitoista pistettä voittoon päättyneessä ottelussa Cleveland Cavaliersia vastaan. Helmikuussa Milwaukee Bucksia vastaan Nowitzki teki NBA-uransa ensimmäisen tripla-tuplan: 29 pistettä, 10 levypalloa ja 12 syöttöä. Runkosarjan päätyttyä Mavericks oli divisioonansa toiseksi viimeinen, mutta pääsi hyvän voittosuhteensa ansiosta pudotuspeleihin. Vastustajaksi pudotuspeleihin tuli New Orleans Hornets, jolle Mavericks hävisi voitoin 4–1. Paras ottelu Nowitzkilta oli ainoa voittoon päättynyt ottelu, jossa hän teki 32 pistettä ja otti 19 levypalloa. Kauden päätyttyä Mavericksilta joukkueen uudeksi päävalmentajaksi palkattiin Rick Carlisle.Kauden 2008–2009 Mavericks aloitti huonosti joukkueen voitettua yhdeksästä ensimmäisestä pelistään kaksi. Tämän jälkeen joukkue saavutti voittoja ja Nowitzki lopetti kauden 25 ottelun putkeen, jossa hän teki ottelua kohden vähintään kaksikymmentä pistettä. Vaikka Mavericks oli divisioonansa toiseksi viimeinen, pääsi se hyvän voittoprosenttinsa ansiosta pudotuspeleihin. Pudotuspelien ensimmäisellä kierroksella Mavericks kohtasi San Antonion. Ensimmäistä kertaa sitten vuoden 2006 Mavericks selviytyi ensimmäiseltä pudotuspelikierrokselta jatkoon, kun se kaatoi San Antonion voitoin 4–1. Nowitzkin paras peli oli sarjan viimeinen ottelu, jossa hän teki 31 pistettä. Toisella kierroksella Mavericks kohtasi Denver Nuggetsin. Tällä kertaa Mavericks hävisi ottelusarjan voitoin 4–1. Parhaan pelinsä Nowitzki pelasi ainoassa voittoon päättyneessä ottelussa, jossa hän teki 44 pistettä ja otti 13 levypalloa.Seuraava kausi lähti Mavericksilta hyvin käyntiin ja joukkue voitti kahdestakymmenestä ensimmäisestä ottelusta neljätoista. Helmikuussa Nowitzki saapui väärinkäsityksen johdosta myöhään harjoituksiin, jonka takia hän halusi aloittaa seuraavan ottelun penkiltä. Tällä eleellä hän halusi osoittaa, että jokainen pelaaja joukkueessa on tärkeä. Nowitzkille pelin aloitus penkiltä oli ensimmäinen kerta yli kymmeneen vuoteen. Runkosarjan päätteeksi Mavericks voitti divisioonansa ja oli koko läntisen konferenssin toiseksi paras joukkue. Pudotuspeleissä joukkue kohtasi San Antonio Spursin. Nowitzkin paras ottelu tilastollisesti oli ensimmäinen voitto-ottelu, jossa hän teki 36 pistettä. Mavericks onnistui voittamaan myös viidennen pelin, mutta hävisi kuudennen pelin, jolloin San Antonio pääsi jatkoon.
Kauden 2010–2011 merkittävin hankinta joukkueelta oli Tyson Chandler. Kauden parhaassa pelissään Nowitzki teki 42 pistettä Detroit Pistonsia vastaan. Hän joutui olemaan kauden aikana sivussa yhdeksästä ottelusta polven loukkaantumisen takia. Hän pelasi runkosarjassa 73 ottelua, joista Mavericks voitti 55. Joukkue aloitti pudotuspelit Portland Trail Blazersia vastaan. Nowitzki teki kaikissa otteluissa yli 20 pistettä ja Mavericks eteni seuraavalle kierrokselle voitoin 4–2. Seuraavaksi joukkue sai vastaansa Los Angeles Lakersin, jonka se voitti suoraan voitoin 4–0. Konferenssin finaaleissa joukkue kohtasi Oklahoma City Thunderin. Ensimmäisessä osaottelussa Nowitzki teki 48 pistettä ja johdatti joukkueensa voittoon. Seuraavista neljästä ottelusta Mavericks voitti kolme, jolloin joukkue eteni NBA-finaaleihin Miamia vastaan. Loppuottelusarjassa Mavericks sai Miamin tähtipelaaja LeBron Jamesin kuriin ja Nowitzki juhli seuran ensimmäistä NBA-mestaruuttaa, kun Dallas voitti Miamin voitoin 4–2. Lisäksi Nowitzki valittiin finaalien arvokkaimmaksi pelaajaksi.Kauden 2011–2012 aloitus viivästyi työsulun takia ja kausi aloitettiin vasta joulukuussa 2011. Joukkue koki myös suuria pelaajamuutoksia, kun DeShawn Stevenson, JJ Barea, Predrag Stojaković sekä and Tyson Chandler lähtivät seurasta. Tammikuussa 2012 Nowitzki pelasi uransa tuhannennen NBA-ottelun. Lyhennetyllä NBA-kaudella Mavericks voitti 36 ottelua ja hävisi 30, jolloin joukkue eteni pudotuspeleihin. Mavericks kohtasi pudotuspelien ensimmäisellä kierroksella Oklahoman, jolle se hävisi suoraan otteluvoitoin 4–0.Nowitzkin 2012–2013 kauden alku viivästyi kuudella viikolla, kun hän joutui polvileikkaukseen, pitkän uran ensimmäinen leikkaus. Kauden aikana Nowitzki teki muutaman joukkuetoverinsa kanssa sopimuksen, etteivät ajaisi partojansa, ennen kuin Mavericksin voittoprosentti olisi vähintään 50 prosenttia. Kauden aikana Nowitzki saavutti NBA-historian 17. pelaajana 25 000 pisteen rajan. Hän saavutti sen voitto-ottelussa New Orleans Hornetsia vastaan. Saman ottelun jälkeen Mavericksin voittoprosentti nousi jälleen 50 prosenttiin, ja Nowitzki ajoi yli kaksi kuukautta kasvattamansa partansa. Nowitzkin Mavericks jäi lopulta pudotuspelien ulkopuolelle, mihin päättyi joukkueen 12 vuotta kestänyt pudotuspeliputki.Nowitzki ei päässyt kaudella 2012–2013 NBA:n tähdistöotteluun, mikä katkaisi hänen 11 peräkkäisen ottelun putkensa. Nowitzki oli kuitenkin mukana tähdistöottelussa jälleen keväällä 2014 ja 2015. Nowitski teki kauden 2015–2016 aikana uransa 28 596:nnen pisteensä ja nousi NBA:n kautta aikojen tilastossa Shaquille O’Nealin ohi kuudenneksi. Hän teki kauden aikana 18,3 pistettä ottelua kohden ja oli joukkueensa paras kyseisessä tilastossa. Kukaan toinen pelaaja ei ole aiemmin 38-vuotiaana ollut joukkueensa paras pistekeskiarvoltaan.22. heinäkuuta 2016 Nowitzki teki Mavericksin kanssa kaksivuotisen, arvoltaan 50 miljoonan dollarin jatkosopimuksen. Hän ilmoitti koripallouransa lopettamisesta huhtikuussa 2019.
Nowitzki on ollut mukana myös Saksan nuorisomaajoukkueissa, joita hän edusti ensimmäistä kertaa vuoden 1995 nuorten EM-kisojen karsinnoissa. Karsintojen ensimmäisessä vaiheessa Nowitzki valittiin turnauksen arvokkaimmaksi pelaajaksi. Hän oli myös joukkueensa toiseksi paras pistemies. Saksan joukkue hävisi karsinnoissa ainoastaan yhden ottelun, millä se varmisti paikkansa nuorten vuoden 1996 EM-kisoihin.Nowitzki on ollut alusta alkaen halukas edustamaan maataan. Hän onkin pelannut maajoukkueen paidassa useita arvoturnauksia. Ensimmäisen kerran Nowitzki edusti Saksaa vuonna 1997, jolloin maalla oli peli Portugalia vastaan. Hänen maajoukkue-uransa jatkui syksyllä 1998, jolloin hän oli mukana EM-karsinnoissa. Maajoukkueeseen hänet oli nostanut takaisin suomalainen Henrik Dettmann, joka toimi joukkueen päävalmentajana. Saksa varmisti paikkansa vuoden 1999 EM-kisoihin, joihin myös Nowitzki osallistui. Hän ei ehtinyt valmistautumaan ensimmäisiin arvokisoihinsa hyvin, sillä hän pääsi vain muutamiin joukkueen yhteisiin harjoituksiin NBA:sta. Saksa sijoittui kisoissa lopulta seitsemänneksi voitettuaan Turkin sijoitusottelussa.Vuoden 2001 EM-kisat eivät alkaneet Nowitzkin osalta hyvin, sillä ennen avausottelua hän kärsi pahoinvoinnista, eikä voinut aloittaa ottelua. Tavattuaan lääkärin ja oksennettuaan hän palasi kentälle ja johdatti joukkueen avausvoittoon oltuaan joukkueensa paras pistemies. Saksa sijoittui kisoissa lopulta neljänneksi ja varmisti paikkansa MM-kilpailuihin.Nowitzkin osallistumista vuoden 2002 MM-kilpailuihin vaikeuttivat vakuutusasiat: Saksan koripalloliiton oli löydettävä ja maksettava tarpeeksi suuri takuu Nowitzkista, jotta mahdollinen loukkaantuminen ei aiheuttaisi Mavericksille ylimääräisiä kuluja. Vakuutuksen hinnaksi sovittiin lopulta 200 000 dollaria, josta Nowitzki oli jopa valmis maksamaan osan. Saksa selviytyi välieriin, joissa se hävisi Argentiinalle luvuin 80–86. Pronssiottelussa Saksa voitti Uuden-Seelannin pistein 117–94. Nowitzki oli jälleen pronssiottelussa joukkueensa paras pistemies tehtyään 29 pistettä. Hänet valittiin turnauksen arvokkaimmaksi pelaajaksi.Vuoden 2005 EM-kisoissa Nowitzki johdatti Saksan alkulohkonsa toiseksi. Saksa selvisi välieriin, jossa se voitti Espanjan lukemin 74–73. Loppuottelussa Saksa hävisi Kreikalle lukemin 78–62. Nowitzki voitti kisojen korikuninkuuden, jonka lisäksi hänet valittiin kisojen arvokkaimmaksi pelaajaksi.EM-hopean ansiosta Saksa lunasti paikkansa vuoden 2006 MM-kilpailuihin. Menestys kisoissa jäi kuitenkin viimekertaista heikommaksi jääden kahdeksanneksi. Kisojen päätyttyä Nowitzki kuitenkin sanoi, ettei sijoitus ollut huono. Nowitzki oli mukana myös vuoden 2007 EM-kisoissa, joissa Saksa sijoittui viidenneksi. Nowitzki voitti turnauksen korikuninkuuden ja oli toinen levypallotilastoissa. Häntä ei kuitenkaan valittu turnauksen arvokkaimmaksi pelaajaksi, sillä tämän palkinnon sai Andrei Kirilenko.Saksa joutui karsimaan vuoden 2008 kesäolympialaisiin huonon EM-menestyksen takia. Ratkaisuottelussa viimeisestä olympiapaikasta Nowitzki teki 32 pistettä Puerto Ricoa vastaan. Kisojen avajaisissa Nowitzki toimi Saksan lipunkantajana. Kisoissa Saksa sijoittui kymmenenneksi voitettuaan ainoastaan Angolan. Seuraavan kerran Nowitzki edusti Saksaa arvokisoissa vuoden 2011 EM-kilpailuissa. Maa ei päässyt kisoissa kuitenkaan pudotuspelivaiheeseen asti.Kesällä 2015 Nowitzki ilmoitti palaavansa maajoukkueeseen neljän vuoden tauon jälkeen vuoden 2015 EM-kilpailuissa, joiden alkulohko pelattiin Saksassa. Hän teki keskimäärin 13,8 pistettä ottelua kohden ja nousi EM-kilpailuiden kaikkien aikojen pistetilastossa toiseksi ohi Nikos Galisin. Saksa ei edennyt kisoissa alkulohkoa pidemmälle.
Nuorena Geschwindner halusi tehdä Nowitzkista heittäjän, koska NBA:ssa ei ollut isoja pelaajia, jotka pystyivät heittämään myös kaukaa. Nowitzki on pelannut urallaan useita pelipaikkoja. Saksassa hänet laitettiin aluksi pelaamaan heittävänä pelaajana, mutta myöhemmin häntä haluttiin peluuttaa myös sisällä, mitä Geschwindner vastusti. NBA:han siirryttyään Nowitzkilla oli aluksi vaikeuksia pelata voimakkaampia vastustajia vastaan. NBA:ssa Nowitzki pelasi pääsääntöisesti isona laitahyökkääjänä, mutta välillä hän pelasi myös sentterinä tai point forwardina.Geschwindnerin mukaan Nowitzkin heitto on yksi parhaimmista. Hänen mukaansa Nowitzkin heitto on myös teknisesti yksi parhaimpia. Hänet tunnetaan myös kovana levypallopelaajana. Vuonna 2009 yhdysvaltalainen koripallolehti Slam valitsi Nowitzkin sen hetken yhdeksänneksi parhaaksi pelaajaksi NBA:ssa.
Nowitzki tunnetaan julkisuudessa nöyränä ja kohteliaana ihmisenä, joka jakaa myös mielellään nimikirjoituksia. Nowitzkin siskon mukaan hän on hyvin itsetietoinen, muttei kuitenkaan ylimielinen.Nowitzkin isä, Jörg-Werner Nowitzki, on entinen ammattikäsipalloilija, joka oli lähellä nousta Saksan käsipallomaajoukkueeseen. Nowitzkin äiti, Helga Nowitzki, oli sen sijaan koripalloilija. Hän edusti maataan kolmekymmentä kertaa maajoukkuetasolla. Myös Dirk Nowitzkin sisar, Silke, oli koripalloilija. Äitinsä tapaan hän pääsi edustamaan maajoukkuetta, ja lisäksi hän pelasi DJK Würzburgissa. Nowitzki seurusteli vuosina 1992–2002 kotikaupunkinsa naiskoripalloilijan, Sybille Gererin, kanssa. Vaikkeivät he enää seurustele, ovat he pysyneet hyvinä ystävinä. Entisistä pelikavereista Steve Nash on Nowitzkin hyvä ystävä. Myös Holger Geschwindner on läheinen ystävä Nowitzkille. Nowitzki perusti vuonna 2002 omaa nimeänsä kantavan hyväntekeväisyysjärjestön.Hän on esiintynyt myös useaan otteeseen televisiossa. Nowitzki oli mukana Unsere Besten -ohjelmassa, jossa valittiin tärkeimmät saksalaiset kautta aikain. Hänen sijoituksensa oli 64. Vuonna 2005 Nowitzki oli mukana Punk'd-sarjassa. Tämän lisäksi hän on esiintynyt useasti Pardon the Interruption -urheiluohjelmassa. Nowitzki oli myös mukana Taikatossut-elokuvassa.
O = ottelut, PTH = NBA:ssa pelitilanneheittojen eli kahden ja kolmen pisteen heittojen onnistumisprosentti, 3p % = kolmen pisteen heittojen onnistumisprosentti, 1p % = vapaaheittojen onnistumisprosentti, HL = hyökkäyslevypallot, PL = puolustuslevypallot, LEV = levypallot yhteensä, S = syötöt, M = menetykset, R = riistot, T = torjunnat, PTS = pistekeskiarvo, PTS YHT = pisteet yhteensä
Simon, Mikko: Enemmän kuin peli – Menestystä elämässä ja koripallossa.   Helsinki: Suomen Urheilumuseosäätiö, 2003. ISBN 952-99075-0-8.    
Reisner, Dino & Sauer, Holger: Dirk Nowitzki – german wunderkind.   München: CoPress, 2004. ISBN 3-7679-0872-7.    (saksaksi)

Disneyn Juhlajulkaisut (engl. Disney Special Editions) ovat DVD- ja Blu-ray -linjoja, jotka ovat Iso-Britannian versioita Yhdysvalloissa julkastaville platina- ja timanttipainoksille. Iso-Britannian juhlapainoslinja sisältää myös Disney-elokuvia, joista ei ole platina- ja timanttipainoksia, mutta joita on silti julkaistu Yhdysvalloissa erityisissä "Juhlajulkaisu"-pakkauksissa (esim. Robin Hoodin kaikkein halutuin painos sekä Dumbon isotelttapainos).
Juhlajulkaisuissa on digitaalisesti paranneltu ääni ja kuvanlaatu. Ne sisältävät myös monia lisämateriaaleja, kuten pelejä, näin elokuva tehtiin, luonnoksia ja monia muita.
Disney on valinnut 13 elokuvalle paikan holviinsa. Vuonna 2007 ja 2008 ne uudelleennimitettiin platinapainoksiksi ja 2008 yritys aloitti platinavalikoiman julkaisun Blu-raylla.
Erikoisjulkaisulla (engl. Special edition) tarkoitetaan usein klassikoista ilmestyneitä jatko-osia, kuten Jafarin paluu ja 101 dalmatialaista 2: Pikku Kikero Lontoossa.

Distributiivi on suomen kielessä adverbisija, joka kuvaa toistuvaa tai kaikkiin kohdistuvaa toimintoa. Sen käyttö rajoittuu pieneen joukkoon substantiiveja, adjektiiveja ja numeraaleja. Distributiivin pääte on -ttain/-ttäin sekä yksikössä että monikossa. Yksikkömuotoja käytetään hyvin harvoin.
ryhmittäinUnkarin kielessä distributiivin pääte on -nként, jota edeltää tarvittaessa sidevokaali, takavokaalisissa sanoissa -o/-a, etuvokaalisissa -e/-ö.

Djiboutin tasavalta eli Djibouti (arab. جمهورية جيبوتي‎, Jumhūriyyat Jībūtī, ransk. République de Djibouti, somaliksi Jamhuuriyadda Jabuuti) on pieni valtio Afrikan itäosassa, niin sanotussa Afrikan sarvessa, Punaisenmeren ja Adeninlahden erottavan Bab el Mandebin salmen kohdalla. Djiboutin naapurimaat ovat pohjoisessa Eritrea, lännessä sekä etelässä Etiopia ja idässä Somalia. Maa oli Ranskan siirtomaana aina vuoteen 1977 saakka. Maan pääkaupunki on Djibouti ja maassa elää arvion mukaan vuonna 2011 noin 760 000 ihmistä, joista yli puolet elää pääkaupungissa. Djiboutilla on pinta-alaa 23 200 neliökilometriä, josta 20 neliökilometriä on sisävesiä ja 10 neliökilometriä keinokasteltua aluetta. Djibouti on sekä ilmastollisesti että maankin osalta hyvin kuivaa ja polttavan kuumaa aluetta, minkä vuoksi viljelyskelpoista maata ei ole kuin 0,4 prosenttia koko pinta-alasta. Djibouti onkin erittäin riippuvainen elintarvikkeiden tuonnista.Djibouti on vapaakauppa-aluetta ja sen talous perustuu pitkälti sen satamaan sekä ulkomaanapuun. Maalla oli vuonna 2012 työvoimaa 294 600 henkeä, joista vain 40 prosenttia on työllistynyt. Kaupunkialueilla työttömyysprosentti on 59, kun muualla se on arvioitu 83 prosenttiin (2007). Maassa käytetään valuuttana Yhdysvaltain dollariin sidottua Djiboutin frangia. Djiboutin 2,5 miljardin dollarin bruttokansantuotteesta lähes 80 prosenttia koostuu palveluista, kun teollisuuden osuus on noin 17 prosenttia (vuoden 2013 arvioita).
Djibouti sijaitsee itäisessä Afrikassa Adeninlahden ja Punaisenmeren rannikolla. Geologisesti Djiboutin sijainti osuu Afrikan, Somalian ja Arabian laattojen kohtaamispisteeseen, jota kutsutaan Afarin syvängöksi. Djiboutin maasta suurin osa on kenotsoottisen maailmankauden tulivuoritoiminnasta syntynyttä basalttia, vain kaakkoisosassa on pieni alue mesotsoottisen maailmankauden kerrostumia. Lohkoliikuntojen vuoksi Djibouti on pinnanmuodollisesti hyvin vaihtelevaa aluetta. Korkein kohta on maan pohjoisosassa sijaitseva Moussa Alin tulivuori (2 028 m). Matalin kohta vastaavasti on 155 metriä merenpinnan alapuolella sijaitseva Assaljärvi, joka on samalla koko Afrikan matalin kohta.Maata ympäröi lännessä Etiopian ylänkö ja idässä Danakilin horsti. Pohjoisessa sijaitsee Danakilin alanko, jonka keskellä sijaitsee yksi maailman kuumimmista paikoista, Danakilin aavikko. Alangolla on runsaasti vulkaanista ja seismistä toimintaa. Pienikokoiset maanjäristykset ovat koko maassa yleisiä. Maassa ei ole merkittäviä jokia, ja Assaljärven lisäksi maahan ulottuu osa Abhejärven itäosasta. Muodoltaan valtio muistuttaa hieman C-kirjainta, jonka sisäosiin tunkeutuu Adeninlahden jatkeena Tadjouranlahti, jonka pohjoispuolella sijaitsee Mablan vuoristo, ja jossa sijaitsevat muutamat Djiboutille kuuluvat saaret. Pieni salmi erottaa Tadjouraninlahdesta Ghoubet Kharab -nimisen vesialueen, jonka lounaispuolelle avautuu laaja Gaggaden tasanko. Pohjavettä käytetään kasteluun, mutta siinä on suolaantumisen uhka.
Djibouti on yleisilmeeltään paljasta aavikkoa, jossa kasvaa pääosin puskamaisia aavikko- tai puoliaavikkokasveja. Noin 90 prosenttia pinta-alasta on aavikkoa. Tadjouraninlahden pohjoispuolella kasvillisuus on monipuolisempaa. Siellä kasvaa katajia, akaasiapuuta ja villioliivia. Alueen uhanalaisiin eläimiin kuuluvat pahkasika ja dugongi. Maailman eläinlajien uhanalaisuutta tarkkailevan IUCN:n mukaan Djiboutin eliöstöstä uhanalaisia on kaikkiaan kahdeksan nisäkäslajia, kuusi lintulajia, 15 kalalajia, 50 selkärangattomien lajia ja kaksi kasvilajia. Tyypillisimpiä eläimiä ovat antiloopit, gasellit, hyeenat ja sakaalit. Djiboutin rantaviivan tuntumassa sijaitsevat koralliriutat ovat hyvin lajirikkaita, minkä takia Djiboutista on muodostunut suosittu sukelluspaikka.
Maa on pääasiassa ilmastoltaan kuumaa ja kuivaa aavikkoa. Ilmankosteus on erittäin korkea (vaihtelee yleensä välillä 60–80 %), vaikka maassa sataakin alle 20 senttimetriä vettä vuoden aikana. Rannikkoseuduilla sataa alle 13 senttimetriä, kun vuoristoalueet saavat lähes kolme kertaa suuremman sademäärän. Eniten sadepäiviä on tammikuussa, keskimäärin kolme, mutta niinä kertyvä sademäärä jää kuitenkin pienemmäksi kuin loka- tai marraskuussa. Huhtikuussa sademäärä on suurin, vajaa kolme senttimetriä. Korkein koskaan mitattu lämpötila Djiboutin pääkaupungissa on 46 celsiusastetta. Lämpötilaltaan 35 °C:n ylittäviä päiviä vuoden aikana on noin 96 ja vastaavasti 29 °C:n lämpötilan ylittäviä päiviä noin 239 kappaletta. Esimerkiksi heinä–elokuussa ei ole keskimäärin ainuttakaan 29 celsiusasteen alittavaa päivää. Maan korkeimmilla alueilla lämpötila laskee selvästi, esimerkiksi Day Forestin kansallispuiston seutuvilla noin kymmenen celsiusasteeseen.
Varhaisimmat fossiilit nykyihmisestä ovat 195 000 vuoden takaa Etiopiasta (Omo I ja Omo II). Nykyihminen muutti Afrikan ulkopuolelle onnistuneesti ensimmäisen kerran noin 85 tuhatta vuotta sitten Djiboutin kautta. Ihmiset saattoivat ylittää Punaisenmeren ja Adeninlahden erottavan nykyään noin 30 kilometriä leveän ja 135 metriä syvän Bab el Mandebin salmen, joka oli jääkauden aikana selvästi kapeampi, kun Maan merenpinta oli kymmeniä metrejä alhaisempi. Ihminen jatkoi kulkua sittemmin Arabian niemimaan kautta Intiaan ja Kaakkois-Aasiaan, josta lopulta Australiaan. Eurooppaan ihminen saapui 50 000 vuotta sitten.
Djiboutilaiset aloittivat karjankasvatuksen jääkauden loputtua noin 10 000 vuotta sitten. Maantieteellisen paikkansa ja kokonsa vuoksi Djibouti jakaa historiansa monilta osin Etiopian, Somalian ja Eritrean sekä Jemenin kanssa. Alueella asuneet afareiden edeltäjät olivat yhteyksissä Persiaan, Välimerelle, Arabiaan ja Etiopiaan kaupan kautta. Djibouti oli osa ensimmäisellä vuosisadalla perustettua Aksumin kuningaskuntaa. Seuraavina vuosisatoina alueelle levisi ensin kristinusko (300-luvulla) ja sitten kuningaskunnan luhistuttua arabialaisten kanssa tehdyn kauppayhteyksien kautta islam (n. 825), joka syrjäytti kristinuskon Djiboutissa.Somalian alueelle perustettiin voimakas islamilainen Adalin sulttaanikunta, jonka afarilaishallitsija Ahmed al-Ghazi aloitti vuonna 1527 hyökkäyssodan Etiopian kristittyjä vastaan ja tuhosi kahdessa vuodessa Etiopian armeijan. Etiopialaiset kuitenkin kostivat portugalilaisten tukemana ja surmasivat vuonna 1543 al-Ghazin, mikä suisti sulttaanikunnan tuhoon. Samalla se kuitenkin mahdollisti pienempien afarilaissulttaanikuntien synnyn. Näihin kuuluvat Djiboutin nykyisen alueelle syntyneet Obockin ja Tadjouran sulttaanikunnat, joiden kanssa eurooppalaiset alkoivat käydä kauppaa etiopialaisesta kahvista ja parfyymeistä.
Teollisen vallankumouksen myötä eurooppalaiset hakivat raaka-aineita ulkomailta, minkä vuoksi he muun muassa alkoivat haalia siirtomaita Aasiasta ja Afrikasta. Britit olivat onnistuneet Kairo–Kapkaupunki-suunnitelman mukaisesti valtaamaan Egyptin, Sudanin ja osia Tansaniasta sekä Somaliasta. Italia taas hallitsi suurta osaa Somaliaa sekä Eritreaa. Ranskan mielenkiinto Punaisenmeren alueeseen heräsi Rochet d’Héricourtin tutkimusmatkojen jälkeen. Ranskassa tunnustettiin Punaisenmeren tärkeys kauppareittinä Intiaan, Mauritiukselle ja Madagaskariin varsinkin sen jälkeen, kun ranskalainen yritys oli alkanut vuonna 1859 rakentaa Suezin kanavaa. Djibouti osoittautui sopivaksi vaihtoehdoksi, kun briteillä oli jo osittainen herruus salmen toisella puolella Jemenissä. Ranska laati Henri Lambertin ja kapteeni Fleuriot de Langlen johdolla vuonna 1862 ystävyyssopimuksen Raheitan, Tadjouran ja Gobaadin sulttaanikuntien kanssa, joista tuli Ranskan protektoraatteja. Ranskalaiset ostivat myös satamapaikan Obockista. Vuosina 1884–1885 protektoraatit yhdistettiin Ranskan Somalimaaksi ja pääkaupunki siirrettiin Obockista Djiboutiin vielä ennen vuosisadan vaihtumista vuonna 1892. Neljä vuotta pääkaupungin muuttamisen jälkeen Ranska ja Etiopian hallitsija Menelik II sopivat keskenään Djiboutin uusista rajoista. Ranska oli valinnut siirtomaansa hyvin, sillä Djiboutilla on hyvä luonnonsatama ja yhteydet Etiopiaan erinomaiset, mitkä vetivät kauppakaravaanien ja somalikauppiaiden huomiot puoleensa. Yhteydet paranivat entisestään, kun vuonna 1897 aloitettu Djiboutista Etiopian Addis Abebaan ulottunut rautatie saatiin valmiiksi vuonna 1917.
Toisen maailmansodan kynnyksellä italialaiset miehittivät Etiopian. Sodan alettua lisääntyi myös Etiopian ja Ranskan Somalimaan välisellä rajalla ranskalaisjoukkojen ja italialaisten väliset yhteenotot. Akselivaltojen vallattua Ranskan, myös Ranskan Somalimaa siirtyi Vichyn nukkehallituksen hallintaan kesäkuussa 1940. Liittoutuneiden päästessä vallalle Euroopassa, britit hyökkäsivät myös Vichyn hallitsemaan Ranskan Somalimaahan, ja akselivalloille myönteinen hallitus kukistettiin lopullisesti joulukuussa 1942. Ranskan Somalimaasta lähti pataljoona vapauttamaan emämaataan vuonna 1944.
Heinäkuussa 1957 Ranska aloitti maan uudistamisen osana laajempaa merentakaisten alueiden uudistamisohjelmaa (Loi Cadre). Djibouti sai osittaisen autonomian ja oman paikalliskokouksen, joka valitsi kahdeksan toimeenpanovaltaista ministeriä. Vuotta myöhemmin kansanäänestyksen tuloksen ansiosta Ranskan Somalimaan vaikutusvalta parani hieman, kun se sai yhden edustajan Ranskan parlamenttiin. Vuonna 1967 maassa järjestettiin kansanäänestys, jossa kysyttiin maan haluista itsenäistyä tai pysyä osana Ranskaa. Tulos oli, että 60 prosenttia äänestäneistä halusi jatkaa osana Ranskaa. Samana vuonna maan nimeä muutettiin tasapuolisemmaksi, Afarien ja Issojen Ranskan alueeksi, joka huomioi paremmin maan vähemmistöryhmää afareja, jotka eivät ole taustaltaan somaleita.Ranskan hallituksen vaatimukset alueen itsenäisyyteen kasvoivat vuosi vuodelta. Osana siirtymää itsenäisyyteen entistä ranskalaismielisiä afareja suosinut kansalaisuuslaki uudistettiin issoja suosivammaksi vuonna 1975. Lopulta toukokuussa 1977 järjestetyn kansanäänestyksen perusteella uusi Djiboutin tasavalta perustettiin 27. kesäkuuta 1977. Valtion ensimmäiseksi presidentiksi nousi Hassan Gouled Aptidon, joka nousi presidentiksi kolmesti peräkkäin (1977–1999). Ensimmäinen poliittinen puolue, Rassemblement Populaire pour le Progrès (RPP, ’Edistyksen kansanpuolue’) perustettiin vuonna 1979 ja maasta tuli yksipuoluetasavalta vuonna 1981. 1980-luvun loppua kohden afarit alkoivat tuntea yhä enemmän tyytymättömyyttä issapresidentti Aptidonin tapaan hoitaa maan asioita, ja joukko afarisissejä muodosti noin 3 000 taistelijan kokoisen FRUD:n (Front pour la Restoration de l’Unité et de la Démocratie, ’Yhtenäisyyden ja demokratian palautusrintama’) vuoden 1991 lopulla. FRUD sai ison osan maan alueista hallintaansa, etupäässä pohjoiset ja läntiset alueet. Sotatila laukesi huhtikuussa vuonna 1992, kun Ranska toi maahan sotilaitaan. FRUD onnistui saamaan aluksi voittoja, mutta joutui lopulta alakynteen hallituksen joukoille. Monia oppositiojohtajia vangittiin sotilasvallankaappauksen suunnittelemisesta, muun muassa Ali Aref Bourhan. Hallitus joutui käyttämään kapinallisten taltuttamiseen vuoden 1993 budjetista lähes 35 prosenttia. Vuonna 1994 kapinallisjoukkojen rivit alkoivat hajaantua ja vuoden loppupuolella osapuolet onnistuivat solmimaan rauhan, jonka perusteella FRUD:n joukot riisuttiin aseista seuraavana vuonna.
Sisällissodan jälkeen kaksi FRUD:n johtajaa pääsivät maan ministereiksi, ja FRUD sai laillisen poliittisen puolueen aseman vuonna 1996, mikä merkitsi Djiboutin yksipuoluehallinnon loppua. FRUD:n radikaalisiipi vastasi vuosien 1997–1998 levottomuuksien aiheuttamisesta, mutta se ja hallitus sopivat erimielisyydet vuonna 2000. Presidentti Aptidonin hallintokausi on saanut osakseen runsaasti negatiivista huomiota ihmisoikeuksien osalta. Hänen hallintoa on syytetty muun muasta raiskauksista, pahoinpitelyistä, mielivaltaisista ja pitkittyneistä vankeustuomioista sekä poliittisten vastustajien murhaamisesta tai kadottamisesta. Esimerkiksi ranskalainen Djiboutin hallinnon pahoinpitelytapauksia tutkinut tuomari Bernard Borrel kuoli vuonna 1995 epämääräisissä olosuhteissa. Tapaus vietiin Haagin kansainväliseen tuomioistuimeen vuonna 2008, jonka päätöksen mukaan Ranskalla ei ole oikeutta vaatia tietoja Borrelin kuolintutkimuksista. Maan mediaan on myös kohdistunut uhkailua ja vainoamista. Aptidonin aikana vaalien äänestysprosentti on jäänyt useasti alle viidenkymmenen.Maa sai uuden presidentin vuonna 1999 järjestetyissä vaaleissa, kun sairastellut Aptidon ilmoitti jäävänsä eläkkeelle. Presidenttiydestä kilpailivat FRUD:n ja RPP:n tukema Ismail Omar Guelleh, joka oli jo voittanut ehdokaskisan Ismael Godi Haredia vastaan, ja PRD:n (Demokraattinen uudistuspuolue), PND:n (Kansandemokraattinen puolue) ja FRUD:n radikaalisiiven tukema ehdokas Moussa Ahmed Idriss. Guelleh voitti vaalit 74 prosentin kannatuksella, kun kokonaisäänestysprosentti jäi 60 prosenttiin. Vuoden 2003 parlamenttivaalit olivat lähellä muuttua historiallisiksi, kun oppositiokoalitio jäi vain 4 939 äänen päähän vaalivoitosta. Historiaan vaalit jäivät tästäkin huolimatta, sillä Djibouti sai ensimmäiset seitsemän naista parlamenttiin. Vuoden 2003 jälkeen oppositio on boikotoinut näyttävästi järjestettyjä vaaleja, mikä on mahdollistanut valtaapitävän puolueen ja presidentti Guellehin vallan jatkumisen keskeytyksittä.YK syytti vuonna 2006 julkaistussa raportissa Djiboutia ja kuutta muuta maata vuonna 1992 solmitun Somalian asekauppasaarron rikkomisesta ja asemyynnistä hallituksen vastaisille islamistitaisteilijoille Mogadishussa. Djibouti kiisti syytökset jyrkästi. Djiboutin sisämaa kärsi maalis–huhtikuussa 2007 kuivuuden aiheuttamasta nälänhädästä. YK:n ruokaohjelman (WFP) mukaan 53 000 ihmistä kärsi nälkää. Kesäkuussa 2008 Djiboutin ja Eritrean välillä syntyi taisteluvälikohtaus Ras Doumeiran raja-alueesta aivan Punaisenmeren tuntumassa, missä ainakin yhdeksän djiboutilaista sai surmansa. Kiista jatkui vielä huhtikuussa 2009, kun YK käski Eritreaa vetämään joukkonsa Djiboutista. Eritrea vastasi, ettei sillä ole Djiboutissa joukkoja.
Djibouti on semipresidentiaalinen tasavalta. Presidentti valitaan vaaleilla kuusivuotiskaudelle, ja hänen pitää kuulua issoihin. Tällä hetkellä istuva presidentti Ismail Omar Guelleh (ja maan toinen) oli vuoden 2005 vaalien ainoa ehdokas, kun Ahmed Dini kuoli ennen vaaleja ja jätti opposition vaille kunnollista vastaehdokasta, minkä takia oppositiopuolueet boikotoivat vaaleja. Presidentin valtaoikeuksiin kuuluu muun muassa pääministerin ja ministerineuvoston ministereiden nimittäminen. Presidentti Guelleh valittiin uudelleen vuonna 2011, hän sai yli 80 prosenttia äänistä. Pääministeri on aina afari. Vastaavanlainen vallanjako koskee muitakin ministereitä, joista arabeille, isaaqeille ja gadabuurseille on varattu vähintään yksi salkku. Afareilla pitää olla kuitenkin yksi ministeri enemmän kuin issoilla. Korkeimman oikeuden tuomari on issa.Djiboutin parlamentissa on 65 jäsentä, jotka valitaan viiden vuoden järjestettävissä parlamenttivaaleissa. Djiboutin vaalimenettely on luonteeltaan poikkeuksellinen, sillä vaalien suurien puolue saa kaikki paikat, mikä estää oppositiota vaikuttamasta maan asioihin. Djiboutin sisällissodan jälkeen aiempaa yksipuoluejärjestelmää muutettiin niin, että laki salli kolme puoluetta. Vuonna 2002 kolmen puolueen rajoitus lopetettiin ja Djiboutista tuli lainsäädännöllisestikin aito monipuoluetasavalta.Djiboutilla on omat asevoimat, jonka kokoa on 1990-luvun alun sisällissodan jälkeen jatkuvasti pienennetty. Asevoimien ylikomentaja on maan presidentti. Djiboutin maavoimien vahvuus on 8 000 sotilasta ja ilma- sekä merivoimissa on molemmissa noin 200 sotilasta. Lisäksi maassa on puolisotilaallisissa ryhmittymissä 1 200 taistelijaa ja Ranskalla on maassa 2 600 sotilasta. Ranska on käyttänyt Djiboutin sotilastukikohtaansa muun muassa taisteluissa Adeninlahden merirosvoja vastaan. Djibouti käytti vuoden 2005 budjetista 28,5 miljoonaa puolustusvoimiin. Ranskan lisäksi Djiboutissa on sotilastukikohta Yhdysvalloilla, Japanilla ja Kiinalla.
Djibouti on luonut toimivat suhteet niin ulko- kuin naapurimaihinkin, ainoastaan Eritrean kanssa Djiboutilla on kireät välit muun muassa rajakiistan takia. Djibouti kuuluu YK:hon ja sen useisiin alaorganisaatioihin, mutta ei kuitenkaan IAEA:han. Lisäksi maalla on jäsenyys Afrikan unionissa, WTO:ssa, Arabiliittossa, kauppaliitto Comesaassa, Afrikan sarven maiden yhteistyöjärjestö IGAD:ssa ja Islamilaisessa konferenssissa.Djibouti on pysytellyt puolueettomana Etiopian ja Eritrean välisissa konflikteissa (muun muassa vuosien 1998–2000 sodassa). Eritrea ehti katkaista diplomaattiset suhteensa Djiboutiin vuonna 1998 sodan alettua, mutta loi ne uudelleen sodan päätyttyä ja suhteet ovat paranemassa. Djiboutille on ollut kuitenkin Etiopian ja Eritrean kiistoista taloudellista hyötyä, sillä Etiopia on joutunut tuomaan tavaraa Djiboutin kautta Eritrean sijaan. Djibouti myös puoltaa yhtenäisen Somalian puolesta, eikä se ole tunnustanut Somalimaata.Djiboutissa elää noin 27 000 pakolaista. Lisäksi maahan on saapunut arviolta noin 100 000 laitonta maahanmuuttajaa työpaikanhaussa. Laiton maahanmuutto kävi Djiboutin muutoinkin pienelle kansantaloudelle niin raskaaksi taakaksi, että vuoden 2003 heinäkuussa laittomasti maassa olevat määrättiin karkotettavaksi maasta.Djibouti ja sen satamat ovat olleet tärkeässä roolissa Yhdysvalloille 1990-luvun ja 2000-luvun sodissa Irakin alueella.
Djibouti on omaksunut ranskalaisen oikeusjärjestelmän, johon on sekoittunut islamilainen šaria ja paimentolaisheimojen lakiperiaatteita. Maan vuoden 1992 perustuslakiuudistus perustuu voimakkaasti Ranskan vuonna 1958 säädettyyn perustuslakiin. Tuomio-oikeutta käyttävät hovioikeus (engl. High Court of Appeal) ja korkein oikeus, joiden lisäksi jokaisella hallintoalueella on omat alemmat tuomioistuimet. Perustuslakineuvoston tehtäviin kuuluu tarkkailla lakiehdotusten perustuslaillista pätevyyttä.Vuonna 2002 maassa äänestettiin uusi perhelaki, joka takaa aiempaa šaria-lain mukaista lainsäädäntöä paremman aseman naisille ja lapsille. Maassa on tästä lähin pyritty parantamaan naisten asemaa muun muassa perustamalla naisten asioista vastaavan ministerin asema. Ministerin myötä perustettiin uusi järjestöverkosto, joka auttaa naisia pitämään huolta heidän oikeuksistaan. Hallinto on myös lisännyt panostuksiaan estää laitonta naisten sukupuolielinten silpomista. Kolmessa vuodessa Djibouti on onnistunut saamaan noin puolet maan tytöistä peruskouluun. Djiboutissa naisten asema on selvästi parempi kuin muissa islaminuskoisissa maissa, vaikka esimerkiksi työmarkkinoilla se on miehen asemaa heikompi.
Djibouti jakautuu kuuteen hallintoalueeseen, joista viisi on alueita (cercle) ja yksi kaupunki.
Djiboutin talous perustuu sen vapaakauppa-alueeseen kuuluvaan satamaan ja sen palveluihin. Djibouti tarjoaa palveluja läpikulku-, uudelleenlastaus-, ja polttoaineen lisäyssatamana. Lähes 80 prosenttia bruttokansantuotteesta tulee palveluista. Djiboutin taloutta on vapautettu yksityissektorille, mutta valtio pitää edelleen kontrollissaan tiettyjen hyödykkeiden hintoja (mm. jauho, sokeri, polttoaine, leipä). Djiboutin merkittävimmät luonnonvarat ovat suola, kipsi ja muut mineraalit sekä geoterminen energia. Maan merkittävin vientituote on karjataloustuotteet.Kuivuus rajoittaa maanviljelyn hedelmiin ja vihanneksiin. Maanviljely liittyy pääasiassa paimentolaisten omavaraistalouteen, ja maa tuottaa itse vain viisi prosenttia ruoantarpeestaan, joten ruoka joudutaan tuomaan ulkomailta. Maassa tuotettiin lihaa vuonna 2004 noin 11 200 tonnia ja maitoa vajaa 14 000 tonnia. Vuonna 2005 YK:n ruokaohjelma varoitti, että 30 000 ihmistä Djiboutissa kärsi vakavasta nälänhädästä kolme vuotta kestäneen niukkasateisuuden takia. Vuonna 2011 FAO:n raportissa arvioitiin, että sateiden vähäisyyden aiheuttaman laidunten ja juomaveden niukkuuden takia vuohilaumat olivat pienentyneet neljäsosaan ja maidontuotanto alle puoleen vuoden 2003 tuotantomääristä.Maan teollisuus on pieni ja keskittyy laivan- ja kaupunkirakentamiseen sekä mineraaliveden pullotukseen maitotuotannon ohella.
Maan rahayksikkö on Djiboutin frangi, joka on sidottu Yhdysvaltojen dollariin.Djibouti tuottaa sähköä polttamalla ulkomailta tuotua öljyä. Sillä ei ole omia maakaasu-, öljy- tai hiilivaroja. Djiboutin sataman merkityksen öljynviennissä on huomannut Arabiemiirikunnissa toimiva Dubai Ports Authority, joka on investoinut Djiboutin sataman öljyterminaalin parannus- ja laajennustöihin osana Doraleh-hanketta. Ranskan, Italian ja YK:n kehitysohjelman avustuksilla Djibouti on kartoittanut maan geotermisen energian varantoja, joiden se toivoo riittävän katkaisemaan energiantuotannon riippuvuuden öljystä ja tekemään Djiboutista energian suhteen omavaraisen.Tieverkkoa on 2 890 kilometriä, josta 365 kilometriä on asfalttipäällysteistä. Maassa on myös 13 lentokenttää, joista vain kolmella on päällystetty kiitotie.
Väestön kaksi suurinta ryhmittymää ovat issojen somaliheimo (60 %) ja Etiopian danakilien kanssa samantaustaiset afarit (35 %). Loput viisi prosenttia on ranskalaisia, italialaisia, (Jemenin) arabeja ja etiopialaisia. Lähes koko väestö on muslimeja (94–99 %), mutta maassa elää pieni kristittyjen vähemmistö. Djiboutin viralliset kielet ovat ranska ja tai’zziadenin arabia, joita väestöstä kuitenkin puhuu äidinkielenään alle kymmenen prosenttia. Suurin osa puhuu afaria ja somaliaa. Lukutaitoisuus vuonna 2003 oli 67,9 prosenttia. Maassa vallitsee laaja uskonnonvapaus, eikä käännytykseen suhtauduta myönteisesti. Maan ainoa kristillinen juhlapyhä on joulu.Djiboutin ilmoitettu asukasluku vaihtelee runsaasti riippuen lähteestä. Djiboutin valtiovarainministeriön mukaan maassa eli vuonna 2004 arviolta 632 000 asukasta. YK:n arvio on noin 833 000, ja CIA:n World Factbookin mukaan arvio heinäkuun 2011 asukasluvuksi on 757 074. Yli puolet väestöstä elää pääkaupungissa. Väestön kasvunopeus on noin 1,7–1,9 prosenttia. Kaupungistumisaste vuonna 2010 oli 76 prosenttia ja kasvaa 1,8 prosentilla vuodessa.Miehiä on maassa noin 86 prosenttia naisten lukumäärästä. Naisten odotettu elinikä vuonna 2011 oli 64 ja miesten 59 vuotta. Naisten hedelmällisyysluku eli yhden naisen synnyttämien lasten lukumäärä on korkea, noin 2,7. Tuhannesta vastasyntyneestä keskimäärin 55 kuolee ennen yksivuotissyntymäpäivää. Imeväisyyskuolleisuuden korkeuteen ja eliniänodotteen lyhyyteen vaikuttaa erityisesti AIDS, jota sairastaa aikuisista 2,5 prosenttia. Lisäksi ongelmia aiheuttavat kuivuus ja ruokakriisi.Vuonna 2003 miehistä 78 prosenttia ja naisista vain 58,4 prosenttia osasi lukea ja kirjoittaa. Koulunkäynti on ilmaista ja periaatteessa pakollista yhdeksän vuoden ajan. Kuitenkin vain 23 prosenttia tytöistä ja 33 prosenttia pojista käy yläkoulua. Yläkouluja on vain suuremmissa asutuskeskuksissa, ja niissä on liian vähän tilaa ja opettajia. Etenkin maaseudun vaeltavaa elämää viettävät ihmiset eivät ole innostuneita kaupunkilaisesta elämänmenosta. Tyttöjen kouluun pääsyä on lakien avulla yritetty helpottaa.Maassa on yksi yliopisto, Djiboutin yliopisto, joka perustettiin vuonna 2006. Monet korkeakoulututkintoa havitelleet ovat suorittaneet opintonsa ulkomailla, yleensä Ranskassa.
Djiboutin lähes koko väestö on muslimeja, joten islamilla on voimakas vaikutus maan kulttuuriin. Djiboutilaisia kirjallisia teoksia on vähän ja nekin ranskankielisiä. Kulttuuri välittyy sukupolvelta toiselle suullisen perinteen kautta. Afarit ovat kehittäneet rikkaan kansantaruston ja ginnili-sotarunoutta.Vuonna 2006 tehdyn tutkimuksen mukaan 46 prosenttia djiboutilaisista miehistä ja seitsemän prosenttia naisista käyttävät mietona huumausaineena tunnettua khatia. Lukuja on pidetty aliarvioina. Sitä käytetään uskonnollisissa tilaisuuksissa ja vapaa-ajalla lounaan jälkeen, kun työt seisahtuvat keskipäivän kuumuuden vuoksi.Maan tiedotusvälineet ovat kaikki valtion omistamia, mutta perustuslain suomaa lehdistönvapautta on kerrottu noudatettavan. Viikoittain ilmestyvän La Nation de Djibouti -lehden levikki on vain noin 4 300 taloutta (2000). Maan oppositio julkaisee myös muutamia viikoittain tai kuukausittain ilmestyviä lehtiään. Vuonna 2001 maassa oli lisäksi yksi televisiokanava ja kolme radiokanavaa. Internet-yhteys löytyi 6 500 tilaajalta vuonna 2003. Matkapuhelimia oli samana vuonna 23 000 kappaletta ja lankapuhelimia 9 500 kappaletta.
Djibouti on osallistunut olympialaisiin vuodesta 1984 alkaen. Maan ainoan mitalin on saanut Ahmed Salah miesten maratonilla vuonna 1988. Djiboutin jalkapallomaajoukkue oli joulukuussa 2017 FIFA-rankingin sijalla 186.
Gall, Timothy L. & Hobby, Jeneen M.: Worldmark Encyclopedia of the Nations: Africa (12. painos).    Thomson-Gale, 2007.  ISBN 1-4144-1091-3.   
Ember, Melvin & Ember, Carol R.: Countries and Their Cultures (v. 2).    Macmillan Reference – Gale, 2001.  ISBN 0-02-864948-6.   
Middleton, John: New Encyclopedia of Africa (v. 2).    Thomson-Gale, 2007.  ISBN 978-068-431-557-7.
