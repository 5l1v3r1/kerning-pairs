
Into the Pitch Black  on Mors Subitan kolmas studioalbumi, joka julkaistiin 6. huhtikuuta 2018 levymerkillä Inverse Records.

Into the Stars on Olivia Lufkinin kahdeksas single. Se julkaistiin 4. syyskuuta 2002. Singlen pääraitaa käytettiin kaupallisesti "Hairmake Earth"-elokuvassa. Single ylsi korkeimmillaan sijalle #99 Oricon Charts-listalla ja pysyi siellä viikon.

Introns on LCD Soundsystemin kokoelma-albumi, joka koostuu edellisen LCD Soundsystem -albumin b-puolista ja remixeistä. Albumin kansikuvassa on bändin laulaja James Murphyn levykokoelma.

Ion Constantin Brătianu (2. kesäkuuta 1821 Piteşti – 16. toukokuuta 1891 Florica) oli romanialainen valtiomies, joka toimi Romanian pääministerinä vuosina 1876–1888 ja jota pidetään yhtenä modernin Romanian valtion isistä. Hän perusti vuonna 1875 Romanian Kansallisliberaalin puolueen (PNL).
Valakiasta kotoisin ollut Brătianu opiskeli 1840-luvulla Pariisissa ja sai vaikutteita Ranskassa vaikuttaneista radikaaleista aatteista. Hän osallistui vuoden 1848 epäonnistuneeseen vallankumousyritykseen, minkä jälkeen hän asetui maanpakoon Pariisiin. Brătianu pääsi palaamaan kotimaahansa vuonna 1857. Hän kannatti Valakian ja Moldavian ruhtinaskuntien yhdistämistä Romanian valtioksi, mikä toteuikin Alexandru Ioan Cuzan johdolla. Brătianu oli lyhyn aikaa ministerinä Cuzan hallituksessa vuonna 1860. Sen jälkeen hän perusti yhdessä veljensä Dumitru Brătianun kanssa Romanian kansallisliberaalin puolueen. Brătianu osallistui vuonna 1866 Cuzan syrjäyttämiseen sekä Hohenzollern-Sigmaringen-sukuisen Kaarle I:n valitsemiseen Romanian ruhtinaaksi. Brătianu nimitettiin valtiovarainministeriksi ja hän osallistui Romanian vuoden 1866 perustuslain muotoiluun. Hän kuitenkin menetti hallitsijan suosion kun hänet yhdistettiin vuonna 1870 tapahtuneeseen epäonnistuneeseen tasavaltalaiseen vallankaappausyritykseen.Päästyään takaisin suosioon Brătianu toimi lähes yhtäjaksoisesti Romanian pääministerinä vuodesta 1876 vuoteen 1888, lukuun ottamatta lyhyttä katkosta vuonna 1881, jolloin pääministerinä oli hänen veljensä Dumitru. Hänen johdollaan Romania sai itsenäisyytensä vahvistettua Venäjän–Turkin sodan (1877–1878) ja Berliinin kongressin (1878) myötä. Brătianun hallitus toteutti perustuslain uudistuksen ja maareformin sekä edisti teollistumista ja talouden modernisointia. Romania julistautui vuonna 1881 kuningaskunnaksi ja solmi 1883 liiton Saksan ja Itävalta-Unkarin kanssa. Brătianu johti maata varsin itsevaltaisesti. Erimielisyydet kuningas Kaarle I:n kanssa pakottivat hänet lopulta eroamaan vuonna 1888. Parlamentti nosti vuonna 1889 syytteen Brătianua ja hänen hallitustaan vastaan, mutta syytteet hylättiin seuraavana vuonna. Brătianu johti Kansallisliberaalia puoluetta kuolemaansa asti.
Ion Brătianun poikia olivat Ionel, Vintilă ja Dinu Brătianu, joista kaikki toimivat Kansallisliberaalin puolueen puheenjohtajina ja kaksi ensimmäistä myös Romanian pääministereinä.

Iranin islamilainen tasavalta eli Iran (pers. ‏ایران, Īrān‎) on Lähi-idässä sijaitseva valtio, jonka pääkaupunki on Teheran. Se rajautuu pohjoisessa Armeniaan, Azerbaidžaniin ja Kaspianmereen, pohjoiskoillisessa Turkmenistaniin, idässä Afganistaniin ja Pakistaniin, etelässä Persianlahteen ja Arabianmereen ja lännessä Irakiin ja Turkkiin. Maan virallinen nimi oli vuoteen 1935 asti Persia. Sen kulttuuri on maailman vanhimpia. Šiialaisuus on valtionuskonto ja persia virallinen kieli. Yli 80 miljoonan asukkaan väestöstä suurin osa on persialaisia, ja suurimmat vähemmistöt ovat azerit, kurdit ja lurit. Iranin maaperä on epävakaa ja altis maanjäristyksille. Paksuista sedimenttikerroksista löytyy öljyä ja maakaasua. Maan talous perustuu ennen kaikkea öljyvaroihin. Kansallisen öljy-yhtiön National Iranian Oil Companyn (NIOC) mukaan Iranilla on maailman suurimmat maaöljy- ja maakaasuvarat. Iranin National Petrochemical Companyn (NPC) mukaan aasialainen konsortio on investoimassa seitsemän miljardia Yhdysvaltain dollaria maan petrokemian teollisuuteen. CIA World Factbookin mukaan Iran on maaöljyvaroissa maailman neljäs ja maakaasuvaroissa toinen.Joulukuusta 2010 lähtien Iran on ollut ainoa maailman maa jossa on käytössä perustulo.
Persiankieliset iranilaiset ovat sassanidien kaudesta alkaen käyttäneet maasta nimitystä Iran, joka tarkoittaa ”arjalaisten valtakuntaa”, kun taas lännessä on käytetty kreikkalaisilta periytyvää Persia-nimitystä. Vuonna 1935 šaahi Reza Pahlavi vaati kansainvälistä yhteisöä käyttämään Iran-nimeä. Hänen poikansa Muhammad Reza Pahlavi salli 1959 sekä Persia- että Iran-nimien käytön. Iran on vakiintunut muoto puhuttaessa nyky-Iranista, mutta historiallisesta Iranista käytetään usein edelleen nimitystä Persia. Vuoden 1979 islamilaisen vallankumouksen jälkeen maan koko nimi on ollut Iranin islamilainen tasavalta.
Iranin maisemaa hallitsevat jylhät vuorijonot, jotka erottavat syvänteitä tai mannerlaattoja toisistaan. Maan läntinen osa, jossa suurin osa väestöstä elää, on vuoristoista. Siellä on vuorijonoja kuten Kaukasus, Zagros ja Alborz-vuoret, joista viimeksi mainittu sisältää Iranin korkeimman kohdan, Damavandvuoren (5 604 metriä). Maan keskiosa on laaja tasanko 300–900 metrin korkeudessa, ja sen itäosassa sijaitsee kaksi suola-aavikkoa, Iso Suola-aavikko eli Dasht-e Kavir ja Iso Hiekka-aavikko eli Dasht-e Lut suolajärvineen. Monin paikoin vuoret ulottuvat Persianlahden rannalle asti, ja maassa on vain kaksi alankoaluetta: Mesopotamian alangon jatke maan lounaisosassa ja Kaspianmeren rannikon alanko.
Iranin kallioperä on seismisesti aktiivista, sillä maan poikki kulkee useita suuria siirroslinjoja.Zagrosvuoret ovat syntyneet Arabian ja Iranin laattojen painuessa vastakkain. Iran ja sen lähialueet Alpeilta Indonesiaan muodostuvat mikromannerlaatoista, jotka painuvat toisiaan vasten ja toistensa alle. Triaskaudella tälle alueelle syntyi merkittäviä malmivaroja: porfyyrityyppistä kuparia, kromiittia ja siihen liittyviä malmeja sekä lyijy-sinkkimalmioita.Sedimenttikerros on paikoin jopa 15 kilometriä paksu, ja siinä on kerrostumia kaikilta geologisilta kausilta. Kaikkia alueita, jotka vaikuttavat lupaavilta öljy- tai kaasuesiintymien suhteen, ei ole vielä tutkittu perusteellisesti.
Kaspianmeren rannikko on kapea nauha järven eteläreunalla. Se voidaan jakaa edelleen Alborzin metsäaroon, jossa rohtokataja ja tavallinen kataja ovat pääasiallisia puulajeja, sekametsäalueeseen, jonka lajeja ovat idänpyökki, euroopanvalkopyökki, rautapuu, euroopanmarjakuusi, vuorijalava, tervaleppä, granaattiomena, eräs lehmus (Tilia rubra) ja tammi (Quercus castanefolia), sekä alankoalueen aavikkoon.
Iranoturanilainen vyöhyke on laajin kasvillisuusvyöhyke. Se on kuivaa, talvisin kylmää aluetta. Se voidaan jakaa tasankoon ja vuoristoalueeseen. Tasangolla kasvaa marunalajeja ja suolaa sietäviä kasveja. Hiekka-aavikon ja soran laitamilla kasvaa monia tamariskilajeja. Vuorilla tavataan katajaa ja hedelmäpuita kuten mantelia muistuttava Prunus scoparia sekä kurjenherneitä ja muita matalia kasveja.
Zargosvuorten vyöhyke kattaa vuorten lisäksi niitä ympäröivää aroa. Lehtimetsän valtalajeja ovat tammet ja pistaasit. Puurajan yläpuolella kasvaa vuoristokasvillisuutta. Kalkkikivijyrkänteiden koloissa 1500–3500 metrin korkeudella kasvaa monia endeemisiä esikkokasveihin kuuluvia Dionysia-lajeja. Vuorilla tavataan myös monia sipulikasveja kuten pikarililjoja, käenrieskoja, tulppaaneita, helmililjoja ja afrikantähdikin sukulaisia (Ornithogalum).
Khalidj-o-Ommanin vyöhyke levittäytyy vuorten länsipuolelta Persianlahden rannikolle. Siellä tavataan subtrooppisia lajeja kuten Acacia, Prosopia, Ziziphus, Avicennia, Rhizophora, Populus euphatica ja Prosopis stephaniana.Iranin harvinaisin eläinlaji on gepardin aasialainen alalaji, jonka ei tiedetä varmuudella elävän missään Iranin ulkopuolella, ja sielläkin populaatio on pieni. Alueella elänyt aasianleijonapopulaatio on kuihtunut ja kaspiantiikeri kuollut sukupuuttoon. Maassa elää silti edelleen noin 160 nisäkäslajia, 516 villiä lintulajia ja noin kymmenen tuhatta kasvilajia. Kaspianmeren kaviaaria tuottava kitasampi on erittäin uhanalainen, ja Iran istuttaa vuosittain 24 miljoonaa sammenpoikasta Kaspianmereen kannan ylläpitämiseksi.Aavikoituminen ja siitä välillisesti seuraava maanviljelyksen levittäytyminen uusille alueille ovat uhkana luonnon monimuotoisuudelle.
Iranin maaston monimuotoisuuden takia maan eri osissa on erilainen ilmasto. Maan pohjoisella reunalla Kaspianmeren rannikon tasangolla lämpötilat laskevat nollarajan alapuolelle ja säilyvät loppuvuoden kosteina. Kesälämpötilat ylittävät harvoin 29 °C. Vuosittainen sademäärä on 680 mm itäisellä puolella tasankoa ja yli 1 700 mm läntisellä puolella tasankoa. Lännempänä asuinkeskukset Zagros-vuorten juuressa kokevat kylmempiä lämpötiloja. Näillä alueilla on ankaria talvia, joina lämpötila menee pakkasen puolelle ja lunta sataa paljon. Vuorten itäisillä ja keskisillä juurilla on kuivaa alueiden saadessa alle 200 mm sadetta ja aavikoituessa silloin tällöin. Keskiarvoiset kesälämpötilat ylittävät 38 °C. Satelliittikuvien perusteella Iso hiekka-aavikko kaakossa on kesäpäivisin yksi maailman kuumimmista paikoista. Eteläisessä Iranissa olevien Persianlahden ja Omaninlahden rannikkotasangot kokevat miedot talvet ja erittäin kosteat ja kuumat kesät. Sademäärä jää 300 millimetrin alapuolelle.
Iranin korkeakulttuuri on maailman vanhimpia. Kirjoitettu historia alkaa elamilaisten kirjoituksista noin 3000 eaa. Maahan tunkeutuneet arjalaiset toivat useimpien Iranin nykykielten esimuodot. Meedian valtakunnan jälkeen akemenidit muodostivat Kyyros II Suuren johdolla Persian valtakunnan 546 eaa. Aleksanteri Suuri valloitti Persian vuonna 331 eaa., mutta se jatkui pian seleukidien dynastiana, jota seurasivat parthialaisten ja sassanidien valtakunnat.
Keskiaikaan sijoittui monia Iranin historian kannalta tärkeitä tapahtumia, kuten islamilainen valloitus, turkkilaiskansojen saapuminen alueelle, Mongolivaltakunnan 1220-luvulla alkanut tuhoisa hyökkäys, Timur Lenkin valloitus ja šiialaisuuden tulo valtionuskonnoksi safavidien aikana 1501–1722. Uudella ajalla Persiasta tuli kilpailevien siirtomaaimperiumien, kuten Venäjän ja Yhdistyneen kuningaskunnan taistelukenttä. 1800-luvun modernisaatio johti Persian perustuslailliseen vallankumoukseen vuosina 1905/1911.
Perustuslaillisen vallankumouksen jälkeen Reza Pahlavi kaappasi vallan Qajar-dynastialta 1921. Šaahi Reza Pahlavi teki suunnitelmia teollisuuden kehittämisestä, rautateiden rakentamisesta ja kansallisesta koulutusjärjestelmästä. Hänen itsevaltainen hallitsemistapansa aiheutti kuitenkin vastustusta. Toisen maailmansodan aikana maan miehittäneet liittoutuneet pakottivat šaahin luovuttamaan vallan pojalleen Muhammad Reza Pahlaville, jonka toivottiin olevan yhteistyöhaluisempi.Vuonna 1953 Anglo-Iranian Oil Companyn kansallistamisen vuoksi pääministeri Mohammed Mossadeq syöstiin vallasta brittien ja amerikkalaisten tiedustelupalveluiden avustuksella. Tarkoituksena oli suojella maiden öljyintressejä. Vallankaappauksen jälkeen monarkia palautui ja valta siirtyi takaisin šaahi Muhammad Reza Pahlaville. Hänen itsevaltainen hallintonsa johti lopulta islamilaiseen vallankumoukseen 1979, jota johti maanpaossa ollut ajatollah Khomeini.
Uusi teokraattinen poliittinen järjestelmä toteutti konservatiivisia islamilaisia reformeja ja papiston ennennäkemättömän suoran vaikutusvallan. Se vahvisti Iranin länsimaitten vastaista suuntausta, joka osin johtui lännen tuesta šaahille sekä Irakille Irakin–Iranin sodan aikana. Iranin Yhdysvaltain-suhteita haittasi erityisesti Yhdysvaltain lähetystötyöntekijöiden vangitseminen 1979, Iranin pyrkimys levittää islamilaista vallankumousta ja myöhemmin tuki Hizbollahin kaltaisille järjestöille.Vuonna 1980 Irak hyökkäsi vallankumouksen heikentämään Iraniin ja tuhoisa Irakin–Iranin sota jatkui vuoteen 1988. Kamppailu reformistien ja konservatiivien välillä jatkuu nykyisin vaaleilla valittujen poliitikkojen kautta, joiden valtaa papisto voimakkaasti rajoittaa. Presidentiksi valittiin 2005 konservatiivinen Mahmud Ahmadinedžad.Iran ilmoitti vuonna 2005 jatkavansa uraanin rikastamista, jonka se oli keskeyttänyt vuonna 2003 IAEA:n pyynnöstä. IAEA ja YK totesivat Iranin rikkovan määräyksiä ja uhkailivat sitä rangaistuksilla. Yhdysvallat laittoi rangaistuksia täytäntöön 2007, jolloin IAEA arvioi Iranin kykenevän halutessaan kehittämään ydinaseen 3–8 vuodessa.Kesäkuussa vuonna 2009 maassa puhkesi mellakoita, kun oppositio väitti vanhoillisten väärentäneen vaalituloksen, jossa vanhoillisten tukema Ahmadinedžad voitti vaalit. Hallitus vastasi mielenosoituksin ankaralla turvallisuusjoukkojen ja vallankumouskaartien väkivallalla. Tammikuussa 2010 teloitettiin kaksi miestä jotka oli tuomittu syyllisinä näihin levottomuuksiin.Yhdysvaltain asettamien pakotteiden keskellä Kiina tarjosi Iranille 10 miljardin dollarin luottolimiittiä. Iran ja Venäjä saivat myös neuvoteltua 2,5 miljardin dollarin sopimuksen junavaunuista.
Länsimediassa Iranin poliittiset ryhmittymät jaetaan usein konservatiiveihin ja liberaaleihin. Konservatiivit ovat uskollisia islamilaisen vallankumouksen perinteelle ja jakaantuneet kahteen puolueeseen ja liittoumaan: Yhdistynyt periaatteellisrintama (UPF) ja Laaja periaatteellisrintama (BPF). Vasemmisto tai reformistit (Eslah-Talaban) ovat samoin kahdessa puolueessa: Kansallinen luottamus ja uudistusten kansankoalitio (PCR) ja Reformistien koalitio.Iranissa noudatetaan tiukkaa islamilaista šaria-lakia, jonka pohjalta tehtyjen tulkintojen mukaan päätetään tuomioista. Šaria kieltää esimerkiksi alkoholin nauttimisen. Tästä voidaan tuomita kuolemantuomioon, mutta vähintään raipaniskuihin jos syytetty osoittaa katumusta.
Korkein uskonnollinen johtaja ja tosiasiallinen valtionpäämies (velayat-e faqih, suom. lain vartija, vuodesta 1989 Ali Khamenei) on elintärkeässä roolissa Iranin hallinnollisessa rakenteessa. Perustuslain mukaan uskonnollinen johtaja on vastuussa ”Iranin islamilaisen tasavallan politiikan yleisestä valvonnasta”. Uskonnollinen johtaja on asevoimien ylipäällikkö ja hallitsee Iranin vakoilu- ja turvallisuusoperaatioita; hän voi yksin julistaa sodan. Hänellä on valtuudet nimittää ja erottaa puolet Valvojien neuvoston jäsenistä, oikeuslaitoksen johtaja, yleisradion johtaja ja asevoimien esikuntapäällikkö ja komentaja sekä vallankumouskaartin (Pasdaran tai IRGC) komentaja.Korkeimman uskonnollisen johtajan valitsee Asiantuntijoiden neuvosto Madžles-e-Khobregan, joka koostuu 86:sta mudžtahidista. Sen jäsenet valitaan suoralla kansanvaalilla kahdeksanvuotiskausiksi. Ehdokkaiden soveltuvuus hyväksytään samoin kuin parlamenttivaaleissa. Neuvoston puhemies on Akbar Hašemi Rafsandžani syyskuusta 2007 lähtien.Iranin presidentti on vastuussa toteuttamaan perustuslakia ja toimimaan hallinnon johtajana muissa kuin uskonnollisen johtajan toimistolle kuuluvissa asioissa. Sama presidentti voi hallita korkeintaan kaksi peräkkäistä kautta ja lisäksi kolmannen kauden, mutta ei edellisten perään. Vuodesta 2013 virassa on ollut Hassan Rouhani. Hänet valittiin uudelleen toukokuussa 2017.
Iranin yksikamarinen parlamentti, islamilainen konsultoiva kokous tai Madžles-e Šura-je Eslami, koostuu 290 jäsenestä, jotka äänestetään nelivuotiselle kaudelle. Viisi paikkaa on varattu vähemmistöille: armenialaiskristityille kaksi, juutalaisille ja zarathustralaisille yksi paikka ja assyrialaisille ja Kaldean katolisille myös yksi jaettu paikka.Madžles on lainsäädäntöelin, joka myös vahvistaa budjetin ja kansainväliset sopimukset. Se voi myös erottaa ministerit epäluottamuslauseella tai panna viralta presidentin virkarikkeestä. Madžlesin päätökset vaativat kuitenkin valvojien neuvoston sekä uskonnollisen johtajan vahvistuksen.
Parlamenttiehdokkuus on edellyttää 26–75 vuoden ikää ja yliopistotutkintoa. Lisäksi ehdokkaan tulee olla uskollinen perustuslaille ja sitoutunut lakien noudattamiseen, mistä päättää valvojien neuvosto. Vuoden 2008 vaaleissa ehdokkaiksi asettuneista noin 7 600:sta 1 700 hylättiin. Äänioikeusikäraja on 18.Valvojien neuvosto on eräänlainen perustuslakituomioistuin, joka koostuu kuudesta uskonnollisen johtajan nimittämästä islamilaisen lain asiantuntijasta ja kuudesta Madžlesin valitsemasta lakimiehestä, johon asemaan ehdokkuuden asettaa oikeuslaitoksen johtaja, jonka nimittää uskonnollinen johtaja. Valvojien neuvoston tehtävänä on valvoa vaaleja ja tarkastaa parlamentin jo hyväksymät lait.
Viimeinen šaahin aikainen pääministeri Shapour Bakhtiar perusti Pariisissa monarkistisen NAMIR-puolueen, joka pyrkii vuoden 1906  perustuslain palauttamiseen. NAMIR teki yhteistyötä myös Ali Aminin Iranin vapautusrintaman kanssa. Myös entinen hovin jäsen Manuchehr Ganji johti omaa järjestöään.Tasavaltalainen Iranin kurdien demokraattinen puolue on taistellut Irania vastaan vuodesta 1979, vaikka sen joukot karkotettiin Iranin Kordestānista jo 1986.Iranin kommunistinen puolue, Tudeh hajotettiin pakolla 1983, mutta perustettiin myöhemmin uudelleen Itä-Saksassa. Toisen kielletyn puolueen, Fadayanin jäsenet liittyivät pääasiassa uuden Tudehin joukkoihin puolueen osallistuttua mujahedinien kapinaan. Kurdien kommunistinen puolue Komala taisteli hallitusta vastaan vuoteen 1985 asti.Iranin kansallinen vastarintaneuvosto perustettiin Ranskassa 1981, ja sitä pidetään Kansan mujahedin -järjestön julkisivuna.
Kansan mujahedin perustettiin 1965 taistelemaan šaahia vastaan, mutta hallitus murskasi sen pääosin 1975. Kesällä 1981 Kansan mujahedin nousi kapinaan Islamilaista tasavaltaa vastaan, mutta hävisi, ja sen johtajat pakenivat maasta. Vuonna 1986 Ranska karkotti järjestön, joka siirsi päämajansa Bagdadiin ja taisteli Saddam Husseinin tukemana Irania vastaan.
Yhdysvaltojen mukaan useat maat, ei kuitenkaan EU, pitävät sitä terroristijärjestönä.Toinen Irania vastustava liike on Britanniassa asuvan Amir Jahanchahin johtama Vihreä aalto -niminen (Green Wave) liike. Iranilaisia diplomaatteja on eronnut palveluksesta, muun muassa Suomessa lähetystön kakkosmiehenä toiminut Hossein Alizadeh. Aiemmin tammikuussa 2010 Oslossa toiminut Iranin konsulaatin virkailija sai turvapaikan Norjasta.Vuoden 2009 presidentinvaalien yhteydessä syntyi Green Movement -niminen liike, joka sai nimensä tunnusväristään vihreästä.
Iranin energiapolitiikassa keskeistä ovat suuret öljyvarat. Saudi-Arabia, Iran, Irak, Kuwait ja Arabiemiraatit tuottivat neljäsosan maailman öljystä vuonna 2005. Iranissa löydettiin öljyä vuonna 1908. Britannia sai osake-enemmistön Anglo-Iranian Oil Company -yhtiössä. Siitä syntyi myöhemmin BP. Iranin historiassa öljyvarojen hallinta on ollut merkittävä kysymys. Öljyn tuottajamaat perustivat öljykartellin OPEC 1960-luvulla. Kansainvälinen atomienergiajärjestö IAEA epäilee, että Iranissa on tiedettyä enemmän ydinlaitoksia.Iran on pyrkinyt aloittamaan energiantuotannon ydinvoimalla säästääkseen kallistuvaa öljyä. Ydinohjelma alkoi jo 1950-luvulla šaahin aikana Yhdysvaltain tuella Atoms for Peace -ohjelmassa. Vuoteen 2000 mennessä oli tarkoitus rakentaa 23 voimalayksikköä. Sopimukset ensimmäisistä kahdesta yksiköstä tehtiin länsisaksalaisten Siemens AG:n ja AEG Telefunkenin kanssa. Iran sijoitti myös uraaninrikastuslaitosta rakentavaan Eurodif-yritykseen. Islamilaisen vallankumouksen jälkeen Irania estettiin saamasta uraania ja saksalaiset jättivät laitosten rakentamisen kesken. Huhtikuussa 2006 Iran ilmoitti aloittaneensa uraanin rikastamisen omin voimin.Vuonna 1995 Iran solmi sopimuksen Venäjän kanssa osittain valmiin Bušehrin laitoksen rakentamisesta loppuun. Polttoaineen lataaminen voimalaan aloitettiin lokakuussa 2010. Bušehrin laitoksen rakennusvaiheessa löytyi Stuxnet-haittaohjelma. On arveltu, että Stuxnet oli suunniteltu nimenomaan hidastamaan tai estämään Iranin ydinohjelman toteuttamista.Iranin ydinohjelma on luonut kitkaa maan kansainvälisissä suhteissa. YK:n turvallisuusneuvosto vaatii Iranilta uraanin käsittelyn ja rikastuksen pysyvää lopettamista. Yhdysvaltain edustaja on syyttänyt Irania ydinaseen tavoittelusta. Iranin mukaan yritys kieltää uraanin rikastaminen rauhanomaisiin tarkoituksiin rikkoo kansainvälisen oikeuden normeja, ydinsulkusopimusta ja IAEA:n määräyksiä.
Yhdysvaltain tiedustelupalvelujen konsensus on kuitenkin että Iranilla ei ole ollut projektia ydinaseiden kehittämiseksi ainakaan vuoden 2003 jälkeen. IAEA:n raporteissa on mainittu huolestuneisuus Iranin rikastusohjelman sotilaallisesta ulottuvuudesta. Israel sen sijaan pitää Irania uhkana olemassaololleen. Yhdysvallat ja Euroopan unioni ovat asettaneet 2012 tiukkoja pakotteita Iranin öljy- ja pankkisektoreille.Aiemmin George W. Bush lukikin Iranin ”pahan akseliin” kuuluvaksi valtioksi. Lehtitietojen mukaan Bushin hallinto teki suunnitelmia sotilaallisesta iskusta Irania vastaan. Myös Israelin on uutisoitu suunnittelevan tai suunnitelleen iskua Iranin ydinohjelman hidastamiseksi.
Syytöksiä Iranin ydinohjelmasta on verrattu Bushin hallinnon syytöksiin Saddam Husseinin joukkotuhoaseista, joita käytettiin syynä hyökkäykseen Irakiin 2003.
Iranin on tiedetty teloittaneen alaikäisiä, vaikka se on allekirjoittanut Lapsen oikeuksien sopimuksen. Vuonna 2008 Iran lupasi lopettaa käytännön. Kansainvälistä kritiikkiä herätti Atefeh Sahaalehin tapaus vuonna 2004. Hän joutui 16-vuotiaana julkisesti hirtetyksi avioliiton ulkopuolella harrastetusta seksistä. Taiteilijanakin tunnettu Delara Darabi tuomittiin kuolemaan 17-vuotiaana tehdystä murhasta. Hän tunnusti teon alun perin, mutta teki sen ilmeisesti suojatakseen 19-vuotiasta poikaystäväänsä teloitukselta, koska uskoi itse alaikäisenä välttyvänsä kuolemantuomiolta.Iranissa voidaan tuomita ihmisiä aviorikoksesta kivitettäviksi kuoliaaksi.  2000-luvulla viranomaiset sanovat että näitä tuomioita pannaan harvoin toimeen. Amnestyn mukaan vuosina 2006–2010 kivitettyjä oli ainakin kuusi.Iranissa myös homoseksuaalinen toiminta, yleensä seksuaalinen kanssakäyminen  ja jumalanpilkka voivat johtaa kuolemantuomioon.
Iranin ulkosuhteet perustuvat kahteen tukijalkaan: alueen ulkopuolisen vaikuttamisen minimointiin sekä kattaviin diplomaattisiin suhteisiin kehittyviin ja sitoutumattomiin maihin. Iranilla on diplomaattisuhteet lähes kaikkiin YK:n jäsenmaihin, pois lukien Israel  ja Yhdysvallat (johon suhteet katkesivat Iranin vallankumouksen yhteydessä).Iranilla on kahdenlaiset asevoimat: tavanomainen armeija, johon kuuluu Iranin maavoimat, ilmavoimat ja merivoimat sekä Iranin Vallankumouskaarti. Asevelvollisuus kestää 18 kuukautta. 
Iranin vallankumouksen jälkeisten kauppasaartojen myötä maa on kehittänyt laajalti omaa puolustusteollisuutta. Iran valmistaa itse tankkeja, panssaroituja miehistönkuljetusvaunuja, ohjuksia ja ohjusjärjestelmiä, sukellusveneitä, sotilasaluksia, sotilashelikoptereita ja hävittäjiä.
Iran koostuu 31 provinssista (ostan-haa, yksikkö ostan). Vuonna 2010 Teheranin provinssista erotettiin Ālborz omaksi provinssikseen.
Iranin talousjärjestelmä on sekoitus keskussuunnittelua, valtion omistusta öljystä ja suuryrityksistä, kylien maataloutta ja pienimuotoista yksityistä vaihtotaloutta ja palveluyrityksiä. Nykyinen hallinto on jatkanut edellisen hallinnon markkinareformia ja osoittanut pyrkimystä monipuolistaa Iranin öljystä riippuvaa taloutta. Monipuolistamiseen kuuluu autonvalmistus, ilmailuteollisuus, kuluttajaelektroniikka, aseteollisuus, petrokemia ja ydinteknologia. Autovalmistajat Iran Khodro ja SAIPA valmistavat omia ja ulkomaisia merkkejä lisenssillä.Iran toivoo myös houkuttelevansa miljardeja ulkomaisia investointeja luomalla suosiollisen sijoitusilmaston, johon kuuluvat vähennetyt rajoitteet ja tullit sekä vapaakauppa-alueet kuten Tšabahar ja Kiš-saari. Modernissa Iranissa on vahva keskiluokka ja kasvava talous, mutta korkea inflaatio ja työttömyys ovat ongelmia. Työttömyyden takia monet koulutetut nuoret lähtevät maasta, ja Iran kärsii aivovuodosta.Iran on OPECin perustajajäsen. Vuonna 2012 Iran oli OPECin toiseksi suurin ja maailman viidenneksi suurin öljyntuottaja (Venäjä, Kiina, Yhdysvallat eivät kuulu OPECiin) , ja sen tunnetut öljyvarat olivat kolmanneksi suurimmat (Saudi-Arabian ja Venezuelan jälkeen). Sillä on hallussaan yli 10 prosenttia maailman näytetyistä öljyvarannoista. Sillä on hallussa myös Venäjän jälkeen maailman toiseksi suurimmat maakaasuvarannot.Iranin vienti suuntautuu Aasiaan: Kiinaan, Japaniin, Intiaan, Etelä-Koreaan ja Turkkiin. Tuontia on Arabiemiraateista, Kiinasta, Saksasta, Etelä-Koreasta, italiasta, Venäjältä ja Intiasta. Maan merkittävimmät luonnonvarat ovat öljy, maakaasu, kivihiili, kromi,  rautamalmi, kupari, lyijy, mangaani ja rikki. Merkittävin vientituote on öljy, joka vastaa 80 prosenttia viennin arvosta. Muita vientituotteita ovat muut petrokemian ja kemian tuotteet, hedelmät ja pähkinät sekä matot.Iranin ulkomaanvelka on noin 2,4 prosenttia bruttokansantuotteesta.
Iran Air on Iranin kansallinen lentoyhtiö. Iranissa on 319 lentopaikkaa, joista 133:n kiitotietä on päällystetty ja 42:lla on yli kolmekilometrinen kiitotie. Teheranissa on kaksi lentoasemaa, joista vanhalle Mehrabadin kentälle suuntautuvat lennot naapurimaista ja kotimaasta, kun taas vuonna 2004 valmistunut Imaami Khomeinin kansainvälinen lentoasema on maan kansainvälisen liikenteen keskus. Širazin lentoasema on myös suosittu ulkomaalaisten matkailijoiden käytössä, samoin kuin Esfahan, Bandar Abbas ja Kiš.Iranissa on ollut hyvät maantieyhteydet Silkkitien ajoista asti. Nykyisin maassa on päällystettyjä maanteitä 125 908 kilometriä, mihin kuuluu noin 1 400 kilometriä moottoritietä. Rautateitä on 8 442 kilometriä. Turkin Istanbulista Teheraniin kulkevan viikoittaisen junayhteyden nimi on Trans-Asia Express. Junayhteyden avaamista Azerbaidžaniin suunnitellaan. Satamakaupunkeja ovat Assaluyeh, Bandar Abbas ja Bandar-e-Eman Khomeyni.
Ethnologue: Languages of the World -teoksessa vuodelta 2013 listataan 75 Iranissa käytettyä elävää kieltä. Tiedot eri kielten puhujamääristä ovat eri vuosilta.
Iranin väestöstä yli kaksi kolmasosaa puhuu jotain iranilaista kieltä. Suurimmat iranilaiset ryhmät ovat persialaiset (50–60 prosenttia väestöstä), kurdit (noin 10 prosenttia), gilakit ja mazandaranit (10 prosenttia), lurit (2 prosenttia) ja belutšit (2 prosenttia). Turkkilaissukuisia vähemmistöjä ovat azerit (n. 20 prosenttia) ja turkmeenit (2 prosenttia). Muita etnisiä vähemmistöjä ovat muun muassa arabit (1 prosenttia), armenialaiset, assyrialaiset ja juutalaiset.
Vain persia arabialaisilla kirjaimilla kirjoitettuna on virallinen kieli.Islam on virallinen valtionuskonto – sen suositumpi haara on šiialaisuus johon kuuluu 90–95 prosenttia iranilaisista (2011). 5–10 prosenttia kuluu sunnimuslimeihin,  jotka ovat enemmistönä useimmissa muissa islaminuskoisissa maissa. Virallisesti tunnustettuja vähemmistöuskontoja ovat juutalaisuus, kristinusko ja zarathustralaisuus. Lisäksi on muiden uskontokuntien, kuten Iranista lähtöisin olevan baha’ilaisuuden, kannattajia.Iranissa uskonnonvapaus taataan perustuslaissa, mutta vähemmistöuskontoja rajoitetaan ankarasti ja niiden jäsenet joutuvat vainon, vangitsemisten ja jopa kidutuksen uhreiksi. Open Doors -niminen järjestö listaa joka vuosi maat sen mukaan, miten huonosti kristittyjen uskonnonvapaus niissä toteutuu ja miten paljon niissä esiintyy kristittyjen vainoa. Siinä tutkitaan myös, onko kristittyjä vangittu, pidätetty tai tapettu uskonsa vuoksi. Vuoden 2014 luettelossa Iran oli yhdeksänneksi pahiten kristittyjä vainoava maa.  Myös Bahai-uskon harjoittajia vainotaan.Iranissa on vain vähän ihmisiä, joilta on diagnostisoitu HIV tai AIDS. Vuonna 2012 HIV-positiivisia aikuisia arvioitiin olevan 70 800, eli 0,2 % aikuisista.  Antiretroviraalilääkitystä saa vain pieni osa tarvitsijoista.
Iranilainen kulttuuri on yksi maailman pisimpään säilyneitä sivilisaatioita. Maahan on vuosien varrella vyörynyt yhä uusia valloittajia, mutta sen sijaan että he olisivat hävittäneet iranilaista kulttuuria, valloittajat ovat itse iranilaistuneet.Iranin vuotuisista juhlista tärkein on uusivuosi, Nowrūz, jota vietetään kevätpäiväntasauksen aikaan kevään alkamisen kunniaksi. Sitä on juhlittu ainakin kolmentuhannen vuoden ajan, legendan mukaan jääkauden päättymisestä asti. Uudenvuodenpäivänä sotilaat saavat ylennyksensä, vankeja armahdetaan ja luontoa siivotaan talkoilla.Suuri osa Iranista on erämaata, ja ehkä siksi puutarhat, kukat ja hedelmät ovat tärkeitä aiheita, joita kuvataan niin matoissa kuin kirjallisuudessa ja runoudessakin.Iranilaisessa kodissa vain keittiön ja kylpyhuoneen käyttötarkoitus pysyy samana. Muut huoneet ovat tarpeen mukaan ruokasaleja, olohuoneita tai makuuhuoneita. Tuolit eivät kuuluneet sisustukseen ennen 1800-lukua, ja edelleen pehmeillä matoilla istumista pidetään usein kodikkaampana. Huoneiden monikäyttöisyys on tärkeää, sillä vieraanvaraisuus edellyttää, että yövieraita voidaan majoittaa lyhyellä varoitusajalla, ja sukulaiset ystävineen voivat tulla lyhyemmälle tai pitemmälle vierailulle koska tahansa.Iranilaisen ydinperheen määrittelee päivällispöydän koko. Usein saman suvun eri haaroja asuu samassa rakennuksessa tai pihapiirissä, mutta kaikki eivät silti syö yhdessä. Aikuiset lapset saattavat asua vanhempiensa luona myös naimisiin mentyään ainakin jonkun aikaa. Koska avioliitto sitoo perheet tiukasti yhteen, on tärkeää, että itse kihlaparin lisäksi appivanhemmat tulevat keskenään hyvin toimeen. Avioliiton järjestäminen on ennen kaikkea tulevien anoppien tehtävä. Moniavioisuus on sallittua, mutta ei kovin yleistä.Unescon maailmanperintöluettelossa on Iranista kaksikymmentä kulttuurikohdetta.  Armenialaiset luostarit (Taddeuksen luostari, Stefanoksen luostari ja Dzordzorin kappeli), Bamin kulttuuriympäristö, Behistun,  Esfahanin Perjantaimoskeija, Golestanin palatsi,  Gonbad-e Qabus, Meidan Emam, Meymandin kulttuurimaisema, Pasargadae, Persepolis, šeikki Safi ad-Dinin khanqah ja mausoleumi,  Shahr-i-Sokhta, Band-e Kaisar, Soltaniyeh, Susa, Tabrizin basaari,Takht-i Suleiman ja Tšogha Zanbil.Iranilainen keittiö perustuu hedelmiin ja vihanneksiin. Liha, yleensä lampaanliha, on lisuke. Hiilihydraatteja saadaan riisistä ja leivästä. Makeita paloja syödään useammin iltapäivällä teen kanssa kuin jälkiruokana – ateria lopetetaan mieluummin tuoreisiin hedelmiin. Iranin eri alueilla on omia tyypillisiä makeisiaan, joita viedään tuliaisiksi ja tarjotaan vieraille. Näihin kuuluvat ruusuvedellä maustettu nougat gaz ja sahramista, voista ja pistaaseista tehty nekkumainen sohan. Islamilaisessa Iranissa alkoholinkäyttö on periaatteessa kiellettyä mutta silti yleistä. Juutalaiset, armenialaiset ja zarahustralaiset valmistavat paikallista viiniä, ja pontikkaa tehdään lähes joka kylässä.Persialaiset, käsinsolmitut matot ovat tärkeä osa iranilaista kulttuuriperinnettä, sekä edelleen merkittävä vientituote. Hienoimmissa matoissa on satoja solmuja neliötuumalla, ja niiden valmistus vie vuosia. Mattojen kuva-aiheet ovat vuosisatoja vanhoja, mutta kutojat kehittävät, muuntelevat ja yhdistelevät niitä vapaasti.Persialaisen kuvataiteen aarteisiin kuuluvat miniatyyrimaalaukset, joita käytettiin kuvittamaan runoelmia ja klassisia tarinoita. Toinen visuaalisen taiteen ilmentymä on kalligrafia. Modernit iranilaiset kuvataiteilijat käyttävät usein työssään elementtejä molemmista.Iranin valtio on kieltänyt takatukan ja pyrkii edistämään islamilaisia kampauksia.
Persialainen kirjallisuus alkaa zarahustralaisuuden pyhistä teksteistä ja parthialaisten ja sassanidien valtakausien aikaisista kirjoituksista, jotka tunnetaan vain toissijaisten lähteiden kautta. Arabivalloituksen jälkeen 600-luvulla arabiasta tuli kirjallisuuden vallitseva kieli. Persian kieli palasi kirjallisuuteen 800-luvulla, ja sitä seuraavilla vuosisadoilla klassisen persialaisen kirjallisuus kukoisti.Länsimaissa tunnetuin tuon ajan persialainen runoilija on epäilemättä Omar Khaijam (1050–1123). Persiassa hänet tunnettiin ennen kaikkea luonnontieteilijänä. 1900-luvulla itsenäisyystaistelu ja länsimaiset vaikutteet muuttivat runoutta suoraviivaisemmaksi, ja poliittiset ja yhteiskunnalliset teemat yleistyivät. 1900-luvun tunnustettuja kirjailijoita ovat Ali-Mohammad Afghani ja Jamal Mir-Saadeghi.Iranilaiset elokuvat ovat tunnettuja, Iran on saanut 300 kansainvälistä elokuvapalkintoa viimeisen kahdenkymmenenviiden vuoden aikana. Nykypäivän iranilainen elokuva tunnetaan ulkomailla erityisesti "uudesta aallosta" ("Iranian New Wave"), jonka tunnetuimpia edustajia on muun muassa Jafar Panahi. Iranilaisessa uudessa aallossa yhdistetään käsikirjoitettua ja näyteltyä fiktioelokuvaa dokumenttimaiseen toteutukseen, jossa tapahtumapaikat ja sivuhenkilöt ovat aitoja ja näyttelijät ovat usein tekemisissä tavallisten iranilaisten kanssa. Yksi tunnetuimmista esimerkeistä on vuonna 2006 ilmestynyt elokuva Naiset paitsiossa, joka kuvattiin kokonaisuudessaan Iranin ja Bahrainin välisen MM-karsintaottelun aikana. Useimmat uuden aallon elokuvat käsittelevät kriittisesti iranilaisen yhteiskunnan oloja, kuten naisten asemaa, minkä vuoksi monen niistä esittäminen on kielletty Iranin sisällä. Amerikkalainen koomikko Sacha Baron Cohen on toistuvasti hyödyntänyt iranilaisen uuden aallon metodeja töissään, tunnetuimpana esimerkkinä elokuva Borat.
Kansainvälisesti menestynein iranilainen elokuvaohjaaja lienee Abbas Kiarostami.
Lehdistönvapaus on Iranissa ollut suhteellisen suurta Khatamin hallintokaudelta alkaen. Konservatiivit pyrkivät kuitenkin kiristämään lehdistön valvontaa. Maassa ilmestyy noin 20 valtakunnallista sanomalehteä päivittäin, mutta harvat iranilaiset lukevat lehteä joka päivä. Sen sijaan televisiota katsoo päivittäin 80 prosenttia iranilaisista. Valtion televisioyhtiö IRIS lähettää ohjelmaa neljällä kanavalla. Ulkomaankanavien seuraaminen omalla satelliittilautasella on periaatteessa kiellettyä, mutta käytännössä varsin suosittua, ja viranomaiset ummistavat siltä usein silmänsä.Iranin islamilainen hallintokoneisto päätti lokakuussa 2006 taistella länsimaisia vaikutuksia vastaan kieltämällä nopeat nettiyhteydet. Palveluntarjoajia on käsketty rajoittamaan tiedonsiirtonopeudet maksimissaan nopeuteen 128 kbps. Iranilaiset kansanedustajat, akateemikot ja palveluntarjoajat tuomitsevat hallituksen määräyksen.
Iran on osallistunut olympialaisiin ensimmäisen kerran vuonna 1900 ja vuodesta 1948 alkaen varsin säännöllisesti. Sillä on ollut talviolympialaisissa tyypillisesti muutaman hengen ja kesäolympialaisissa 20–50 hengen joukkue.Helmikuussa 2016, Iranin jalkapallomaajoukkue oli FIFA-rankingissa sijalla 44. Maan koripallomaajoukkue voitti Aasian-mestaruuskilpailut vuosina 2007 ja 2009. Aasian-mestaruuden myötä maa selviytyi ensimmäistä kertaa lajin maailmanmestaruuskilpailuihin vuonna 2010.
Vihervuori, Marita & Schreiberhuber, Hermine: Iran, maa mullahin varjossa Allahin nimeen.   Helsingissä: Otava, 1989. ISBN 951-1-10387-3.    
Alavi, Nasrin: Me olemme Iran. Suomennos: Sari Kumpulainen. - Suomennettu englanninkielisestä laitoksesta We are Iran: The Persian blogs, 2005..  Helsinki: Avain, 2007. ISBN 978-952-5524-36-9.    
Liimatainen, Liisa: Iran: Huntu ja haaste: Yritys ymmärtää Iranin yhteiskuntaa. Pystykorvakirja.  Helsinki: Like: Suomen rauhanpuolustajat, 2009. ISBN 978-952-01-0231-9.
 Kuvia tai muita tiedostoja aiheesta Iran Wikimedia CommonsissaEncyclopaedia Iranica  1996, 2008-2009. Center for Iranian Studies, Columbia University.   Viitattu 13.1.2011. (englanniksi)
Iranin ilmavoimien lento 48 (ULF48) oli 9. toukokuuta 1976 lennetty Keisarillisen Iranin ilmavoimien kuljetuslento Teheranista Madridin kautta McGuiren lentotukikohtaan New Jerseyssä. Lennolla käytetty Boeing 747-131F -rahtikone räjähti ja syöksyi maahan, kun siihen osui salama lähellä Madridia. Kaikki kymmenen miehistön jäsentä ja seitsemän matkustajaa kuolivat onnettomuudessa.
Lento 48 lähti Teheranin Mehrabadin lentoasemalta kello 8.20 (GMT) ja nousi 33 000 jalan matkalentokorkeuteen. Madridin lennonjohto antoi koneelle luvan laskeutua 10 000 jalkaan kello 14.25. Viisi minuuttia myöhemmin miehistö kertoi poikkeavansa reitistä vasemmalle ukkosmyrskyn vuoksi. Kello 14.32 lento 48 sai luvan laskeutua 5 000 jalkaan ja ottaa yhteyden lähestymislennonjohtoon. Miehistö otti yhteyden kello 14.33, ilmoitti ukkospilvistä koneen edessä ja pyysi ohjeistusta niiden ympäri. Viimeisessä radioviestissä lennon 48 miehistö kuittasi saamansa suunnan ja kertoi laskeutuvansa 5 000 jalkaan. Koneen hylky löytyi myöhemmin maatilalta 3 000 jalan korkeudesta.Tutkinnassa selvisi, että koneen etuosaan oli osunut salama, joka oli poistunut koneen rungosta vasemman siivenkärjen kautta. Osa salaman virrasta oli kuitenkin purkautunut siiven etureunassa olleen niitatun liitoksen kautta ja sytyttänyt polttoainetankissa olleet huurut tuleen. Seurasi räjähdys, jonka seurauksena siiven yläpinnan paneeli irtosi muuttaen siiven aerodynaamisia ominaisuuksia radikaalisti. Muutos oli suurin siiven uloimmassa osassa, joka alkoi väristä. Värinä irrotti ensin HF-antennin ja siiven kärjen, sitten loputkin vasemmasta siivestä.
Special Investigation Report – Wing Failure of Boeing 747-131 near Madrid, Spain, May 9, 1976 (PDF)  6.10.1978. Washington D.C.:  National Transportation Safety Board.    (englanniksi)
Irene (syntyi 750–755, kuoli 803) oli Bysantin keisarinna ja keisari Leo IV:n vaimo vuosina 769–780. Miehensä kuoltua Irene hallitsi Bysantin valtakuntaa poikansa Konstantinos VI:n nimissä. Poikansa kuoleman jälkeen vuonna 797 Irene hallitsi yksin aina vuoteen 802 asti, jolloin hänet syrjäytettiin. Irene oli poikkeuksellinen keisarinna siinä mielessä, että hän hallitsi Bysantin valtakuntaa omalla nimellään ja käytti itsestään keisarin maskuliinista arvonimeä basileios. Irenen aikana pidettiin seitsemäs ekumeeninen kirkolliskokous, jossa tuomittiin ikonoklasmi.
Irenen nuoruudesta tiedetään hyvin vähän. Hän oli kotoisin Ateenasta. Patriarkka Nikeforoksen lyhyen historian mukaan keisari Konstantinos V antoi tuoda Irenen Konstantinopoliin vaimoksi pojalleen Leo IV:lle marraskuussa 769. Irenen perheestä tiedetään hyvin vähän, ja myöhemmin Irene väitti olevansa orpo. Hänen sukunimensä tiedetään olleen Sarandapekhys. Ei tiedetä miksi Konstantinos V valitsi Irenen vaimoksi pojalleen. On esitetty, että Konstantinos V halusi saada Kreikan tiukemmin Konstantinopolin valtapiiriin, koska slaavit olivat vallanneet suuria alueita Balkanilla, ja Bysantin valta siellä oli joskus vain nimellinen. Ilmeisesti Konstantinos arveli kreikkalaissyntyisen prinsessan auttavan häntä saamaan alueen takaisin hallintaansa. Bysantin pääkaupunkiin tuli Irenen mukana ainakin yksi naissukulainen, jonka tiedetään menneen myöhemmin naimisiin bulgaarien kaanin Telerigin kanssa.Vuoden 769 joulukuussa Konstantinos V kruunasi Irenen keisarinnaksi, ja myöhemmin samana päivänä Irene ja Leo IV vihittiin. Leo oli tuolloin yhdeksäntoista vanha; Irenen tarkkaa syntymävuotta ei tiedetä, mutta hänen on täytynyt olla yli 14-vuotias ja luultavasti uutta aviomiestään nuorempi. 14. tammikuuta 771 Irene synnytti Leolle pojan, tulevan Konstantinos VI:n, keisarillisen palatsin niin sanotussa purppurakamarissa. Se oli erityinen huone, jossa vain keisarien lapset synnytettiin.Konstantinos V kuoli elokuussa 775, ja hänen vanhin poikansa ja hallitsijakumppaninsa Leo IV julistettiin keisariksi. Irenestä tuli samalla vanhempi keisarinna, kun Konstantinin vaimo Eudokia vetäytyi julkisuudesta. Leon viisi velipuolta jäivät ilman mahdollisuutta tulla keisariksi, kun Leo julisti poikansa Konstantinos VI:n kruununperilliseksi ja hallitsijakumppanikseen pääsiäisenä 776. Leon velipuolet karkotettiin Konstantinopolista toukokuussa 776, kun oli paljastunut, että vanhin heistä, Nikeforos, oli yrittänyt syöstä Leon vallasta.Ikonit olivat olleet kiellettyjä Bysantissa vuoden 754 kirkolliskokouksen jälkeen ja Leo IV jatkoi isänsä tapaan ikonoklasmia. Hän muun muassa yllätti osan palatsin eunukeista kunnioittamassa salaa ikoneja. Myöhemmin kirjoitetuissa lähteissä mainitaan, että Irene oli myös ikonien kannattaja. Hän oli mukana ikoneja kätkevässä ryhmässä. Erään 1100-luvulla kirjoitetun tekstin mukaan Leo löysi Irenen, kun tämä oli salaa kunnioittamassa ikoneja. Leo ei enää tämän jälkeen suostunut nukkumaan vaimonsa kanssa.
Leo IV kuoli äkillisesti 8. syyskuuta 780. Koska Konstantinos VI oli vain 9-vuotias, Irene otti vallan omiin käsiinsä, ja hänet julistettiin poikansa hallitsijakumppaniksi. Vuonna 780 lyödyissä rahoissa Konstantinos ja Irene kuvataan vierekkäin. Melkein heti Leon kuoltua tämän velipuolet yrittivät kaapata vallan julistamalla vanhimman veljeksen, Nikeforoksen, keisariksi. Salajuoni saatiin kuitenkin paljastettua ja veljekset pakotettiin luostariin. Vanhimmalta heistä puhkaistiin silmät ja toisilta leikattiin kielet pois. Myös monia heidän kannattajistaan, heidän joukossaan monia tärkeitä sotilaskomentajia, karkotettiin. Kaikkia salaliittoon kuuluneita Irene ei kuitenkaan karkottanut, esimerkiksi Sisilian sotilaskomentaja Elpidios sai pitää virkansa. Hän alkoi kuitenkin kapinoida, ja Irene lähetti laivaston kukistamaan hänet. Laivasto onnistui tehtävässään, vaikka Elpidios pääsikin pakenemaan Afrikkaan. Saatuaan vallan omiin käsiinsä Irene alkoi nimittää omia suosikkejaan tärkeisiin virkoihin. Eunukki Staurakioksesta tehtiin siviilihallinnon päällikkö ja rahastonhoitaja Johanneksesta armeijan ylipäällikkö (Megas domestikos).
Seuraavana vuonna Irene lähetti diplomaatteja frankkien valtakuntaan tapaamaan Kaarle Suurta. Tarkoituksena oli löytää Konstantinokselle vaimoksi Kaarlen sukulainen. Lopulta päädyttiin Kaarlen tyttäreen Rotrudiin, jolle kreikkalaiset antoivat nimeksi Erythro (punainen). Frankit olivat aikaisemmin vallanneet langobardien kuningaskunnan Pohjois-Italiassa ja Kaarle oli kruunattu langobardien kuninkaaksi. Frankit uhkasivat myös Bysantille kuuluvia alueita Etelä-Italiassa, ja Irene toivoi Konstantinoksen ja Kaarlen tyttären välisen liiton rauhoittavan tilannetta.Vuonna 781 armeijan ylipäällikkö Johannes kukisti arabit, jotka kuitenkin palasivat seuraavana vuonna suuremman armeijan kanssa. Bysantille tappiollisten taisteluiden jälkeen saatiin aikaan rauhansopimus, jonka mukaan Bysantti joutui maksamaan arabeille vuosittaisia lunnaita. Vuonna 783 Staurakios johti armeijaa, joka hyökkäsi Balkanilla asuvia slaaveja vastaan. Armeija tunkeutui aina Peloponnesokselle asti, josta se palasi mukanaan suuri määrä rahaa ja vankeja. Irene myönsi suosikkieunukilleen triumfin Hippodromissa vuoden 784 tammikuussa, vaikka sotaretki slaaveja vastaan oli todellisuudessa melko mitätön ryöstöretki.Vuonna 784 Irene ja Konstantinos tekivät matkan Traakiaan, joka oli ainoa alue, josta Konstantinopoli sai elintärkeää viljaa. Matkan aikana Beroian kaupunki nimettiin uudelleen Eirenepolikseksi ja sen muurit rakennettiin uudelleen. Keisarinna ja hänen poikansa vierailivat muun muassa Filippopoliksessa ja Mustanmeren rannalla sijaitsevassa Ankhialoksessa, tärkeässä satamakaupungissa, josta yleensä aloitettiin bulgaareja vastaan käydyt sotaretket.
Samana vuonna Konstantinopolin patriarkka Paulus sairastui ja pyysi eroa virastaan. Ennen kuolemaansa Paulus tuomitsi ikonoklasmin, jota hän oli aina salaa vastustanut. Irene tahtoi siviilihallinnossa työskentelevän Taraosiosin ryhtyvän uudeksi patriarkaksi. Tarasios vastusti aluksi nimitystä esittäen, että hän ei ollut pätevä patriarkan virkaan. Tarasios suostui, kun päätettiin kutsua koolle kirkolliskokous, joka tekisi lopullisen päätöksen ikonoklasmista.
Seitsemäs ekumeeninen kirkolliskokous avattiin syyskuussa 786 Konstantinopolissa. Irene ja Tarasios olivat kuitenkin aliarvioineet ikonoklastit. Heidän joukossaan oli suuri osa armeijan komentajista, jotka yhdistivät ikonoklasmin aikaisempiin sotavoittoihin. Kirkolliskokous loppuikin mellakkaan, kun sotilaat valtasivat kirkon, jossa kokousta pidettiin. Irene ja Konstantinos VI joutuivat pakenemaan kirkosta keisarilliseen palatsiin. Irene ryhtyi voimakkaisiin toimiin ja päätti lakkauttaa koko ammattiarmeijan (tagmata). Armeija käskettiin koolle Malaginassa, Vähässä-Aasiassa, jossa se yleensä kokoontui ennen sotaretkiä arabeja vastaan. Siellä sotilaille maksettiin palkka ja heidät erotettiin tehtävistään. Heidän vaimonsa ja lapsensa karkotettiin Konstantinopolista. Poistettuaan näin vaikutusvaltaisimmat ikonoklastit armeijan johdosta Irene nimitti omia suosikkejaan heidän tilalleen. Kirkolliskokous pääsi nyt uudestaan alkamaan, tällä kertaa Nikeassa. Kokous päätti lopettaa ikonoklasmin ja ikonien kunnioittaminen sallittiin jälleen. Ikonoklasmin vastustajat vertasivat seitsemättä kirkolliskokousta vuoden 325 kokoukseen ja Konstantinosta ja Ireneä itseensä Konstantinus Suureen ja hänen äitiinsä Helenaan.
Heti miehensä kuoleman jälkeen Irene oli vaatinut itselleen vanhemman keisarin arvoa. Esimerkiksi eräissä julistuksissa Irenen nimi luettiin ennen Konstantinoksen nimeä. Vuonna 797 Konstantinos oli jo 17-vuotias, ja hänen luultiin vaativan itselleen täyden keisarinvallan. Samana vuonna Irene perui Kaarle Suuren tyttären Rotrudin ja Konstantinoksen kihlauksen ja vaati Konstantinosta menemään naimisiin Armenian teemasta kotoisin olevan Marian kanssa. Syynä saattoi olla Kaarlen sekaantuminen Etelä-Italian asioihin. Irene lähetti armeijan ylipäällikön Johanneksen Etelä-Italiaan vastustamaan Kaarlen aikeita. Samalla, kun osa joukoista oli Italiassa, pääsivät arabit ja bulgaarit yllättäen hyökkäämään.Konstantinos näki nyt tilaisuutensa tulleen ja yritti vangita äitinsä tärkeimmän apulaisen Staurakioksen, mutta tämä juoni paljastui. Vuoden 790 helmikuussa tapahtuneen maanjäristyksen yhteydessä Konstantinos ja Irene pakenivat Konstantinopolin ulkopuoliseen palatsiin. Irene antoi vangita poikansa ja tämän neuvonantajat. Kaikki Konstantinoksen kannattajat saatiin vangittua maanjäristystä seuranneessa sekasorrossa.Irene määräsi valtakunnan sotilaat vannomaan valalla, etteivät he hyväksyisi Konstantinosta keisariksi. Saatuaan kuulla Konstantinoksen vangitsemisesta Armenian teeman armeija kieltäytyi vannomasta valaa. Armenian armeija syrjäytti komentajansa ja valitsi uuden Konstantinokselle uskollisen päällikön. Lokakuussa 790 suurin osa Vähän-Aasian armeijoista julisti Konstantinoksen ainoaksi keisariksi. Konstantinos kaappasi vallan itselleen ja syrjäytti äitinsä. Hän antoi vangita Staurakioksen ja muut Irenen eunukeista ja suosikeista.
Vaikka Konstantinos hallitsikin ilman äitiään, sai Irene palata keisarilliseen palatsiin vuonna 792. Pian hän sai myös takaisin oikeutensa poikansa hallitsijakumppanina. Samana vuonna Konstantinos teki sotaretken bulgaareja vastaan, mutta hänet kukistettiin perusteellisesti ja hän joutui pakenemaan takaisin Konstantinopoliin. Konstantinos kärsi myös tappioita arabeja vastaan. Vastoinkäymisistä huolimatta armeijat vastustivat äänekkäästi Irenen pääsyä takaisin valtaan, ja lopulta Armenian teeman joukot alkoivat taas kapinoida.Vuonna 795 Konstantinos erosi vaimostaan Mariasta, joka lähetettiin luostariin. Hän otti uudeksi vaimokseen rakastajattarensa Theodoten, joka myös kruunattiin keisarinnaksi. Kirkko ei voinut hyväksyä, että keisari meni näin uusiin naimisiin, vaikka vanha vaimo oli vielä elossa. Irene oli heti poikansa vastustajien tukena, vaikka ei ollut mitenkään yrittänyt estää tapahtunutta. Tapauksen jälkeen Konstantinoksen kannatus oli pohjalukemissaan.Vuoden 796 lokakuussa keisarillinen hovi oli pääkaupungin ulkopuolella Prousan kuumilla lähteillä, kun Konstantinos sai tiedon, että Theodote oli synnyttänyt hänelle lapsen (nimeltä Leo, joka kuoli seuraavana vuonna). Konstantinos kiirehti takaisin Konstantinopoliin tapaamaan vaimoaan jättäen seurueensa ja äitinsä Prousaan. Irene käytti tilaisuutta hyväkseen ja lahjoi ja kiristi Konstantinoksen kannattajat omalle puolelleen. Seuraavana vuonna Irenen kannattajat yrittivät vangita Konstantinoksen, mutta tämä pääsi karkaamaan Vähään-Aasiaan. Hänet saatiin pian kiinni ja kuljetettiin takaisin Konstantinopoliin. Konstantinos suljettiin purppurakamariin, samaan huoneeseen, jossa hän oli syntynyt. Hän kuoli sen jälkeen, kun hänet oli raa'asti sokaistu Irenen käskystä.
Koska Irene oli jo aikaisemmin ollut Konstantinoksen hallitsijakumppani, kävi hänen pääsynsä takaisin valtaan helposti. Irenen valtakausi oli ennennäkemätön Rooman ja Bysantin historiassa. Tämä oli ensimmäinen kerta, jolloin nainen hallitsi valtakuntaa yksin. Irene alkoi joissain yhteyksissä jopa käyttää itsestään keisarin arvonimeä basileus, eikä keisarinnaa tarkoittavaa arvonimeä basilissa. Tämän tarkoituksena oli ehkä tehdä selväksi, että hänellä todella oli korkein valta. Irenen teettämissä kultarahoissa oli kummallakin puolella hänen oma kuvansa (aikaisemmin niissä oli ollut Irenen ja Konstantinoksen yhteinen kuva).Heti Konstantinoksen kuoleman tultua julkisuuteen aikoivat Leo IV:n velipuolet, Konstantinoksen sedät, suunnitella jälleen vallan kaappaamista. Irene karkotti heidät Ateenaan. Siellä he kuitenkin saivat pian Hellaksen teeman sotilaita puolelleen. Saadakseen kiusalliset veljekset kuriin Irene lähetti veljenpoikansa Teofylaktoksen Ateenaan isänsä Konstantinoksen (Irenen veljen) luokse. Ne veljeksistä, joiden näkö oli vielä tallella, menettivät nyt sen, kun heidän silmänsä puhkaistiin. Tämä on ainoa kerta, kun Irenen veli ja veljenpoika mainitaan historiallisissa lähteissä.Irene yritti ulkopolitiikassaan saada aikaan rauhan sekä frankkien että arabien kanssa. Arabien Harun al-Rashid kieltäytyi rauhanehdotuksista ja teki useita retkiä Bysantin alueelle. Kaarle Suuri taas otti Irenen lähetystön vastaan. Idän ja lännen välit saatiin korjattua pitkän vihanpidon jälkeen.
Irenen vanhetessa kysymys hänen seuraajastaan nousi suureksi ongelmaksi. Irene oli jo yli neljänkymmenen, eikä luultavasti enää pystyisi saamaan lapsia. Jos hän menisi naimisiin nuoremman miehen kanssa, tulisi miehestä varmasti keisari Irenen kuoltua. Irenen eunukkisuosikit kilpailivat keskenään hänen suosiostaan. Lopulta Irene teki yllättävän päätöksen ja ehdotti avioliittoa Kaarle Suuren kanssa. Kaarle oli kruunattu vuonna 800 keisariksi Roomassa. Lännessä paavi katsoi, että keisarinistuin oli ollut tyhjänä Konstantinos VI:n kuolemasta asti. Kaarlen ja Irenen liitto ei olisi yhdistänyt valtakuntia, vaan kumpikin olisi jatkanut oman puoliskonsa hallitsemista kuten aikaisemminkin.Liitosta ei kuitenkaan tullut mitään, kun Irene syrjäytettiin 31. lokakuuta 802. Frankkien lähetystö sai palata takaisin tyhjin käsin. Entinen valtionvarainministeri Nikeforos julistettiin keisariksi ja Irene karkotettiin Lesboksen saarelle, jossa hän myöhemmin kuoli.
Herrin, Judith: Women in Purple: Rulers of Medieval Byzantium. Princeton University Press. ISBN 0-691-11780-2
Ostrogorsky, George: History of the Byzantine State. Rutgers University Press. ISBN 0-8135-1198-4
Norwich, John Julius: Byzantium: The Early Centuries. Penguin Books Ltd. ISBN 0-14-011447-5

Irina Begljakova (3. helmikuuta 1933 – 19. maaliskuuta 2018) oli neuvostoliittolainen kiekonheittäjä ja olympiamitalisti.
Begljakova saavutti kiekonheitossa hopeaa Bernin EM-kilpailuissa 1954 tuloksella 45,79 m. Hän hävisi maannaiselleen Nina Ponomarjovalle yli kaksi metriä tuossa kilpailussa, jossa Neuvostoliitto saavutti kolmoisvoiton. Vuonna 1955 hän ylitti ensimmäisen kerran 50 metriä tuloksellaan 50,93 m, jota pidemmälle tuona vuonna heittivät vain Ponomareva ja Nina Dumbadze. Vuonna 1956 hän paransi ennätyksekseen 52,71 m ja oli jälleen maailmantilastossa kolmas. Melbournen 1956 olympialaisissa hän sai hopeaa tuloksella 52,54 m. Hän hävisi Tšekkoslovakian Olga Fikotoválle runsaan metrin.
Tukholman EM-kilpailuissa 1958 Begljakova sijoittui neljänneksi tuloksella 50,87 m. Hän hävisi pronssimitalisti Kriemhild Hausmannille 12 senttimetrillä.
Kamper, Erich: Lexikon der 14 000 Olympioniken, s. 20.    Leykam-Verlag, 1983. ISBN 3-7011-7144-0.    
Siukonen, Markku & Ahola, Matti: Suuri EM-kirja, s. 57, 67.    Sporttikustannus Oy, 1990. ISBN 951-8920-11-7.    

Iris-Lilja Lassila (oik. Iris Lilja Elisa Varilo; 28. helmikuuta 1938 Lapua – 25. huhtikuuta 2011 Helsinki) oli suomalainen näyttelijä. Hän esiintyi muun muassa useissa televisionäytelmissä sekä elokuvissa. 
Lassila pääsi ylioppilaaksi vuonna 1956, näytteli Ylioppilasteatterissa ja kävi Suomen Teatterikoulun 1959–1961. Hänet kiinnitettiin Televisioteatteriin 1963.Lassila lauloi 1960-luvun lopulla lauluyhtye Stideissä, jonka muut jäsenet olivat näyttelijät Liisamaija Laaksonen ja Tarja-Tuulikki Tarsala. Heidän suurin hittinsä oli ”Pienenä tyttönä” vuodelta 1969.

Jean Iris Murdoch, DBE, (15. heinäkuuta 1919 – 8. helmikuuta 1999) oli irlantilaissyntyinen Englannissa työskennellyt kirjailija ja filosofi. Murdochin romaaneissa voimakas henkilökuvaus ja monimutkaiset juonikuviot yhdistyvät eettiseen tai seksuaaliseen tematiikkaan.
Murdoch opiskeli filosofiaa Oxfordin yliopistossa. Hän kirjoitti yli 25 romaania, kirjallisuusesseitä ja näytelmiä. Vuonna 1978 Murdochille myönnettiin arvostettu Booker-kirjallisuuspalkinto teoksesta The Sea, the Sea. Sen suomennos ilmestyi vuonna 1981 nimellä Meri, meri.
Murdoch julkaisi 26 romaania 40 vuoden aikana. Hän joutui lopettamaan kirjoittamisen vuonna 1995 sairastuttuaan Alzheimerin tautiin.Richard Eyren elokuva Iris (2001) kertoo Murdochin elämästä, etenkin hänen viimeisistä vuosistaan. Sen nimiosissa ovat Kate Winslet ja Judi Dench.

Irlannin laivasto (iiriksi an tSeirbhís Chabhlaigh) on yksi kolmesta Irlannin asevoimien puolustushaarasta. Sen päätukikohtana on Haulbowline Corkin kreivikunnassa. Laivaston alukset on nimetty perinteisin naisen nimin, jotka on poimittu historiasta ja kelttiläisestä mytologiasta. Alusten etuliitteenä on LÉ, joka tulee iirin kielen sanoista Long Éireannach ('Irlannin alus'). Laivaston juuret juontuvat Irlannin sisällissodan jälkeisiin levottomiin aikoihin, vuoteen 1923. Nykyaikaisessa mielessä laivasto syntyi, kun parlamentti syyskuussa 1946 teki päätöksen Marine Servicen liittämisestä puolustusvoimien osaksi.
Laivaston tehtävänä on turvata maan merialue, estää häiritsevä tai uhkaava toiminta, suorittaa merivalvontaa, ylläpitää aseellista läsnäoloa alueella, varmistaa kulkuoikeudet, suojata merenkulkua ja estää se tarvittaessa. Näiden sotilaallisten tehtävien lisäksi laivaston tehtävänä on tukea maavoimia kuljetuksin sekä muin tarvittavin tavoin.Laivaston organisaation muodostavat esikunta, operaatioyksikkö (engl. Naval Operations Command), tukiosasto (engl. Naval Support Command) sekä merisotakoulu (engl. Naval College). Merisotakoulun ei-sotilaallista koulutusta lukuun ottamatta organisaatio on sijoitettu Haulbowlinen laivastotukikohtaan. Kommodorin arvoisen laivastonkomentajan johtamisen tukena on esikunta. Operaatioyksikkö vastaa kaikesta maalla ja merellä tapahtuvasta toiminnasta mukaan lukien laivaston alukset. Tukiyksikkö mahdollistaa laivaston operaatioyksikön toiminnan henkilöstöä kouluttamalla, huoltamalla kalustoa ja teknisesti tukemalla. Merisotakoulu vastaa kaikkien henkilöstöryhmien koulutuksen toteuttamisesta.
Irlannin sisällissodan päätyttyä toukokuussa 1923 oli edelleen olemassa riski, että väkivaltaisuudet jatkuisivat tai ulkovallat puuttuisivat maan sisäisiin asioihin. Tällöin maan hallitus perusti Irlannin vapaavaltion rannikko- ja meriosaston (engl. Coastal and Marine Service, CMS), jonka tehtävänä oli estää aseiden salakuljetus sekä valvoa maan kalavesiä. Vaikka vuoden 1921 vapaavaltiosopimus esti sotalaivaston luomisen, tulli- ja kalastuksenvalvontalaivaston ylläpito oli mahdollista.Luodun osaston johtoon määrättiin kenraalimajuri Joseph Vize, ja sen esikunta sijoitettiin Portobellon kasarmille Rathminesiin Dubliniin. Osastoon kuului kolme haaraa: rannikonvalvontajoukot (engl. Coastal Patrol Service), merivalvontajoukot (engl. Marine Investigation Department) sekä rannikkojalkaväki (engl. Coastal Infantry). Viimeisenä mainittu koostui maavoimien yksiköistä, jotka palvelivat merivalvontajoukkojen aluksilla. Joukot sijoitettiin neljään tukikohtaan, Haulbowlinen saarelle Corkin satamaan, Dun Laoghaireen Kingstowniin, Galwayhin ja Killybegsiin Donegaliin. Henkilöstö oli pääosin peräisin kauppalaivastosta, ja siihen kuului kaikkiaan 124 meriupseeria, 13 kadettia ja 219 miehistönjäsentä.Rannikkojalkaväki lakkautettiin jo 1. syyskuuta 1923, ja sen tehtävät siirrettiin rannikolle sijoitetuille maavoimien yksiköille. Merivalvontajoukot lakkautettiin 1. joulukuuta. Joukkoon kuuluneiden 200 upseerin ja miehen vastuulla oli ollut rannikkovesien valvonta Carlingford Loughista Movilleen. Lakkauttamisen syynä oli lähinnä sisällissodasta toipuvan maan heikko talous.Rannikko- ja meriosastolla oli kuitenkin käytössään runsaasti aluksia:
Mersey-luokka: John Dunn, John Dutton, William Honnor, Christopher Dixon, Robert Murray, Thomas Thresher
5 vuokrattua jokipartioalusta, joista kaksi Shannonissa, yksi Waterfordissa, yksi Lee joella ja yksi reservissä
puiset höyrypurret 190 ja 199Kaikki partioalukset oli aseistettu yhdellä 12 naulan tykillä ja pienemmät etukannelle sijoitetuilla konekivääreillä. 
Maan heikon talouden takia Rannikko- ja meriosasto jouduttiin lakkauttamaan 31. maaliskuuta 1924. Kaikki palveluksessa olleet joko kotiutettiin tai siirrettiin maavoimiin. Muirchú siirrettiin maatalous- ja kalastusministeriölle, ja kaikki loput alukset menivät joko myytäväksi tai romutettavaksi.
Rannikko- ja meriosaston lakkauttamisesta seurasi, että Irlannin vapaavaltio menetti mahdollisuutensa valvoa aluevesiään. Ainoaksi alukseksi jäänyt Muirchú ei kyennyt valvomaan kalastusalueita. Rannikkojoukkojen lakkauttamiseen päättyi Yhdistyneen kuningaskunnan maahan luoman 109 rannikkovartioaseman valvontatehtävät. Tilalle luotiin vapaaehtoisuuteen perustuva pelastuspalvelu (engl. Coast Life Saving Service), mutta meripelastus jäi kuitenkin kuninkaallisen meripelastuspalvelun (engl. Royal National Lifeboat Institution) vastuulle.Vuonna 1926 perustettiin satamakomissio valvomaan ja raportoimaan maan satamien tilaa. Raportti vuodelta 1930 kuvaa satamien toimintaa apaattiseksi ja henkilöstön kiinnostusta satamien ylläpitoon vähäiseksi. Raportissa korostettiin lisäksi tutkimusaluksen puutetta, mikä esti rannikon merikarttojen ajantasaistamisen.1. heinäkuuta 1937 hyväksyttiin uusi perustuslaki, joka astui voimaan 29. joulukuuta. Laki muutti maan itsenäiseksi Irlannin tasavallaksi, jolloin sopimus vuodelta 1921 lakkasi olemasta voimassa. Kolmivärisestä lipusta tuli kansallislippu, iiristä virallinen kieli ja valtion päämieheksi presidentti. Vuoden 1921 sopimuksen 6. ja 7. artiklojen mukaisesti Britannian hallinnassa ja suojeluksessa oli ollut strategisesti merkittävät Queenstownin, Berehavenin ja Lough Swillyn satamat linnoituksineen. Nyt sen katsottiin loukkaavan maan itsemääräämisoikeutta. Maat pääsivät 25. huhtikuuta 1938 sopimukseen satamien siirrosta Éiren hallintaan 31. joulukuuta mennessä.Brittijoukkojen poistuttua Irlanti vastasi itse satamiensa suojaamisesta. Luovutettujen satamien suojaksi sijoitettiin kuusi vasta perustettua rannikkotykistöpatteria, joista kaksi oli Lough Swillyssä, kolme Corkissa ja yksi Berehavenissa.Corkin luonnonsataman suojana olivat Camdenin, Carlislen ja Templebreedyn linnakkeet, joiden aseistuksena oli runsaasti tykkejä ja konekivääreitä. Camdenissa oli yksi 9,2 tuuman, yksi 6 tuuman ja kaksi 18 naulan tykkiä sekä Vickers-konekivääreitä ja Lewis-pikakivääreitä. Carlislessa oli kaksi 6 tuuman tykkiä. Kummallakin linnakkeella oli lisäksi kaksi torpedoputkea. Templebreedyssä oli kaksi 9,2 tuuman vuosimallia 1896 olevaa tykkiä, jotka kumpikin vaativat viidentoista miehen miehistön. Lisäksi satamassa oli Westmorelandin linnake. Kaikkiaan Corkin sataman miehistönä oli 2 377 upseeria ja miehistönjäsentä. Nämä joukot eivät kuuluneet laivastoon vaan palvelivat osana maavoimia.
Rannikkovalvonta (engl. Coastwatching Service) perustettiin 29. elokuuta 1939. Jo maaliskuussa oli perustettu laivastolle varikko Portobellon kasarmille. Miehistön värväys aloitettiin elokuussa, ja 1. syyskuuta palveluksessa oli 34 miestä. Lisäksi rannikolle Cahore Pointin ja Dursey Headin välille oli perustettu kahdeksan valvontapistettä. Lopulta pitkin rannikkoa oli valmistettu kaikkiaan 88 vartiopistettä.Merivalvonta (engl. Marine Service) perustettiin 6. syyskuuta, ja samalla päätettiin yhdistää meri- ja rannikkovalvonta yhdeksi organisaatioksi (engl. Marine and Coastwatching Service). Värväys aloitettiin, ja monet ilmoittautuneet olivat olleet töissä kauppalaivastossa, satamissa tai kalastuksessa. Univormuina ja arvoasteina käytettiin maavoimien vastaavia. Uuden puolustushaaran ensimmäisenä komentajana oli eversti A. T. Lawlor. 7. kesäkuuta 1940 annettu tilapäiseksi tarkoitettu puolustusvoimien ohje No. 2 määräsi laivastolle omat arvoasteet sekä univormun, mutta laivastounivormut yleistyivät silti vasta huhtikuussa 1941. Esikunta perustettiin 7. heinäkuuta Haulbowlineen Britannian laivaston telakalta ja sairaalalta vapautuneisiin tiloihin.Merivalvonnan ensimmäiset alukset olivat ilmavoimilta siirretyt vesilentokoneiden emälaiva, maalilaiva ja pursi. Vesilentokoneiden emälaiva oli vuoteen 1940 Dublinissa ja sen jälkeen Corkissa. Maalilaiva sijoitettiin jokipartioveneeksi Lough Dergiin Shannoniin, missä se oli aina vuoteen 1945. Ainoastaan 13-jalkainen pursi oli koko palvelusuransa Dublinissa.Jo toukokuussa oli päätetty, että satamapuolustus tarvitsee myös merellisen elementin. Vielä samassa kuussa tilattiinkin John I. Thornycroft and Companylta Woolstonista kaksi rannikonvalvontaan sopivaa moottoritorpedovenettä. Myöhemmin tilattiin vielä neljä lisää. Kaksi ensimmäistä, M1 ja M2, saapuivat Irlantiin maaliskuussa ja heinäkuussa 1940 ja loput M4, M5 ja M6 vasta 2. ja 23. joulukuuta 1942 sekä 24. helmikuuta 1943. Moottoritorpedoveneitä odotellessa palvelukseen oli 1939 siirretty maatalous- ja kalastusministeriöltä Fort Rannoch ja Muirchu.Toisen maailmansodan alkaessa Irlannin hallitus yritti ostaa Britanniasta kaksi miinanraivaukseen soveltuvaa aseistettua troolaria, mutta ilman tulosta. 8. lokakuuta 1940 puolustusministeriö hankki S. Palmerilta Ringaskiddystä 162-tonnisen SS Sharkin, joka muutettiin miinalaivaksi. Puolustusministeriön viimeinen sodan ajan hankinta oli 134-tonninen kolmimastoinen kuunari Isaalt, joka palveli koululaivana.Meri- ja rannikkovalvonta jaettiin 17. heinäkuuta 1942 jälleen kahtia. Viimeisen moottoritorpedoveneen astuessa palvelukseen 1943 oli merivalvonnan käytössä kaikkiaan kymmenen merikelpoista alusta: kuusi moottoritorpedovenettä, kaksi partioalusta, miinalaiva ja koululaiva. Näiden lisäksi oli käytössä yli viisitoista erilaista pienempää alusta, hinaajaa sekä venettä, jotka pääosin olivat satamien käytössä. Yksi näistä pienemmistä aluksista oli 1941 Araninsaarilta pelastettu maihinnousualus, joka palveli Corkin satamassa kuljetusaluksena. Käyttöön otettujen alusten joukossa oli myös kahdeksantoista pelastusvenettä, joita käytettiin merimiesten koulutuksessa.Vaikka Dublinin satama suljettiin 3. syyskuuta 1939, jolloin ilmavoimien moottoriveneet aloittivat sen valvonnan, niin tosiasiassa vasta 7. kesäkuuta 1940 hallituksen julistama sotatila mahdollisti kauppamerenkulun valvonnan ja se saatiin toteutettua. Meri- ja rannikonvalvonnan tueksi perustettiin 1. heinäkuuta satamavalvojan virat (engl. Competent Port Authorities) sekä satamavalvonta ja tarkastusosasto (engl. Port Control and Examination Service). Satamavalvonta ja tarkastusosasto oli kaikkiaan kolmessatoista satamassa. Uudella organisaatiolla oli toimeenpanovalta kaikkiin miehistöihin, laivanvarustajiin ja satamatyöläisiin satamanalueella. Organisaatio lakkautettiin 1. kesäkuuta 1945.Laivaston paikallisjoukot eli vapaaehtoinen reservi (engl. Maritime Inscription) perustettiin 20. syyskuuta 1940 ja se alistettiin suoraan Meri- ja rannikkovalvonnan komentajalle. Vapaaehtoiset muodostivat satamiehisiä rannikkopuolustuskomppanioita, joita kesäkuussa 1942 oli kaikkiaan kaksitoista. Vuonna 1943 perustettiin vielä kaksi komppaniaa. Reservin päätehtävänä oli suojata omalla alueellaan olevia satamia ja rannikkoa, minkä suorittamiseksi tehtiin partioita jalan ja veneillä. Lisäksi joukot vartioivat satamissa olevia aluksia. Maritime Inscription organisoitiin uudelleen 10. kesäkuuta, ja siitä muodostettiin nykyinen laivastonreservi An Slua Muirí. Reservin nimi on sittemmin muutettu muotoon Naval Service Reserve eli Cúltaca Na Seirbhíse Cabhlaigh.
Euroopan sotatoimien päätyttyä Irlannin kaikki sodan ajan erikoismääräykset kumottiin 15. toukokuuta 1945 mennessä, jolloin muun muassa sotaoikeudet, sensuuri ja ulkomaalaisten rekisteröinti lakkautettiin. 15. maaliskuuta 1946 määrättiin merivalvonta puolustushaaraksi, joka tulee organisoida ja varustaa uudelleen rauhanajan tehtäviin.
Irlannin laivasto (engl. Irish Naval Service) perustettiin 1947 lakkautetuista toisen maailmansodan meri- ja rannikkovalvonnasta. Henkilöstön lukumäärä laski kolmesta sadasta noin puoleen, mistä se palautui nopeasti neljään sataan. Upseereita oli 23, joista kaksi Britannian kuninkaallisesta laivastosta, yksi Intian laivastosta ja loput kauppalaivastosta. Upseerien koulutus alkoi, kun ensimmäinen irlantilainen kadetti lähetettiin Dartmouthin Royal Naval Collegeen 1947.Laivasto otti 1946–1947 palvelukseensa kolme Britannialta ostettua Flower-luokan korvettia. Viimeinen sodan aikana palvellut alus poistui palveluksesta 1952, jolloin korvetit muodostivat seuraavina vuosikymmeninä laivaston rungon. Alukset olivat 1960-luvun lopulla käyttöikänsä lopulla, ja ne poistettiin palveluksesta.Vuoteen 1970 saakka laivasto oli lähinnä rannikon kalastusalueiden valvontaan tarkoitettu osasto. Laivaston merkitys kasvoi, kun sen valvontaan tarkoitettu alue laajeni. Tämä johtui kalastuksen siirtymisestä kauemmas avomerelle, Irlannin merialueiden laajentamisesta kahdestatoista kahteen sataan merimailiin ja rannikon luonnonvaroista.Irlanti osti 1970 Britannialta kolme Ton-luokan miinanraivaajaa, jotka aloittivat seuraavana vuonna uuden uransa Irlannin laivaston vartiolaivoina. Vuonna 1972 ensimmäinen Irlannin laivastolle suunniteltu alus LÉ Deirdre otettiin palvelukseen ja sen jälkeen 1970-luvun loppuun mennessä vielä kolme muuta vastaavaa alusta. Alusten rahoitus tuli osittain Euroopan unionilta.Vuonna 1984 LÉ Eithne] astui palvelukseen. Alus on tähän mennessä suurin alus Irlannin laivastossa. Se on kyennyt operoimaan NAFOn (engl. North Atlantic Fishery Organisation) valvontatehtävissä Grand Banksin edustalla Newfoundlandin rannikolla. Maa hankki vuosikymmenen lopulla Britannialta vielä kaksi Peacock-luokan partioalusta.1990-luvulla laivaston tehtävistä merkittävän osan muodosti salakuljetuksen estäminen. Lisäksi tehtäviin tuli irlantilaisten YK-joukkojen huoltotehtävät muun muassa Libanoniin, Kyprokselle ja entisen Jugoslavian alueille. LÉ Eithne teki Irlannin laivaston ensimmäisen Atlantin ylityksen 1986, kun se vieraili Yhdysvalloissa, mistä seurasi vuoden 2000 kansainvälisen laivastokatselmukseen osallistuminen.Laivasto sai 1999 uuden aluksen LÉ Róisínin ja pari vuotta myöhemmin sen sisaraluksen LÉ Niamhin, joka teki 2002 neljän kuukauden purjehduksen Aasiaan. Alus vieraili lokakuussa 2003 Länsi-Afrikan rannikolla ja kuljetti muun muassa kalustoa irlantilaisille rauhanturvaajille Liberiaan.
Irlannin ilmavoimat, joiden operoimat lentokoneet osallistuivat merivalvontaan, luopuivat 1991 Beechcraft Super King Air -koneesta. Tämän jälkeen ainoa tehtävään käytettävissä oleva lentokone oli CASA 235 -rahtikone, joka kykeni valvontaan ainoastaan lentäjien näkökyvyn rajoissa.Vuonna 1994 Irlannin ilmavoimien merilaivue vastaanotti kaksi CASA CN-235 MP Persuader -merivalvontakonetta, jotka on varustettu FLIRillä sekä Littonin V5-tutkalla. Lentokoneiden lisäksi on pelastustehtävissä neljä siviililentäjien lentämää SA345F Dauphin 2 -helikopteria, joista päivystää ainoastaan yksi kerrallaan. Helikopterit ovat Finner Campissa Donegalissa.Meripelastuspalvelun muodostaa viisi Irish Helicopters Ltd:n operoimaa Sikorsky S-61 -helikopteria. Ne on sijoitettu Dubliniin, Shannoniin, Waterfordiin ja Sligoon.
Palveluksessa olevat kahdeksan ulkovartioalusta soveltuvat pitkiin partiomatkoihin Pohjois-Atlantin vaativissa olosuhteissa.
MacGinty, Tom: The Irish Navy – A Story of Courage and Tenacity (Golden Jubilee Irish Naval Service).   Kerry, Irlanti: The Kerryman Ltd, 1995. ISBN 0-946277-22-2.    (englanniksi)
McIvor, Aidan: A History of the Irish Naval Service.   Dublin, Irlanti: Irish Academic Press, 2006. ISBN 0-7165-3418-5.    (englanniksi)
Adams, Thomas A.: Irish Naval Service.   Kendal, Cumbria: World Ship Society, 1982. ISBN 0-905617-21-5.    (englanniksi)
Gardiner, Robert (ed.): Conway's All the World's Fighting Ships 1947–1995.   Lontoo, Englanti: Conway Maritime Press, 1995. ISBN 0-85177-605-1.    (englanniksi)
Beedall, Richard: The Irish Naval Service: A Model Constabulary Navy.  Seaforth World Naval Review 2013, 2012, V. vsk, s. 69-78.  Barnsley, UK:  Seaforth Publishing. ISBN 978-1-84832-156-4.  (englanniksi)

Irokeesit on ryhmä itäisen Pohjois-Amerikan alkuperäiskansoja. Laajassa mielessä irokeeseihin kuuluivat irokeesien kieliperhettä edustaneet kansat, joiden asuinalueet ulottuivat nykyisestä Quebecistä ja Montrealista länteen Ontario- ja Huronjärvelle sekä etelään nykyisen New Yorkin osavaltion alueelle ja vielä edemmäs osaan Appalakkien vuoristoa. Näihin kansoihin kuuluivat mm. pohjoisen huronit ja etelän cherokeet.
Varsinaisina irokeeseina tunnettiin alkujaan kuitenkin viisi keskenään Irokeesiliiton muodostanutta kansakuntaa, joiden maat olivat nykyisen New Yorkin osavaltion alueella. Nämä "Viisi heimoa" olivat mohawkit, senecat, onondagat, oneidat ja cayugat. Kuudentena jäsenenä Irokeesiliittoon yhtyivät noin vuonna 1722 tuscarorat ("Kuusi heimoa"). Irokeesiliiton uskotaan saaneen alkunsa vuosien 1450 ja 1600 välillä ja monet historioitsijat ovat ajoittaneet sen vuoden 1570 paikkeille. Tätä liittoa pidetään yleisesti maailman ensimmäisenä eri kansojen välisenä järjestönä rauhan ylläpitämiseksi.Irokeesien liittokunnan omakielinen nimi oli Haudenosaunee, joka tarkoitti "pitkän talon  kansaa". Algonkin-kieliset heimot käyttivät heistä halventavaa nimitystä irinakhoiw (kalkkarokäärme). Erään hypoteesin mukaan ranskalaiset muotoilivat tästä omaan kieleensä sopivan nimen les Iroquois, joka levisi käyttöön myös englannissa.
Tarun mukaan intiaaniprofeetta Deganawida sai ajatuksen suuresta irokeesikansojen yhdistymisestä, joka takaisi ikuisen rauhan. Ajatusta lähti viemään eteenpäin mohawkeihin adoptoitu Hiawatha, joka liikkui kanootilla julistamassa rauhan sanomaa. Aluksi Hiawathan puheet herättivät epäluuloa, mutta vähitellen hänen periksiantamattomuutensa palkittiin. Viisi irokeesinkielistä kansaa päätti yhdistyä suuren rauhan liitoksi. Mohawkit, senecat, oneidat, onondagat ja cayagat, joilla oli ollut myös keskinäisiä sotia, muotoutuivat irokeesien liittokunnaksi noin vuonna 1570. Liitto loi viidelle kansakunnalle yhteisen ulkopolitiikan, ja kunkin kansan edustajat neuvottelivat keskenään ennen yhteisten päätösten tekoa. Irokeesiliittoa voidaankin verrata paljon myöhemmin syntyneeseen YK:hon.
Suurin syy irokeesiliiton syntymään on uskottu olleen monet naapurisodat ympäristön algonkin-kansoja vastaan. 1500-luvulla alkanut eurooppalaisten kalastajien, tutkimusmatkailijoiden ja kauppiaiden ilmestyminen Pohjois-Amerikan mantereelle on saattanut edesauttaa liiton perustamista. Irokeesit onnistuivat erinomaisesti säilyttämään liittokunnan kansojen välisen rauhan. Meni yli 200 vuotta ennen kuin osa heistä tarttui aseisiin sotiakseen toisiaan vastaan Yhdysvaltain vapaussodassa.Suuren rauhan levittäminen liiton rajojen ulkopuolelle oli vaikeampi tehtävä, eivätkä irokeesit siinä onnistuneetkaan. Ranskalaisen Samuel de Champlainin ja hänen miehistönsä saavuttua Pohjois-Amerikkaan olivat huronit ranskalaisten ensimmäiset liittolaiset. Näiden mukana ranskalaiset olivat pakotettuja myös yhteiselle sotaretkelle irokeesejä vastaan, jotka olivat huronien vihollisia kielisukulaisuudesta huolimatta. Vuonna 1609 ranskalaiset löysivät New Yorkin osavaltion alueet ja joutuivat kahakkaan liittokuntansa itäisiä rajoja vartioivien mohawkien kanssa. Välikohtauksessa musketein aseistautuneet tunkeilijat surmasivat kaksi irokeesipäällikköä.  Tapauksen jälkeen ranskalaiset saivat haltuunsa alueen turkiskaupan huronien ja algonkinien kanssa, ja irokeesit joutuivat jatkossa pysyttelemään erossa kaupankäynnistä. Myöhemmin seuraavalla vuosikymmenellä ranskalaiset tukivat huronien ja näiden liittolaisten hyökkäystä onondagain kyliin.
Euroopasta tulevan siirtomaavallan levitessä itärannikolle irokeesien liittokunnan istunnoissa korostui ulkopolitiikka. Ranskalaisten lisäksi Englannin, Hollannin ja Ruotsin siirtokunnat levittäytyivät irokeesien ympärille. Kauppasuhteiden kariutuminen Uuden-Ranskan kanssa sai irokeesien liittokunnan etsimään kauppakumppaneita hollantilaisten parista. Manhattanille perustetun Uuden-Amsterdamin kauppiailta irokeesit hankkivat suuria määriä musketteja vaihdossa majavannahkoihin, joita laivat kuljettivat Eurooppaan.Majavasta tuli nopeasti itärannikon ja Suurten järvien välisellä alueella asuvien kansojen tärkein kauppavaluutta. Turkiskauppa lisäsi kasvavaa asevarustelua, jonka seuraukset alkoivat näkyä 1630-luvun lopulla. Uusi eurooppalainen aseistus ja halu kostaa niin huroneille kuin Uudelle-Ranskallekin saivat irokeesien rauhanliiton muuttumaan yhtenäisesti toimivaksi sotaliitoksi. Lisäksi heidän tuleviin sotiinsa löytyi selkeä taloudellinen motiivi, joka oli pyrkimys päästä valvomaan itärannikon ja sisämaan välistä turkiskauppaa.Vuonna 1640 irokeesit julistivat sodan Uutta-Ranskaa ja sen liittolaisia vastaan. Ranskalaisten onnistui sotatilasta huolimatta rakentaa Kanadan rajamaille kauppa-asema ja linnake nimeltään Mont Royal. Paikasta tuli myöhemmin Montreal. Saman vuosikymmenen lopulla mohawkien ja senecain raskaat hyökkäykset kohdistuivat huroneihin, ja 1650-luvun alussa attiwendaronkit ja tionontatit menettivät suurimman osan väestöstään irokeesiliiton dynaamisen sodankäynnin seurauksena. Uusi-Ranska selvisi pienemmin menetyksin. Montrealia ja Quebeciä ei poltettu, vaan ranskalaisten suureksi yllätykseksi irokeesiliiton onondagat tulivat vuonna 1653 ehdottamaan rauhansopimusta. Ranskalaiset, jotka luulivat sotien olevan ohi, perustivat lähetysaseman onondagojen kylään ja yrittivät käännyttää näitä kristinuskoon. Irokeesien vihamielisyydet eivät kuitenkaan loppuneet. He ajoivat lähetyssaarnaajat Montrealiin ja estivät Uuden-Ranskan tutkimusmatkat sekä siirtomaavallan leviämisen sisämaahan.Irokeesien sotapartiot lisäsivät kansansa elintilaa, kun he ulottivat hyökkäyksensä yhä kauemmas länteen aina Mississippijoelle. Etelässä he tunkeutuivat Virginiaan ja Carolinaan ja kohdistivat idässä ja pohjoisessa iskunsa Uutta-Englantia vastaan. Myös ranskalaisasutukset kärsivät irokeesien toistuvista hyökkäyksistä. Vuonna 1664 Ranskan kuningas Ludvig XIV antoi määräyksen tuhota kaikki viisi irokeesiliiton kansakuntaa, mutta Uuden-Ranskan sotavoimat eivät onnistuneet toteuttamaan saamaansa käskyä.
Uuden-Amsterdamin antauduttua englantilaisille 1670-luvun puolivälissä irokeesit menettivät tärkeimmän kauppakumppaninsa. Ruotsin ja Hollannin lakkautetut siirtokunnat lujittivat jäljelle jääneiden Englannin ja Ranskan asemia. Irokeesit eivät halunneet sotia kahta suurta sotilasmahtia vastaan, vaan solmivat ystävyyssuhteet englantilaisiin, jotka puolestaan hyödynsivät suhteitaan irokeeseihin usuttamalla nämä 1680-luvun puolivälissä uusiin hyökkäyksiin Uutta-Ranskaa vastaan. Voimatasapainon siirtyessä ranskalaisten puolelle irokeesit suostuivat aselepoon. Kun rauha solmittiin seuraavan vuosisadan alussa, olivat irokeesien ja Uuden-Ranskan keskinäiset sodat ohi.Englantilaisten rakentaessa Imperiumiaan pyrkivät irokeesit omalla tahollaan kasvattamaan rivistöjään. Ranskalaiset puolestaan houkuttelivat irokeeseja puolelleen. Senecat ja onondagat olivat kiinnostuneet ehdotuksesta. Ranskalaiset lähetyssaarnaajat ja kauppiaat toivotettiin tervetulleiksi irokeesien kyliin. Kumpikin ammattikunta toi mukanaan asioita, jotka huononsivat liittokunnan tulevaisuutta. Kauppiaiden mukana kulkeutui alkoholi, papit taas toivat kristinuskon. Viina alkoi rappeuttaa kansakuntaa, ja uusi uskonto sai useat intiaanit luopumaan vanhoista perinteistään. Monet kristityt mohawkit siirtyivätkin Kanadaan ja luopuivat entisestä vapaasta elämäntyylistään. Alkoholin myynti pyrittiin monien irokeesipäälliköiden toiveen vuoksi kieltämään sen aiheuttamien huonojen vaikutusten vuoksi.
Vuonna 1747 Uudesta-Englannista lähetettiin saarnaajia irokeesien pariin, ja osa oneidoista ja tuscarorista kääntyi heidän uskoonsa. Siirtokuntien jatkuva lisääntyminen aiheutti hämmennystä irokeeseissa, jotka koettivat pysytellä puolueettomina ja auttoivat brittejä haluttomasti joissakin sodissa Uutta-Ranskaa vastaan. Irlantilainen sir William Johnson oli luonut vahvat ystävyyssiteet mohawkeihin ja kykeni heidän kauttaan pitämään irokeesiliiton brittien puolella.Britannian ja Ranskan välien tulehtuminen johti maiden väliseen seitsenvuotiseen sotaan, joka alkoi Euroopassa vuonna 1756. Sotatila levisi Pohjois-Amerikkaan, ja seuraavien vuosien aikana Uuden-Ranskan valta alkoi luhistua. Brittisotilaat valtasivat Quebecin vuonna 1759, ja Montreal antautui hieman myöhemmin. Lordi Jeffrey Amherstin joukkoja tuki Montrealin valtauksessa William Johnssonin johtama mohawkien iskuryhmä. Suurten järvien alueilla ranskalaisten linnakkeet siirtyivät englantilaisten haltuun. Uuden-Ranskan liittolaiset ottawat, ojibwayt, wyandotit ja monet muut heimot yrittivät vallata linnakkeet takaisin briteiltä vuonna 1763 alkaneessa Pontiacin kapinassa. Hanke onnistui puolittain, mutta se päättyi lopulta intiaanien antautumiseen. Irokeesien liittokunnan yksimielisyyteen tuli särö, kun mohawkit auttoivat brittejä ja senacot olivat vastapuolella valtaamassa linnakkeita.
Merkittävä tapahtuma irokeesien sotahistoriassa oli 1770-luvulla käyty Yhdysvaltain vapaussota, joka käytiin englantilaisten siirtokuntien ja brittiläisen imperiumin välillä. Aseelliset yhteenotot alkoivat vuonna 1775. Seuraavana vuonna kolmetoista siirtokuntaa julistautuivat itsenäiseksi valtioksi. Ne pitivät Amerikan menestymisen kannalta välttämättömänä hankkia yhä enemmän maata itselleen eivätkä halunneet alistua Englannin hallituksen komentoon. Suunnitellessaan vallankumousta vapaustaistelijain johtomiehet lähettivät irokeeseille käskyn pysyä erossa tulevasta sodasta.Irokeesit tukivat kuitenkin brittien joukkoja. Britannian hallitus pystyi tarjoamaan heille enemmän ammuksia ja lahjoja kuin itsenäisyytensä puolesta taistelevat entiset Uuden-Englannin siirtokunnat. Kesällä 1778 mohawkien päällikkö Joseph Brant johdatti soturinsa New Yorkin, Ohion ja Pennsylvanian siirtolaisten asutuksia vastaan. Siirtokuntien sotavoimat iskivät takaisin kaksi vuotta myöhemmin. Itsenäisyystaistelijoiden ylipäällikön George Washingtonin lähettämät kenraalimajuri John Sullivanin joukot tunkeutuivat brittimielisten irokeesien maille ja tuhosivat kylät, pellot ja puutarhat. Sullivanin joukoissa soti oneidoja ja tuscaroria, jotka olivat nousseet liittokunnan muita kansoja vastaan brittipappien johtamina. Brantin esimerkkiä seuraten senecain sotapäällikkö Cornplanter toi soturinsa brittien puolelle ja osallistui siirtolaisasutuksen tuhoamiseen. Osa senecoista onnistui pysyttelemään puolueettomina. Cornplanter taipui rauhaan ennen Brantia nähtyään taistelujen hyödyttömyyden. Sodan loputtua irokeesit eivät saaneet liittokuntaansa toimimaan haluamallaan tavalla, vaan heidän yhtenäisyytensä katkesi pitkäksi aikaa. Irokeesit leimasivat syylliseksi Joseph Brantin, joka oli tuhonnut liittokunnan viemällä sen mukaan Yhdysvaltain vallankumoukseen.
Irokeesien liittokunnan perinteinen yhtenäisyys palautettiin 1900-luvun aikana onondogain saadessa jälleen keskeisen asemansa neuvoston johdossa. Vuosisadan loppupuolella irokeesien yhteys onkin kasvanut voimakkaasti, kun he ovat joutuneet etujaan ajaessaan vastakkain sekä Kanadan että Yhdysvaltain hallituksen kanssa. Vuonna 1974 mohawkit perustivat New Yorkin valtion alueille sijaitsevaan Adirondackvuoristoon Ganienkehin, ”Piikiven maan”. He valitsivat nuorten kesäleirinä aiemmin toimineen autioituneen paikan. Irokeesien muinaisen Suuren rauhanlain mukaisesti mohawkit rakensivat uutta elämäänsä vuorialueella, mutta paikallinen valkoinen väki suhtautui penseästi intiaaniyhteisöön. Muutama New Yorkin kansanedustaja johti mielenosoituksia mohawkeja vastaan, ja sala-ampujat vaikeuttivat piikiven maan rakentamista. Mohawkit jatkoivat vastoinkäymisistä huolimatta yhteisönsä kehittämistä ja elvyttivät monia vanhoja perinteitään ja äidinkieltään.Vuonna 1979 St. Regisin reservaatin mohawkit hätistelivät mailleen tunkeutuneita nuoria matkoihinsa ja joutuivat vastaamaan teostaan virkavallalle. Avoimessa yhteenotossa mohawkit riisuivat poliisit aseista. Tämän seurauksena New Yorkin poliisivoimat panivat reservaatin jatkuvaan valvontaan. Toinen välikohtaus, niin sanottu Okan kriisi, jossa kaivettiin tuliaseet esille, sattui lähellä Montrealia vuonna 1990 erään golfkerhon yrittäessä leikata itselleen osan irokeesien pyhistä maista. Aseistetut intiaanit, jälleen mohawkit, nousivat vastarintaan maittensa puolesta, ja golfkerhon hanke kaatui. Tapaus rohkaisi Kanadassa asuvia irokeeseja ja innoitti myös muita heimoja taistelemaan oikeuksiensa puolesta.Irokeesit saivat omaan lippuunsa vanhan tunnuksensa Hiawathan vyön, joka symboloi liittokunnan viittä kansakuntaa. Lipun keskellä valkoinen rauhanpuu kuvaa onondagoja, jotka säilyttivät historiallisella ajalla vyötä. Puun vasemmalla ja oikealla puolella olevat neliöt puolestaan ovat yhtä kuin senecat, cayugat, oneidat ja mohawkit. Lipun väritys tulee alkuperäisessä rauhanvyössä olleista valkoisista helmistä, jotka olivat kiinnitettyinä toisiinsa ohuella nauhalla, ja kuvasivat viiden kansakunnan puhtautta ja hyvää tahtoa. Purppuransininen pohja merkitsi maailmankaikkeutta.
Kaikkien viiden kansan yhteisluvuksi on arveltu 1600-luvun alussa korkeintaan 20 000 henkeä. Saman vuosisadan puolivälin jälkeen määrä oli pudonnut lähes puolella monien sotien ja eurooppalaisten mukana tulleiden tautien myötä. Adoptoimalla tuhoamiensa kansojen kodittomiksi jääneitä pystyivät irokeesit hetkellisesti kasvattamaan liittokuntansa lukumäärää. Vuoden 1660 laskennassa irokeesien määräksi saatiin 25 000 intiaania, mikä lienee ollut suurin määrä irokeesien historiassa. Tästä luvusta adoptoitujen määrä oli lähes 7 000 henkeä. 1700-luvun alkuun mennessä irokeesiliiton alkuperäiset perustajakansat edustivatkin vähemmistöä omassa liittokunnassaan. Seuraavina vuosikymmeninä tapahtunut asteittainen kasvu, jota edesauttoi tuscarorien liittyminen irokeeseihin, ei lisännyt merkittävästi liittokunnan kokonaismäärää.Vuonna 1768 irokeesien lukumääräksi saatiin 12 000 henkeä. Amerikan vallankumouksen jälkeen vuonna 1779 määrä oli huventunut yhden kolmasosan verran. Vuonna 1995 Yhdysvaltain ja Kanadan eri reservaateissa ja kaupungeissa asui väestönlaskennan mukaan 74 500 irokeesia. Vuonna 2000 suoritettu väestönlaskenta antoi pelkästään Yhdysvalloissa tulokseksi 46 212 irokeesia, kun taas Kanadan puolella hajallaan asuvien irokeesien määrät olivat jo viisi vuotta aiemmin ylittäneet 50 000:n rajan.
Irokeesit olivat niin sanotun myöhemmän metsäkauden edustajia, ja heidän kulttuurissaan oli nähtävissä jäänteitä varhaisten pohjoisten kummunrakentajien perinteestä. Irokeesien elinkeinoina toimivat maanviljely, metsästys ja kalastus. Viljely oli merkittävimmässä osassa, ja ravinnonlähteistä tärkeimmät olivat maissi, papu ja kesäkurpitsa. Niitä pidettiin Luojan lahjoittamina ”kolmena sisaruksena”, ja niillä oli keskeinen osa monissa kiitollisuuden hengessä vietetyissä seremonioissa. Irokeesien puutarhanhoidon saavutukset, ja heidän tietämyksensä villeistä kasveista olivat niin suuret, että tutkijat uskovat lihan syömisellä olleen vain vähäinen merkitys.Vuotuiset metsästykset ajoitettiin sadonkorjuun jälkeiseen syksyyn. Tapahtumaan osallistuivat usein kokonaiset perheet. Keskitalven aikaan metsästäjät palasivat kyliinsä. Kalastuskausi oli keväisin. Isoimmat tuohikanootit tarjosivat tilat yli kymmenelle kalastajalle.
Varhaiset eurooppalaiset kuvasivat irokeesien kyliä vahvoiksi paaluvarustetuiksi linnoituksiksi, joissa oli vallihautoja ja kävelysiltoja. Itse rakennukset olivat pitkänomaisia taloja, joiden keskipituus oli 20 metriä ja korkeus ja leveys noin 6 metriä. New Yorkin Syracusesta on löydetty jäänteitä 64 metriä pitkästä rakennuksesta. Jokainen näistä taloista toimi identiteetin symbolina ja muodosti pienoismaailman siinä asuvalle yhteisölle. Tästä syntyi irokeesien itsensä käyttämä nimitys ”Pitkän talon kansa”. 1700-luvun sosiaalinen hajaannus aiheutti rakennusmallin katoamisen. Pienempiin yhteisöihin siirtyneet ja eurooppalaisesta arkkitehtuurista mallia ottaneet irokeesit alkoivat rakentaa hirsimökkejä, eikä kyliä ympäröity enää paaluvarustuksin. Senecain henkimies ja profeetta Handsome Lake alkoi 1700-luvun lopulla puolustaa irokeesien etnistä identiteettiä ja korostaa hautautumassa ollutta pitkäntalon uskontoa. Hän sai taakseen suuren kannatuksen ja onnistui nostamaan irokeesien yhteiskuntamoraalia.
Onondagat johtivat liittoneuvostoa, johon kuului 50 päällikköä. Kokoukset käytiin heidän pääkylässään ja puhemiehen osa oli uskottu onondagain ylimmälle päällikölle. Jokaisella kansakunnalla oli vakinainen määrä edustajia, jotka neuvottelivat keskenään ja toivat mielipiteensä esiin neuvostossa. Käsiteltävinä olevat asiat koskivat sodan ja rauhan kysymyksiä. Liittokunnan kansat joutuivat noudattamaan sisäisiä asioita koskevaa ”Suuren rauhan lakia”, joka tunnettiin nimellä Kainerekowa. Lain tehtävänä oli säilyttää keskinäinen rauha ja estää verikostot, jotka olisivat saattaneet johtaa sisäisiin sotiin. Oneidain lipussa oleva rauhanpuu (valkomänty), ja sen juuret symbolisoivat ikuista rauhaa irokeesiliiton jäsenkansojen välillä. Sanonta ”sotakirveen hautaamisesta” oli irokeesien ideoima, ja se juonsi alkunsa rauhanpuun vierelle kaivetusta suuresta kuopasta, johon he oman perimätietonsa mukaan hautasivat sotatarvikkeensa. Liiton kansakunnat noudattivat lakia kuuliaisesti. Myös kyläyhteisöt välttelivät turhia riitoja.Intiaanitutkija ja professori Bruce E. Johansen vertasi kirjassaan Forgotten Founders irokeesien hallintojärjestelmää ”kaksikamariseksi parlamentiksi”. Mohawkit ja senecat muodostivat toisen kamarin, cayugat ja oneidat vastasivat toisesta kamarista, ja onondagojen ylin johto teki lopulliset päätökset. Tiettyä nokkimisjärjestystä noudatettiin tarkkaan. Mohawkit, senecat ja onondagat olivat ”isoveljiä”, ja oneidat ja cayugot (myöhemmin myös tuscarorien) joutuivat tyytymään ”pikkuveljien” asemaan.Irokeesien yhteiskunnassa vallitsi ehdoton demokratia, joka toimi havaintoesimerkkinä Yhdysvaltain perustajille ja antoi hyvän toimintamallin tasa-arvon noudattamisesta. Länsimaat pyrkivät omimaan demokratian ihanteet, mutta Yhdysvaltain perustajille (esimerkiksi tulevat presidentit John Adams ja Thomas Jefferson), irokeesien demokratia oli aivan liian tasa-arvoinen. Monet tutkijat uskovat kuitenkin, että irokeesien liitto antoi mallin Yhdysvaltain kolmentoista valtion yhteenliittymälle. Myös maan nykyinen perustuslaki, ja sen määrittelemä poliittinen järjestelmä omaavat selviä piirteitä irokeesiliiton muodoista.
Irokeesien hallintoon kuului neljä yksikköä: suurperhe, klaani, heimo ja liitto. Saman pitkäntalon asukkaat (noin 20 perhettä) muodostivat suurperheen, jonka päällikkönä toimi nainen apurinaan kyvykäs soturi. Joukko vastaavia perheitä puolestaan muodostivat klaanin, jonka johdosta löytyi niin ikään nainen. Klaanit sitoivat toisiinsa irokeesien eri yhteisöt: kansat, heimot ja perheet. Klaaniin kuuluvat olivat sukulaisia toisilleen, ja heidän keskinäiset avioliittonsa olivat kiellettyjä.Naisten asema irokeesien liittokunnan sisällä oli vahva. Jo irokeesien perustuslaissa sanottiin, että naiset omistavat maat ja hallitsevat talojen omaisuutta. Sukulaisuus seurasi äidin puolelta. Jos siis äiti edusti esimerkiksi senecain klaania isän ollessa oneida, tuli pojasta seneca. Johtaviin perheisiin syntyneet naiset kantoivat arvonimeä Otinner (aatelinen). Nämä "klaanien äidit" valitsivat muiden naisten myötävaikutuksella seuraajat kuolleiden aluepäälliköiden tilalle. Yleensä valituksi tuli oman suvun edustaja, joka otti käyttöönsä edeltäjänsä nimen.Klaanien äideillä oli myös oikeus tehdä aloite sodankäyntiin saadakseen sotavankeja. Yleisesti naiset osallistuivat erilaisiin peleihin, olivat mukana poliittisissa seremonioissa ja pitivät omia salaseurojaan. Eräs historiaan jääneitä vahvoja irokeesinaisia oli mohawkeihin kuulunut Molly Brant.
Orjuutta ei irokeesien liittokunnan sisällä sallittu. Sotavangit joko surmattiin kiduttamalla tai adoptoitiin liittokunnan omiin heimoihin. Vankeja kohdeltiin hyvin, ja päätös uhrin kohtalosta oli naisten käsissä. Rituaalisen kidutuksen kohteiksi joutuneet olivat yleensä miehiä. He lauloivat kuolemanlaulunsa ja joskus heidän sydämensä syötiin toimituksen päätteeksi. Kuolleiden sukulaisten jättämä paikka korvattiin monissa tapauksissa uudella perheenjäsenellä. Vangitsijoidensa heimoon adoptoidut unohtivat entisen elämänsä ja uskoivat muuttuneensa edesmenneeksi irokeesiksi. He omaksuivat uuden heimonsa perinteiset tavat ja mielenlaadun.
Andersson, Rani-Henrik & Henriksson, Markku Intiaanit, Pohjois-Amerikan alkuperäiskansojen historia,Gaudeamus, 2010. ISBN 978-952-495-162-3
Blocker, Jack S. & Fahey, David M. & Tyrre, Ian R. Alcohol and temperance in modern history: an international encyclopedia, Nide 1, ABC-clio, 2003 ISBN 9781576078334
Brandao, José Antonio, Your Fyre Shall Burn No More: Iroquois Policy Toward New France... University of Nebraska, 2000 ISBN 9780803261778
Henriksson, Markus Alkuperäiset amerikkalaiset Gummerus, 1986, ISBN 951-662-385-9
Johansen, Bruce Elliot, Encyclopedia of the Haudenosaunee (Iroquois Confederacy, ABC-clio, 2000 ISBN 9780313308802
Johansen, Bruce Elliot Forgotten Founders Harvard Common Press ISBN 978-091678290-02000 ISBN 978-0-313-30880-2
Rakow, Lana F. & Wackwitz, Laura A. Feminist communication theory: selections in context, Sage Publishing, 2004 ISBN 9780761919803
Santoro, Nicholas J. Atlas of the Indian Tribes of North America iUniverse, 2009 ISBN 478-1-4401-0795-5
Taylor, Colin F. The American Indian, Salamander Books, 2002 ISBN 1-84065-540-2
Virrankoski, Pentti Yhdysvaltain ja Kanadan intiaanit Gummerus, 1994, ISBN 951-717-788-7

Iron Maiden on samannimisen yhtyeen esikoisalbumi, joka julkaistiin vuonna 1980. Albumin kappaleet "Phantom of the Opera", "Running Free", "Sanctuary" ja "Iron Maiden" ovat pysyneet Iron Maidenin konserttien soittolistoilla, ja niistä on tullut klassikoita. Albumilta julkaistiin singlenä kappaleet "Running Free" ja "Sanctuary." Albumilla yhtyeen laulajana oli Paul Di'Anno, jonka tyyliä on sanottu punkahtavaksi. Albumi sijoittui Britannian albumilistalla neljänneksi. Albumi on julkaistu samana päivänä toisen tunnetun levyn, Judas Priestin British Steelin, kanssa.
Iron Maiden oli albumin julkaisun aikoihin Metal For Muthas Tour and Europe 80 -kiertueella tukeakseen albumin myyntiä. Albumi pysyi listoilla 15 viikkoa ja sai yleensä kriitikoilta positiivisia arvioita. Albumin jälkeen yhtyeestä tuli osa "brittiläisen heavy metalin uutta aaltoa", ja albumi onkin yhtyeen "ensimmäisen sukupolven" fanien suosiossa.Britanniassa Iron Maidenia myytiin yli 300 000 kappaletta, joten se on ansainnut platinaa. Lokakuuhun  2006 mennessä albumia oli myyty myös Kanadassa platinalevyyn oikeuttava määrä, 100 000 kappaletta.
Steve Harris kirjoitti yksin albumille viisi kappaletta, minkä lisäksi Harris ja Di'Anno kirjoittivat yhdessä kaksi kappaletta ja kitaristi Dave Murray yhden. Kaikki kappaleet hioutuivat lopulliseen muotoonsa yhtyeen esiintyessä klubeissa ja pubeissa. Iron Maiden oli soittanut lukuisia kertoja pubeissa ja muokannut niissä musiikkinsa "kiistattoman vetovoimaiseksi." Kappaleet "Iron Maiden" ja "Prowler" julkaistiin ennen albumin julkaisua yhtyeen EP:llä The Soundhouse Tapes. Albumin miksasi Martin Levan ja tuotti Will Malone. Albumi äänitettiin Kingsway Studiosilla Lontoossa nopeasti helmikuussa 1980. Albumia on pidetty punk-tyylisenä.
»Me vain yritimme saada meidän livesoundimme nauhalle. Koska mun mielestäni levyn tuotantopuoli oli todella heikoissa kantimissa, me emme mielestäni onnistuneet siinä kovinkaan hyvin.
Kun kuuntelee meidän sen aikaisten keikkojemme liveäänityksiä, ne todellakin näyttävät närhen munat albumille. Älä ymmärrä mua väärin, kyllä mä olen äärettömän ylpeä meidän ensimmäisestä levystämme. Mun mielestä me äänitimme kappaleet parhaan kykymme mukaan, ja loppujen lopuksi meidän fanimme tulevat aina muistamaan kappaleet sellaisina, siksi mä en hauku sitä levyä. Ja sehän oli meidän ensimmäinen [albumi] – ja siksi myös erityinen.» (Steve Harris)
Iron Maidenin esikoisalbumi on ainoa, jolla soittaa kitaristi Dennis Stratton. Albumin tuottanutta Will Malonea on kritisoitu liian ohuesta kitarasoundista, jota muun muassa Steve Harris on myöhemmin pitänyt albumin heikkoutena.Yhtye teki laajan kiertueen kotimaassaan Englannissa ja esiintyi lämmittelijänä Kissin Unmasked Tour -kiertueen Euroopan-osuuksilla ja Judas Priestin British Steel -kiertueella. Suomeen Iron Maiden tuli ensimmäistä kertaa Ouluun, missä se teki pistokeikan Kuusrock-festivaalin pääesiintyjänä menestyksekkään Englannin kiertueensa jälkeen. Kuusrock oli yhtyeen ensimmäinen konsertti Skandinaviassa. Yleisö piti yhtyeestä, mutta kriitikot eivät. Erään arvostelun mukaan "puoliraaka heavyjyrääminen" tuotti pettymyksen, ja Soundi-lehden arvostelussa puhuttiin "pöhöttyneistä dinosauruksista" ja musiikista, jonka "täydellinen passiivisuus saa turruksiin." Yhtyeen kitaristi Dave Murray kadotti ainoan kitaransa Kuusrockissa.
Levy-yhtiö EMI julkaisi Iron Maidenin 14. huhtikuuta 1980, ja se sijoittui Britannian listoilla neljänneksi. Albumin julkaisua edeltävänä iltana yhtye soitti Metal for Muthas -konsertin Grimsyn Central Hallissa. Yhtyeen jäsenet saivat kuulla albumin listasijoituksesta, kun he istuivat pubissa ja EMI:n työntekijä tuli kertomaan asiasta. He eivät olleet voineet aavistaakaan, että levy nousisi niin korkealle. Seuraavalla viikolla sijoitus tosin laski 17:nnen sijan tienoille. Albumi pysyi listoilla vielä kuukauden, minä aikana sitä myytiin noin 60 000 kappaletta, hopealevyn verran.Albumi julkaistiin jonkin ajan kuluttua Yhdysvalloissa, missä julkaisijana oli aluksi Harvest/Capitol Records ja myöhemmin Sanctuary Records/Columbia Records. Yhdysvaltalainen versio sisälsi kappaleen "Sanctuary", joka julkaistiin Britanniassa vain singlenä. Kun Iron Maidenin albumit julkaistiin uudestaan vuonna 1998, "Sanctuary" lisättiin albumin kappalelistaan.
Steve Harrisin säveltämä "Prowler" kertoo itsensäpaljastajasta, joka kiertelee ympäri kaupunkia. Harrisin, Di'Annon ja Murrayn säveltämä "Sanctuary" käsittelee lainsuojatonta, joka hakee suojapaikaa. Laulaja Paul Di'Anno esitteli kappaleen syksyllä 2003 Jyväskylän Lutakossa ja sanoi, että olisi halunnut siitä enemmän punkahtavan. "Remember Tomorrow" -kappaleen on säveltänyt Harris ja sanoittanut Di'Anno. Di'Annon mukaan kappaletta on inspiroinut hänen isoisänsä, jonka kerrotaan olleen taistelulentäjä.Kappaleen "Running Free" ovat kirjoittaneet Harris ja Di'Anno, ja se kertoo nuoresta pojasta, joka on joutunut tekemisin virkavallan kanssa. Harrisin säveltämä "Phantom of the Opera" perustuu ranskalaisen kirjailijan Gaston Leroux'n vuonna 1910 kirjoittamaan romaaniin. Harrisin tekemä "Transylvania" viittaa Transilvanian alueeseen, jonne kirjailija Bram Stoker sijoitti luomansa fiktiivisen vampyyrin, kreivi Draculan. "Strange World" on Harrisin säveltämä hidas kappale, jonka on tulkittu kertovan siitä, miten Harris oli tuntenut jääneensä elämän ja kuoleman tai toden ja epätoden väliseen tilaan.  Kitaristi Dave Murray sävelsi "Charlotte the Harlot" -kappaleen, joka kertoo lontoolaisesta prostituoidusta tai tämän poikaystävästä. Albumin viimeinen kappale on Harrisin säveltämä "Iron Maiden", jonka yhtye soittaa edelleenkin jokaisessa konsertissaan. Se kertoo Britannian konservatiivisen puolueen johtajasta Margaret Thatcherista, josta tuli Ison-Britannian pääministeri 70-luvun lopulla.
Iron Maiden -albumin kansikuvan piirsi silloin vasta 16-vuotias Derek Riggs, joka on tehnyt kannen useimpiin muihinkin Iron Maidenin levyihin. Kerrang!-lehden silloinen päätoimittaja Jerry Eving on kertonut ostaneensa albumin ja jääneensä bussissa tuijottamaan Eddie the Head -hahmoa levyn kannessa. Lehtitoimittaja Garry Bushllilla oli tapana huijata ihmisiä väittämällä, että kannessa esiintyvä Eddie olisi syntynyt Neal Kayn valokuvan inspiroimana.
Iron Maiden -albumi sai jo ilmestyessään hyvää palautetta. Esimerkiksi Sounds-lehden Geoff Barton kommentoi: "80-luvun heavy metalin häikäisevä nopeus ja hillitön rajuus saa useimmat 60- ja 70-luvun keinotekoiset heavy rock -kappaleet kuulostamaan veltoilta ja synkiltä itkuvirsiltä. Hakaneulan ja hippihousujen sekoitus? Monellakin tapaa, kyllä!" Malcolm Dome Record Mirrorista antoi albumille täydet viisi tähteä ja sanoi sen "täyttävän kaikki odotukset" ja olevan 80-luvun virstanpylväs.Korroosion arvostelijan Aki Nuopposen mielestä albumi oli "kohtalaisen napakka avaus maittavalle uralle, mutta ei albumi ole todellakaan virheetön metallijumalien mestariteos, vaan se kärsii ihan samanlaisista ongelmista kuin todella monen muunkin yhtyeen esikoisteos". Allmusicin arvostelussa albumin sanotaan olevan klassikkodebyytti. Myös laulaja Paul Di'Annon mielestä albumi oli paras, jonka hän on tehnyt Iron Maidenin kanssa.Albumi on päässyt kirjaan 1001 Albums You Must Hear Before You Die, ja Metal-Rules.com on nimennyt sen 40. parhaaksi heavy metal -albumiksi kautta aikojen. Albumin kappaleista "Prowler", "Remember Tomorrow", "Running Free" ja "Iron Maiden" tehtiin cover-versiot tribuuttialbumille Maiden Heaven: A Tribute to Iron Maiden vuonna 2008. Radio Rockin "100 Parasta Rock -albumia" -listalla albumi sijoittui sijalle 48.
Kappale "Running Free" julkaistiin albumin ensimmäisenä singlenä 23. helmikuuta 1980 ja sijoittui sijalle 34. Britannian singlelistalla. Yhtye esitti kappaleen myös Britanniassa Top Of The Pops -tv-ohjelmassa.
Seuraava single "Sanctuary" julkaistiin 7. kesäkuuta 1980 ja se sijoittui sijalle 29.
Wall, Mick: Iron Maiden – Run to the Hills.    Johnny Kniga, 2004. ISBN 978-951-0-29114-6.    

Iron Maiden on brittiläinen metallimusiikkia esittävä yhtye, jonka basisti Steve Harris perusti Lontoossa vuonna 1975. Harrisin lisäksi yhtyeen nykyiseen, vuodesta 1999 lähtien toimineeseen kokoonpanoon kuuluvat laulaja Bruce Dickinson, kitaristit Dave Murray, Adrian Smith ja Janick Gers sekä rumpali Nicko McBrain. Iron Maiden on julkaissut urallaan kuusitoista studioalbumia, kaksitoista livealbumia, neljä EP-levyä ja seitsemän kokoelma-albumia. 
Musiikillisesti Iron Maiden edustaa alkuperäistä ”brittiläisen heavy metalin uutta aaltoa” (engl. New Wave of British Heavy Metal). Yhtyeen kitaramelodioihin ja moniosaisiin kappaleisiin perustuvan musiikin innoittajina ovat olleet muun muassa Thin Lizzy, Jethro Tull, UFO, Deep Purple ja Wishbone Ash. Iron Maiden on ollut 1980-luvun alusta lähtien yksi metallimusiikin menestyneimmistä ja merkittävimmistä yhtyeistä. Yhtyeen tuotantoa on myyty kansainvälisesti yli 100 miljoonaa kappaletta. Iron Maidenin tuorein studioalbumi on vuoden 2015 syyskuussa julkaistu The Book of Souls.
Yhtyeen nimi (suom. rautaneito) tarkoittaa keskiajalla mahdollisesti Saksassa kidutukseen käytettyä piikkejä täynnä olevaa ruumisarkun muotoista laitetta, jonka sisälle kidutettava ihminen suljettiin. Iron Maidenin maskotti Eddie the Head esiintyy lähes kaikkien yhtyeen levytysten kansikuvissa ja yhtyeen konserteissa, oheistuotteissa sekä muissa keräilyesineissä.
Basisti Steve Harris perusti Iron Maidenin 25. joulukuuta 1975. Harris on kertonut saaneensa innoituksen yhtyeen nimeen vuoden 1939 elokuvasta The Man in the Iron Mask, joka pohjautui Alexandre Dumas’n novelliin. Harrisin ohella yhtyeen alkuperäiseen kokoonpanoon kuuluivat laulaja Paul Day, rumpali Ron Matthews sekä kitaristit Terry Rance ja Dave Sullivan. Yhtyeen kokoonpano koki lukuisia muutoksia jo varhaisessa vaiheessa, ja sekä Rance että Sullivan erotettiin yhtyeestä jo ennen yhtyeen ensimmäistä esiintymistä vuoden 1976 toukokuussa. Tuolloin yhtye esiintyi Lontoon St. Nicholas Hallissa viiden punnan korvausta vastaan kitaristeinaan Dave Murray ja Bob Sawyer.Paul Day erotettiin yhtyeestä vuoden 1976 syksyllä, sillä hän ei muiden jäsenten mielestä ollut kovinkaan vakuuttava lavaesiintyjä hyvästä laulutaidostaan huolimatta. Hänen korvaajakseen tuli Kiss-yhtyettä ihaillut Dennis Wilcock. Wilcock saapui Iron Maidenin konsertteihin punainen tähti silmänsä ympärille maalattuna mukanaan muun muassa tekoverta, joista ensin mainittu tähti tunnetaan Kissin Paul Stanleyn tavaramerkkinä ja tekoveren käyttö Gene Simmonsin lavarekvisiittana. Wilcock ajautui myös erimielisyyksiin Dave Murrayn kanssa, koska hän ei pitänyt Murrayn tyttöystävästä. Kaksikon riitelyyn kyllästynyt Harris ajautui vaikean tilanteen eteen valitessaan, kumpi hänen yhtyetovereistaan saisi jatkaa tehtävässään: Murray oli taitavin hänen tuntemansa kitaristi, mutta Wilcockin veroisen lavaesiintyjän ja keulakuvan löytäminen ei olisi helppoa. Lopulta Harris päätti erottaa Murrayn, ja yhtyeen toiseksi kitaristiksi liittyi Wilcockin tuttava Terry Wapram.lähde?Vuonna 1977 Iron Maiden koki jälleen kokoonpanovaihdoksia. Wilcock oli osoittautunut hankalaksi persoonaksi ja tämän lapsellisen käytöksen kohteeksi joutuivat sekä kitaristi Bob Sawyer että rumpali Ron Matthews, jotka erotettiin yhtyeestä. Matthewsin korvaajaksi liittyi aiemmin Samson-yhtyeessä soittanut, miekkailu- ja sadomasokisminaamioita käyttänyt Barry ”Thunderstick” Purkis. Harris päätti myös ensimmäisen kerran kokeilla kosketinsoitinten lisäämistä yhtyeen musiikkiin, ja näin ollen Tony Moore liittyi yhtyeen kosketinsoittajaksi. Yhteistyö Mooren kanssa jäi kuitenkin yhden konsertin mittaiseksi Harrisin todettua, etteivät kosketinsoittimet sopineet Iron Maidenin tyyliin.Harrisin, Wilcockin, Wapramin ja Purkisin muodostama kokoonpano koki jälleen muutoksia, kun arvaamaton ja virhealtis Purkis ei sopinut Harrisin ihannekokoonpanoon ja sai lähteä yhtyeestä vuoden 1977 marraskuussa. Myös Terry Wapram sai lähteä, sillä Harris halusi saada Dave Murrayn takaisin yhtyeeseen toteuttaakseen ideansa kahden sekä rytmi- että soolo-osuuksia soittavan kitaristin kokoonpanosta. Wapramille kahden kitaristin käyttö ei sopinut, joten hän erosi yhtyeestä omatoimisesti. Vain puolessa vuodessa Iron Maidenin kokoonpano oli kuihtunut viisihenkisestä miehityksestä Harrisin ja Wilcockin kahden miehen yhtyeeksi ja jatkoa seurasi edelleen Wilcockin ilmoittaessa äkillisesti vuonna 1977 eronsa yhtyeestä.Loppuvuodesta 1977 yksin yhtyeensä kanssa jäänyt Harris päätti pitää muutaman kuukauden tauon ja etsiä tuona aikana yhtyeeseensä sopivia jäseniä, jotka olisivat kelvollisia sekä sosiaalisilta taidoiltaan että musiikilliselta osaamiseltaan. Laulaja Wilcockin lähtö mahdollisti Dave Murrayn paluun Iron Maidenin kitaristiksi, ja hän on sittemmin soittanut kaikilla Iron Maidenin levytyksillä. Iron Maiden oli jälleen kolmihenkinen vuoden 1977 lopussa, kun Doug Sampson, Harrisin vanha tuttu Smiler-yhtyeen ajoilta pestattiin rumpaliksi. Yhtyeen kokoonpano alkoi vajaan kahden vuoden yrittämisen jälkeen vihdoin vakiintua ja jäsenet tulivat vihdoin keskenään toimeen.lähde?
Vuoden 1978 alusta Iron Maiden harjoitteli Harrisin kirjoittamia kappaleita kolmihenkisenä kokoonpanona. Harris, Sampson ja Murray työstivät kappaleita “Prowler“, “Iron Maiden“, “Wrathchild“, “Another Life“, “Innocent Exile“, “Sanctuary“, “Transylvania“, “Purgatory“ ja “Drifter“ kohti muotoa, jona ne myöhemmin julkaistaisiin Iron Maidenin kahdella ensimmäisellä studioalbumilla. Harjoitukset kestivät pitkälle yli kesän ja kohti vuoden 1978 syksyä.Kesällä 1978 kolmimiehinen Iron Maiden kokeili konserteissaan myös maskottinsa Eddie the Headin varhaista esiastetta. Dennis Wilcockin jäljelle jääneestä lavarekvisiitasta löytyi valkea kabuki-naamio, jonka suuosaan lisättiin tekoverikapselit. Rumpali Doug Sampsonin yläpuolelle nostetun naamion suuaukosta tekoveri saatiin valumaan akvaariopumpun avulla sopivalla hetkellä. Vaaleahiuksinen Sampson ei ollut kovin innoissaan ajatuksesta peittyä ilta toisensa jälkeen punaiseen, etäisesti verta muistuttavaan siirappiseen tahmaan. Kabukinaamion ja veriefektin käyttöä kuitenkin jatkettiin ja pienet konserttipalkkiot Iron Maiden käytti valotekniikan parantamiseen sekä yhtyeen logolla varustettuun tauluun, johon Eddie kiinnitettiin. Esiintymisten show-elementtien kokeilut jatkuivat ja seuraava versio Eddiestä ei sylkenyt Sampsonin huojennukseksi enää verta, vaan punaista savua kappaleen “Iron Maiden“ aikana.Steve Harrisin hidas mutta sinnikäs laulajan etsintä tuotti vihdoin tuloksen: marraskuussa 1978 raspikurkkuinen ja lyhythiuksisen punk-henkinen Paul Di'Anno korvasi vuotta aiemmin yhtyeen jättäneen Dennis Wilcockin. Di'Annon laulutyyli auttoi Iron Maidenia ja etenkin Steve Harrisia työstämään aiempaa raskaampaa materiaalia, jota Di'Annon energinen lavaesiintyminen tuki. Nelimiehisenä Iron Maiden oli kuitenkin haasteen edessä: Harris oli kirjoittanut suurimman osan kappaleistaan, esimerkiksi yhtyeen nimikkokappaleen “Iron Maiden“, kahdelle kitaralle. Melodiakuluissa ensimmäinen rytmikitara soittaa riffin, johon toinen kitara vastaa samankaltaisella riffillä. Yhtyeen konsertoidessa yhdellä kitaristilla Steve Harrisin piti soittaa osa kitarariffeistä bassolla, jotta kappaleiden rakenne pysyisi koossa.Iron Maiden etsi koko ajan aktiivisesti toista kitaristia, mutta yhtyeellä oli vaikeuksia pitää viidettä jäsentä riveissään pitkään. Vuonna 1979 kitaristi Paul Todd kesti yhtyeen mukana vain viikon siitä huolimatta, että hän on mukana yhtyeen varhaisissa promokuvissa. Tony Parsonsin jäsenyys oli jo kuukausien mittainen, mutta silti vain väliaikainen ratkaisu. Skotlantilainen Dave "Mad" Mac sen sijaan oli myös energinen kitaristi harjoituksissa, mutta kärsi konsertoidessaan pahasta ramppikuumeesta.Yhtyeen rahatilanne oli pitkään yhtä heikko kuin kitaristitilanne. Esimerkiksi heinäkuussa 1977 Steve Harrisin kirjaamat Iron Maidenin nettotulot pubi- ja klubikonserteista olivat 205 puntaa, mutta menot, kuten bensiini-, lavaefekti- ja kaluston korjauskulut nielivät soittopalkkioista reilut 191 puntaa. Siten yhtyeen kuukauden aikana tekemästä yhdeksästä konsertista jäi voittoa vain noin 14 puntaa. Konsertteja kuitenkin riitti 1970-luvun lopussa, myös Iron Maidenille. Punkin nopea läpilyönti ja sitä seurannut lyhyt aallonharja oli jo pyyhkäissyt Englannin yli ja uuden aallon brittimetallimusiikille oli tilausta suur-Lontoon alueella pienissä pubeissa ja muutaman sadan hengen konserttisaleissa. Yhtyeiden voitot jäivät pieneksi, mutta niiden maine kasvoi lähinnä ahkeran konsertoinnin ansiosta. Iron Maiden ei ollut poikkeus. Yhtye helpotti konserttilogistiikkaansa hankkimalla ison vihreän pakettiauton, jonka takaosa ja kuormauslava toimivat soitin- ja vahvistinvarastona ja kontin etuosaan rakennettiin pienet kerrossängyt. Kaikki Iron Maidenin jäsenet olivat päivätyössä, mutta iltaisin sekä viikonloppuisin pakettiauto “Green Goddess“ (suom. Vihreä jumalatar) kuljetti yhtyeen jäseniä konserttimatkoilla Britannian eri kolkkiin.Lokakuussa 1978 yhtye esiintyi ensimmäistä kertaa kuuluisalla The Marquee -klubilla Lontoossa. Paikalla ollut manageri Rod Smallwood oli niin vaikuttunut Iron Maidenin esiintymisestä, että hän päätti ryhtyä manageroimaan yhtyettä perustamansa levy-yhtiön Sanctuary Recordsin nimissä.lähde?
Smallwoodin ansiosta Iron Maiden esiintyi kokoonpanolla Di'Anno (laulu), Harris (basso), Murray (kitara) ja Sampson (rummut) jo 31. joulukuuta 1978 Lontoossa, jälleen eräällä kuuluisalla klubilla nimeltä Soundhouse. Soundhouse oli Kingsburyssä Luoteis-Lontoossa sijaitseva Prince of Wales -pubi, jossa DJ:t soittivat kuutena iltana viikossa diskomusiikkia ja vain yhtenä iltana Neal Kay isännöi heavy metal -klubia. Iron Maidenin Soundhouse-esityksen neljästä kappaleesta kolme (“Prowler“, “Invasion“ ja “Iron Maiden“) nauhoitettiin ja hieman alle vuotta myöhemmin, 9. marraskuuta 1979, ne julkaistiin EP-levynä The Soundhouse Tapes. Neljäs kappale, “Strange World“, julkaistiin ensimmäisen kerran vasta Iron Maidenin esikoisalbumilla.
Rod Smallwood oli vuoteen 1979 mennessä kiinnittänyt Iron Maidenin lisäksi muita aloittelevia metalliyhtyeitä Sanctuary Recordsiin. Iron Maidenin ensimmäiset albumia varten studiossa tehdyt tallenteet olivat vuonna 1979 nauhoitetut kappaleet “Sanctuary“ ja “Wrathchild“. Ne otettiin mukaan promootiotarkoituksessa julkaistulle kahdeksantoista Sanctuary-artistin kokoelma-albumille Metal for Muthas, joka julkaistiin 15. helmikuuta 1980.Yhteistyö rumpali Doug Sampsonin kanssa päättyi vuonna 1979. Hän erosi Iron Maidenista yhteisymmärryksessä juuri levytyssopimuksen allekirjoittamisen jälkeen. Syy oli yksinkertainen; askeettiset kiertueolot verottivat Sampsonin voimia, eikä hän pystynyt huolehtimaan itsestään lyhyilläkään matkoilla. Heikko fyysinen kunto haittasi Sampsonin soittoa liikaa. Hänet korvasi aiemmin Samsonissa soittanut Clive Burr. Metal for Muthas jäi rumpali Doug Sampsonin ainoaksi viralliseksi levytykseksi Iron Maidenissa, sillä vaikka Soundhousessa esitetyt neljä kappaletta päätettiin ottaa mukaan myös yhtyeen esikoisalbumille, ne äänitettiin uudelleen studiossa Burrin kanssa.lähde?
Iron Maiden oli soittanut esikoisalbuminsa Iron Maidenin kappaleita vuosien varrella konserteissa, joten yhtyeen ei tarvinnut tehdä liikaa töitä studiossa albumia nauhoitettaessa. Iron Maidenin 14. huhtikuuta 1980 julkaistu, yhtyeen nimeä kantanut esikoisalbumi ylsi heti Britannian albumilistan neljännelle sijalle. Steve Harris kirjoitti albumille viisi kappaletta, laulaja Paul Di'Anno kaksi yhdessä Harrisin kanssa ja kitaristi Dave Murray yhden. Kaikki kappaleet hioutuivat lopulliseen muotoonsa yhtyeen jo konsertoidessa klubeissa ja pubeissa ympäri Britanniaa. Albumi sai myös hyvän vastaanoton musiikkilehdiltä Record Mirror ja Sounds. Iron Maiden tuli nopeasti tunnetuksi pitkistä kiertueista, joilla yhtyeen kannattajakunta laajeni nopeasti. Yhtye kiersi Euroopassa Kissin ja Judas Priestin lämmittelijänä saavuttaen mainetta myös Britannian ulkopuolella.Kiss-kiertueen jälkeen kitaristi Dennis Stratton erosi yhtyeestä musiikillisiin erimielisyyksiin vedoten.lähde? Kitaristin paikan Iron Maidenissa sai lokakuussa 1980 Adrian Smith. Debyyttialbumi jäi Strattonin ainoaksi levytykseksi yhtyeen kanssa.
Iron Maiden julkaisi 2. helmikuuta 1981 toisen albuminsa Killers, jonka tuotti aiemmin Deep Purplen ja Whitesnaken kanssa työskennellyt Martin Birch. Killers muistuttaa tyyliltään Iron Maidenin esikoisalbumia Iron Maiden, mutta siitä huolimatta se menestyi brittilistalla esikoisalbumia heikommin nousten parhaimmillaan vain sijalle 12. Albumi sai myös kehnommat arvostelut kriitikoilta kuin esikoisalbumi. Steve Harris kirjoitti suurimman osan Killersin kappaleista, ja niistä on myöhemmin tullut suosittuja yhtyeen konserteissa. Suomessa albumi nousi listan sijalle 18, ja siitä tuli ensimmäinen Iron Maidenin listoille noussut levytys Suomessa.Iron Maiden käynnisti keväällä 1981 ensimmäisen maailmankiertueensa Killer World Tourin, joka ei kuitenkaan sujunut ongelmitta. Kiertueen lopulla vuoden 1981 syyskuussa huumeongelmista ja arvaamattomasta käyttäytymisestä kärsineen laulaja Paul Di'Annon korvasi Samsonissa vaikuttanut Bruce Dickinson, joka teki ensiesiintymisensä Iron Maidenin laulajana Italiassa lokakuussa.lähde? Joulukuussa Iron Maiden alkoi tuottaja Martin Birchin kanssa levyttää kolmatta pitkäsoittoaan.lähde?
Iron Maiden levytti vuonna 1981 erään metallimusiikin klassikoiksi luettavista albumeista. 29. maaliskuuta 1982 julkaistu The Number of the Beast nousi suoraan Britannian albumilistan kärkeen tarjoten vuosiksi eteenpäin materiaalia Iron Maidenin konserttien soittolistoille: singlenäkin hyvin menestyneet “Run to the Hills“ (brittilistan 7.), “The Number of the Beast“ (18.) ovat olleet eeppisen, yli seitsenminuuttisen raidan “Hallowed Be Thy Name“ ohella albumin julkaisusta lähtien yhtyeen konserttien vakionumeroita.
Vuoden 1982 kiertue The Beast on the Road oli Iron Maidenin ensimmäinen mittava maailmankiertue. Yhtye kiersi maailmaa kymmenen kuukauden ajan helmikuusta 1982 vuoden loppuun asti. Konsertteja kertyi yhteensä 180, joista 23 järjestettiin yhtyeen kotimaassa Britanniassa, 33 muualla Euroopassa, 104 Pohjois-Amerikassa, 10 Australiassa ja 10 Japanissa. Kiertueen jälkeen rumpali Clive Burr erotettiin yhtyeestä. Hänet korvasi vuoden 1983 tammikuussa Nicko McBrain, joka oli soittanut aiemmin muun muassa ranskalaisessa Trustissa. Mielenkiintoinen sivuseikka on, että Burr soitti sittemmin itse Trustissa. Myöhemmin hän soitti myös Gogmagogissa, jossa vaikuttivat muun muassa Paul Di'Anno ja tuleva Iron Maiden-kitaristi Janick Gers.lähde?
Nicko McBrainin liittymisen myötä Iron Maiden keskittyi tulevan studioalbuminsa työstämiseen. Yhtye majoittui Guernseyn saarelle tammikuussa 1983 kirjoittamaan uutta materiaalia. Talvikaudeksi turisteista tyhjentynyt Le Chalet -hotelli toimi kuukauden ajan yhtyeen tukikohtana. Vähäisen käyttöasteen ansiosta hotellin ravintolasali muutettiin yhtyeen harjoitustilaksi. Tammikuussa yhtye siirtyi Bahamalle, Nassaun kaupungin Compass Point -studiolle äänityksiä varten lähes yksinomaan verotussyistä, sillä yhtyettä manageroineet Rod Smallwood ja Andy Taylor varautuivat säästämään kaikissa mahdollisissa tuotantokustannuksissa. Britannian ulkopuolella nauhoitettu materiaali ja sen myyntituotot eivät kuuluneet 1980-luvun alussa maan verotuksen piiriin, joten yhtyeen valittavaksi jäi kaksi studiota: Monsterratin Air Studios tai Bahaman Compass Point. Kolmatta kertaa yhtyeen tuottajaksi saapunut Martin Birch vieraili molemmissa ja päätyi valitsemaan käytettäväksi studioksi Compass Pointin. Yhtyeellä ei ollut kuitenkaan yhtään kappaletta valmiina sen saavuttua Nassaun studioon.Alun perin työnimellä Food For Thought tunnettu, neljäs Iron Maidenin studioalbumi Piece of Mind äänitettiin alkuvuodesta 1983 ja se oli Iron Maidenin ensimmäinen Englannin ulkopuolella nauhoitettu albumi. Albumin kannen ideoivat Rod Smallwood ja Steve Harris. Myös aiempiin Iron Maidenin levytyksiin Eddien kuvan taiteillut Derek Riggs lensi Bahamalle maalatakseen kannen yhtyeen ollessa vielä studiossa. Runsaan kuukauden äänityssessioiden jälkeen albumin miksaus alkoi maaliskuussa New Yorkin legendaarisessa Electric Ladyssa Birchin johdolla.Piece of Mind julkaistiin lopulta toukokuussa 1983 ja se nousi brittilistan sijalle 3. Albumin singlet olivat jo huhtikuussa 1983 julkaistu “Flight of Icarus“ (brittilistan 11.) ja heinäkuussa 1983 julkaistu “The Trooper“ (brittilistan 12.), josta tuli nopeasti konserttien vakionumero ja klassikkokappale. Singlejen ohella muun muassa kappaleet “Where Eagles Dare“ ja “Revelations“ ovat saavuttaneet klassikon veroisen aseman. Albumia tuki jälleen suuri 143 konsertin maailmankiertue World Piece Tour, joka käynnistyi 2. toukokuuta 1983 Hullista, Englannista ja päättyi 18. joulukuuta 1983 Dortmundissa Saksassa konserttiin, joka televisioitiin koko Eurooppaan.Vuonna 1983 Iron Maiden esiintyi ensimmäisen kerran pääesiintyjänä kiertueella Yhdysvalloissa. Kiertuetta edisti Piece of Mindin nouseminen Yhdysvalloissa Billboard 200 -albumilistalla sijalle 14. Albumi oli myös yhtyeen ensimmäinen yli miljoonan kappaleen myynnin eli platinarajan ylittänyt albumi Yhdysvalloissa. Suomessa Piece of Mind sijoittui albumilistan toiseksi. Musiikkilehti Kerrang!:in lukijat äänestivät albumin vuoden 1983 parhaaksi lehden lukijaäänestyksessä.
Tammikuussa 1984 yhtye matkusti jälleen Bahamalle työstämään uutta materiaalia seuraavalle studioalbumilleen ja nauhoitti seuraavan studioalbuminsa Powerslave edeltäjänsä tapaisesti Compass Point-studiolla. Albumi julkaistiin syyskuussa 1984 ja se nousi Britannian albumilistan toiseksi.Albumin kappaleiden sanoitukset kertoivat nyt jo Iron Maidenille tyypilliseen tapaan niiden sanoittajien hyvinkin erilaisista kiinnostuksien kohteista: Harrisin ”Aces High” Britannian taistelusta, ”The Duellists” historiallisista kaksintaisteluista ja yli kolmetoistaminuuttinen päätösraita ”Rime of the Ancient Mariner” on Samuel Taylor Coleridgen runoon Vanhan merimiehen tarina perustuva kertomus epäonnisesta merenkulkijasta. Smithin ja Dickinsonin ”2 Minutes to Midnight” käsittelee ydinsotaa ja ”Back in the Village” pohjautuu televisiosarjaan Saarroksissa. Dickinsonin ”Flash of the Blade” käsittelee fantasia-aiheita ja miekkailua, nimiraita ”Powerslave” muinaista Egyptiä.
Single ”2 Minutes to Midnight” julkaistiin 18. elokuuta 1984 ja se nousi Britannian singlelistalla sijalle 11. Kaksi kuukautta albumin julkaisun jälkeen, 3. marraskuuta ilmestynyt single ”Aces High” nousi niin ikään Britannian singlelistalle, sijalle 20.Puolasta vuoden 1984 elokuussa käynnistynyt, mittava World Slavery Tour -kiertue päättyi heinäkuussa 1985 Kaliforniaan, Yhdysvaltoihin Iron Maidenin kierrettyä 24 maata 322 päivässä. Kiertue oli yhtyeelle sen historian pisin ja se kattoi yhteensä 190 konserttia ympäri maailman. Iron Maidenin suurin yleisö oli BrasiliassaRock in Rio -festivaalilla 11. tammikuuta 1985, jolloin yhtye esiintyi yli 300 000 hengen yleisölle. Tammikuussa 1985 Iron Maiden soitti myös seitsemänä loppuunmyytynä iltana New Yorkin Radio City Music Hallissa. World Slavery Tourilta nauhoitettiin neljä 14.–17. maaliskuuta 1985 Kalifornian Long Beachillä esitettyä konserttia yhdeksi livealbumiksi sekä Jim Yukichin ohjaamaksi konserttivideoksi Live After Death, joka julkaistiin vuonna 1985. Albumi ylsi brittilistalla toiselle sijalle ja sitä pidetään yhtyeen uran parhaimpana livealbumina.
Musiikillinen kunnianhimo kasvaa: Somewhere in Time ja Seventh Son of a Seventh Son (1986–1989)
Raskaan mutta menestyksekkään World Slavery Tourin päätyttyä Iron Maiden vetäytyi kuuden kuukauden tauolle, jonka jälkeen tammikuussa 1986 yhtye kokoontui yhteen tehdäkseen seuraavan pitkäsoittonsa Somewhere in Time. Albumista muodostui yhtyeen uran kallein. Albumin basso- ja rumpuraidat äänitettiin jälleen Nassaun Compass Pointissa, josta yhtye matkusti seuraavaksi Alankomaihin Wiseloord -studiolle äänittämään albumin kitara- ja lauluosuudet. Tämän jälkeen tuottaja Martin Birch lähti miksasi kappaleet New Yorkissa. Steve Harris, Adrian Smith ja Dave Murray kokeilivat albumilla ensimmäistä kertaa uusia kitarasyntetisaattoreita, jotka muuttivat olennaisesti yhtyeen musiikkia. Somewhere in Timen teemana on avaruus ja yhtä lukuun ottamatta kappaleet käsittelivät aikaa.Somewhere in Time julkaistiin 11. lokakuuta 1986. Albumilta julkaistiin kaksi singleä: 6. syyskuuta “Wasted Years“ (brittilistan 18.) ja 22. marraskuuta “Stranger in a Strange Land“ (brittilistan 22.), jotka olivat kumpikin Adrian Smithin sävellyksiä. Iron Maiden lähti Somewhere On Tour -kiertueelle jo ennen albumin julkaisua ja esiintyi 3. syyskuuta 1986 alkaneella lyhyellä kiertueella 12 kertaa Itä-Euroopassa ja kaksi kertaa Lontoon Hammersmith Odeonissa. Tammikuussa 1987 alkoi viisi kuukautta kestänyt 73 konsertin Yhdysvaltojen kiertue, ja lopulta 148 konsertin jälkeen kiertue päättyi Osakaan, Japaniin 21. toukokuuta 1987.Marraskuusta 1987 tammikuuhun 1988 äänitetty ja 23. huhtikuuta 1988 julkaistu Seventh Son of a Seventh Son oli Iron Maidenille sen uran toinen albumi, joka ylsi heti julkaisuviikolla Britannian listaykköseksi. Konseptialbumin tapainen Seventh Son of a Seventh Son vei yhtyeen musiikkia yhä enemmän progressiiviseen suuntaan. Albumilta julkaistut neljä singleä ylsivät jokainen Britannian singlelistalle kymmenen parhaan joukkoon: “Can I Play with Madness“ (brittilistan 3.), “The Evil That Men Do“ (5.), “The Clairvoyant“ (6.) ja “Infinite Dreams“ (6.)Vuonna 1988 yhtye kiersi tuttuun tapaan maailmaa seitsemän kuukauden ajan toukokuusta joulukuuhun. Tällä kertaa kiertue alkoi Yhdysvalloista ja siirtyi elokuussa Eurooppaan. Elokuun 20. päivä yhtye konsertoi Doningtonin Monsters of Rock -festivaalin pääesiintyjänä rikkoen festivaalin kävijäennätyksen keräämällä paikalle yli 100 000 katsojaa. Festivaalin jälkitunnelmat olivat kuitenkin traagiset, sillä kaksi ihmistä oli kuollut aiemmin päivällä Guns N' Rosesin esiintymisen aikana, kun he olivat jääneet muiden tallomiksi mutavellissä.27. ja 28. marraskuuta yhtye äänitti ja kuvasi esiintymisensä Birmingamissa, ja konserteista koostettiin video Maiden England, joka julkaistiin vuonna 1989. Seventh Tour of a Seventh Tour -kiertue päättyi 12. joulukuuta Hammersmith Odeoniin.lähde?
Uusi vuosikymmen toi mukanaan muutoksia. Kitaristi Adrian Smith jätti yhtyeen musiikillisten erimielisyyksien takia vuonna 1990 kesken seuraavan albumin No Prayer for the Dying valmistelun. No Prayer for the Dying oli yhtyeen ensimmäinen Englannissa äänitetty studioalbumi sitten vuoden 1982 The Number of the Beastin: albumi äänitettiin vuonna 1990 Steve Harrisin kartanon lähellä olevassa ladossa, jonka vieressä oli The Rolling Stonesin siirreltävä studio. Yhtyeen suunnitelmana oli viettää kolme kuukautta Harrisin kotikartanossa, ja kirjoittaa albumin kappalemateriaali valmiiksi. No Prayer for the Dyingin kappalemateriaali kirjoitettiin kuitenkin valmiiksi kiireellä, ja vain muutaman viikon kuluttua yhtye päätti tilata The Rolling Stonesin studion käyttöönsä ja aloittaa albumin levyttämisen. Eronneen Adrian Smithin tilalle Iron Maidenin uudeksi kitaristiksi pestattiin Janick Gers, joka oli aiemmin soittanut Bruce Dickinsonin sooloalbumilla Tattooed Millionaire.
Vaikka Britanniassa listakakkoseksi noussut No Prayer for the Dying ei saavuttanut yhtyeen fanien ja kriitikoiden keskuudessa aiempien Iron Maiden -albumien kaltaista suosiota, jatkui yhtyeen singlemenestys Britanniassa tästä huolimatta ”Bring Your Daughter... to the Slaughter” nousi listaykköseksi, ja ”Holy Smoke” ylsi Britanniassa parhaimmillaan listan kolmanneksi. Albumia seuranneen No Prayer on the Road -maailmankiertueen Iron Maiden aloitti syyskuussa.Seuraavan albumin Fear of the Dark kaksitoista kappaletta äänitettiin jälleen Harrisin kotikartanon liepeillä. Albumilla oli laajempi tyylivalikoima kuin koskaan aikaisemmin: kappaleita olivat muun muassa Harrisin blues-henkinen ”From Here to Eternity”, Bruce Dickinsonin ja Dave Murrayn ”Chains of Misery” sekä Dickinsonin ja Janick Gersin Led Zeppelin -vaikutteinen ”Fear is the Key”. Albumi julkaistiin 11. toukokuuta 1992. Sen vastaanotto oli hyvin pitkälti samanlainen kuin No Prayer for the Dyingin: sekä fanien että kriitikoiden keskuudessa se sai osakseen ristiriitaisia arvosteluita, mutta varman singlemenestyksen (”Be Quick or Be Dead” oli brittilistan toinen ja ”From Here to Eternity” sijalla 21.) ansiosta albumi nousi Britannian listaykköseksi. Lisäksi albumin nimikkokappaleesta muodostui yksi yhtyeen uran suosituimmista, ja se on ollut vuodesta 1992 lähtien lähes poikkeuksetta yhtyeen konserttien vakionumero.
Fear of the Dark Tour -kiertue käynnistyi Skandinaviasta toukokuussa 1992 ja mutkitteli pitkin mannerta kesän ajan. Kiertueelta taltioitiin materiaalia kahdelle livealbumille A Real Live One ja A Real Dead One, jotka julkaistiin vuoden 1993 lopussa. Vuonna 1993 yhtye julkaisi myös kolmannen livealbumin ja konserttivideon Live at Donington, joka oli taltioitu Donington Parkissa Monsters of Rock -festivaalilla edellisvuonna.Vuoden 1993 syyskuussa laulaja Bruce Dickinson ilmoitti eroavansa Iron Maidenista ja siirtyvänsä soolouralle. Yhtyeen muut jäsenet, varsinkin Steve Harris, olivat masentuneita Dickinsonin lähdöstä. Ennen Dickinsonin lopullista eroa Iron Maiden taltioi viimeisen konserttinsa Dickinsonin kanssa konserttivideoksi Raising Hell.
Vuonna 1994 Iron Maidenin uudeksi laulajaksi pestattiin koe-esiintymisten jälkeen Wolfsbane -yhtyeessä kannuksensa ansainnut Blaze Bayley, joka erosi edeltäjästään Bruce Dickinsonista sekä laulutekniikaltaan että -ääneltään varsin suuresti. Osittain juuri erilaisen tyylinsä vuoksi Bayley ei koskaan saavuttanut täysin varauksetonta suosiota vannotuneimpien Iron Maidenin ja Bruce Dickinsonin fanien keskuudessa. Bayleyn laulutyylin ja Dickinsonia suppeamman äänialan vuoksi yhtye joutui jättämään ohjelmistostaan pois esimerkiksi konserttien vakionumeroihin aiemmin kuuluneen kappaleen “Run to the Hills“, ja Bayley sai osakseen paljon kritiikkiä myös kappaleen “The Evil That Men Do“ tulkinnasta.Myös yhtyeen uusi musiikki koki uuden laulajan myötä muutoksia. 2. lokakuuta 1995 julkaistiin uusi, lähes kokonaan Steve Harrisin kirjoittamasta materiaalista koostunut studioalbumi The X Factor. Harris on itse todennut teemoiltaan hyvin synkän The X Factorin olevan hänen suosikkejaan Iron Maidenin tuotannossa. Albumin musiikissa heijastuivat hänen yksityiselämänsä kokemukset: Harrisin isä kuoli albumin kappalemateriaalin kirjoittamisen aikoihin, ja hän oli hiljattain käynyt läpi avioeron pitkäaikaisesta vaimostaan Lorrainesta.lähde?Vuoden 1995 syyskuussa alkanut The X Factour -kiertue koki vastoinkäymisiä: Blaze Bayley sai allergisia reaktioita esiintymislavojen rakenteissa käytetyistä materiaaleista, minkä vuoksi kiertue jouduttiin lopettamaan kesken. Yhtye ehti kuitenkin kiertää totuttua pienemmissä konserttisaleissa vajaan vuoden ajan. The X Factour -kiertueen aikana vuonna 1996 Iron Maiden julkaisi 27 kappaletta sisältävän kokoelma-albumin The Best of the Beast, jossa oli myös uusi Harrisin, Bayleyn, Janick Gersin ja Dave Murrayn säveltämä kappale “Virus“.Iron Maidenin yhdestoista studioalbumi Virtual XI julkaistiin maaliskuussa 1998. Steve Harris jatkoi musiikillisia kokeilujaan, ja albumin kappaleet sisälsivät huomattavan paljon Harrisin tekemiä kosketinsoitinosuuksia. Iron Maiden oli käyttänyt aikaisemminkin kosketinsoittimia, muun muassa albumeilla Somewhere In Time ja The X Factor, mutta silloin studiomuusikkona oli soittanut Michael Kenney. Albumin kappaleet ”The Angel and the Gambler” (brittilistan 18.) ja ”Futureal” julkaistiin singleinä. Virtual XI:n julkaisua seurannut, huhtikuussa 1998 alkanut ja joulukuussa 1998 päättynyt kiertue katkesi jälleen kesken Yhdysvaltojen osuuden Bayleyn sairastelujen vuoksi.lähde?Albumien The X Factor ja Virtual XI menestys ei ollut Blaze Bayleyn yrityksestä huolimatta yhtyeen aikaisempiin levytyksiin verrattuna kovin merkittävä. The X Factor nousi Britanniassa albumilistan kahdeksanneksi ja Virtual XI vain sijalle 16, mikä oli Iron Maidenin studioalbumien listasijoituksista Britanniassa kaikkien aikojen heikoin. Uuden kokoonpanon takerrellessa Iron Maiden jatkoi Steve Harrisin johdolla vanhan tuotantonsa työstämistä: kaikki yhtyeen ennen vuotta 1994 julkaistu materiaali julkaistiin uudelleen vuonna 1998 uudelleenmasteroituna, ja yhtye niputti myös vuonna 1993 julkaisemansa livealbumit A Real Live One ja A Real Dead One yhdeksi tupla-albumiksi A Real Live Dead One.lähde?Kahden albumin ja kiertueen jälkeen Blaze Bayleyn ja Iron Maidenin tiet erkanivat helmikuussa 1999 kuuden vuoden yhteistyön jälkeen.lähde?
Klassisen kokoonpanon paluu ja uusi Iron Maiden: Brave New World ja Dance of Death (2000–2004)
Vuonna 1999 yhtye harkitsi pestaavansa Blaze Bayleyn tilalle uuden laulajan, mutta manageri Rod Smallwood taivutteli Steve Harrisin kutsumaan Bruce Dickinsonin takaisin yhtyeeseen. Vuoden 1999 tammikuussa yhtye aloitti neuvottelun Bruce Dickinsonin kanssa tämän paluusta yhtyeen laulajaksi. Myös yhtyeestä vuonna 1990 eronneeseen kitaristi Adrian Smithiin otettiin yhteyttä, ja hänet kutsuttiin liittymään takaisin yhtyeeseen. Koska Smithin aiemmin korvannut Janick Gers jatkoi edelleen Iron Maidenin kitaristina, oli yhtyeessä nyt yhteensä kolme kitaristia. Dickinsonin ja Smithin palattua yhtyeeseen Iron Maiden aloitti menestyksekkään The Ed Hunter Tour -paluukiertueen, joka kesti vuoden 1999 heinäkuusta lokakuuhun. Yhtye myös julkaisi uuden kokoelma-albumin ja tietokonepelin Ed Hunter.lähde?Kolmen kitaristin tukevoittama albumi Brave New World ilmestyi toukokuussa 2000. Sen tuotti Kevin Shirley, joka oli aikaisemmin työskennellyt The Black Crowesin, Aerosmithin, Dream Theaterin ja Silverchairin kanssa. Yhtyeen jäsenten mielestä albumin äänityssessiot olivat miellyttäviä. Avausraita ja singlejulkaisu “The Wicker Man“ on nimetty elokuvan Uhrijuhla (engl. The Wicker Man) mukaan.Brave New World -albumia seurasivat singlejulkaisut “The Wicker Man“ ja “Out of the Silent Planet“ sekä menestyksekäs yli sadan konsertin maailmankiertue, joka jatkui vuoteen 2001 ja kulminoitui yhtyeelle tuttuun Rock in Rio -festivaaliin Brasilian Rio de Janeirossa, missä yhtye esiintyi yli 250 000 hengen yleisölle. Konsertista julkaistiin myös livealbumi ja -DVD Rock in Rio.Vaikka vuonna 2002 ei ilmestynyt uutta studioalbumia eikä eikä yhtye tehnyt uutta kiertuetta, vuosi oli silti toiminnan täytteinen. Yhtye julkaisi uuden kokoelma-albumin Edward the Great, ja harvinaisia äänityksiä vuosien varrelta sisältäneen kokoelman Eddie's Archive, joka julkaistiin rajoitettuna kuuden CD:n painoksena metallisessa laatikossa. Yhtye myös keikkaili lyhyen ajan rahoittaakseen entisen rumpalinsa Clive Burrin valitettavan MS-taudin hoitoa.lähde?Dance of Death, Iron Maidenin kolmastoista studioalbumi ilmestyi syyskuussa 2003. Suomessa kultalevyyn oikeuttaneet 15 000 kappaletta myytiin neljässä päivässä ilmestymisestä. Albumilta julkaistiin kaksi singleä, “Wildest Dreams“ ja “Rainmaker“. Albumi sisälsi myös kaksi erikoisuutta. Täysin akustinen kappale “Journeyman“ poikkesi totutusta Iron Maidenista, ja rumpali Nicko McBrain osallistui ensimmäistä kertaa säveltämiseen kirjoittamalla kappaleen “New Frontier“ yhdessä Bruce Dickinsonin ja Adrian Smithin kanssa.Lokakuussa 2003 yhtye aloitti uutta levyä tukeneen maailmankiertueen Dance of Death World Tour, jonka nDortmundin konsertti taltioitiin vuonna 2005 julkaistuksi livealbumiksi ja -DVD:ksi Death on the Road. Dance of Death World Tour päättyi helmikuussa 2004 Japanissa.lähde?
Vuonna 2005 oli kulunut 25 vuotta Iron Maidenin esikoisalbumin julkaisusta. Saavutusta juhlistaakseen yhtye lähti Early Days -lisänimeä kantaneelle Eddie Rips Up The World Tour -maailmankiertueelle, jonka konserteissa yhtye esitti ainoastaan neljän ensimmäisen albuminsa kappaleita. Kiertue oli samalla vuonna 2004 julkaistun virallisen historiikki-DVD:n The Early Days promootio.Iron Maidenin neljännentoista studioalbumin, A Matter of Life and Death ensimmäinen single “The Reincarnation of Benjamin Breeg“ julkaistiin 16. elokuuta 2006 ja itse albumi 25. elokuuta. Lokakuussa julkaistiin albumin toinen single “Different World“, joka ylsi ensimmäiseksi Suomen virallisella singlelistalla. A Matter Of Life And Death pääsi Suomen virallisella albumilistalla ensimmäiseksi.Joulukuussa 2006 Iron Maidenin esiintyi Abbey Roadin studiossa. Yhtyeen esiintyminen taltioitiin ja esitettiin Britanniassa maaliskuussa 2007 ja Yhdysvalloissa heinäkuussa 2007.Vuonna 2007 Iron Maiden jatkoi festivaaliesiintymisiä eri puolilla maailmaa, muun muassa Dubaissa ja Intiassa.lähde?
Vuoden 2007 syyskuussa Iron Maiden tiedotti julkaisevansa vuoden 1985 konserttitallenteensa Live After Deathin uudelleen DVD-formaatissa vuoden 2008 helmikuussa, jolloin yhtye aloitti myös Somewhere Back in Time World Tour -maailmankiertueensa. Live After Death nousi listakärjeksi 12 maassa, ja se muun muassa ylitti platinamyynnin Yhdysvalloissa ja kultamyynnin Suomessa ja Britanniassa.lähde?Somewhere Back in Time World Tour jatkoi yhtyeen vuoden 2005 Eddie Rips Up The World Tour -kiertueen aloittamalla teemalla, pohjautui lavasteiltaan World Slavery Tour -kiertueeseen ja koostui musiikillisesti yhtyeen 1980-luvun tuotannosta. Se oli vuoden 2008 toiseksi tuottavin brittiläisen yhtyeen tai artistin konserttikiertue, ja yhtye esiintyi sen aikana yli kahdelle miljoonalle fanille kiertueen 90 konsertissa. Somewhere Back in Time World Tour oli myös ensimmäinen Iron Maidenin kiertue, jolla yhtye matkusti omalla rahti- ja matkustajakoneeksi räätälöidyllä Boeing 757 -lentokoneellaan Ed Force Onella, jonka lentäjänä toimi yhtyeen laulaja Bruce Dickinson. Kiertueen johdosta yhtye julkaisi myös vuoden 2008 toukokuussa kokoelma-albumin Somewhere Back in Time: The Best of 1980–1989, joka myi kultaa Suomessa, Ruotsissa ja Britanniassa.
Vuonna 2008 brittiläinen musiikkilehti Kerrang! julkaisi tribuuttialbumin Maiden Heaven: A Tribute to Iron Maiden, jolla muun muassa Metallica, Avenged Sevenfold ja Dream Theater versioivat yhtyeen tuotantoa.lähde?Somewhere Back in Time World Tour -kiertueen ensimmäisen osion aikana kanadalainen tuotantoyhtiö Banger Films matkusti yhtyeen mukana, ja taltioi kiertueesta dokumenttielokuvan Iron Maiden: Flight 666. Dokumentin ensi-ilta oli Britanniassa 20. huhtikuuta 2009, jonka jälkeen se esitettiin yli 450 eri elokuvateatterissa 41 eri maassa. Dokumenttielokuvan ohella se sisälsi myös yhtyeen konserteissa kiertueen ensimmäisen osion aikana taltioituja kappaleita. Iron Maiden: Flight 666 julkaistiin DVD- ja Blu-ray -formaateissa vuoden 2009 toukokuussa, ja se nousi listakärjeksi 22 eri maassa.lähde? Yhtye julkaisi dokumenttielokuvan soundtrack-albumina livealbumin Flight 666 – The Original Soundtrack.
Vuoden 2009 Brit Awards -palkintogaalassa Iron Maiden voitti yleisöäänestyksen tuloksena parhaan brittiläisen live-esiintyjän palkinnon.lähde?
The Final Frontier, livealbumi En Vivo! ja Maiden England World Tour (2009–2014)
Vuoden 2009 marraskuussa kitaristi Janick Gers vahvisti, että yhtye oli aloittanut uuden kappalemateriaalin työstämisen levyttääkseen uuden studioalbuminsa. Yhtye matkusti Pariisiin säveltämään kappalemateriaalia ja harjoittelemaan uutta albumiaan varten, ja vuoden 2010 tammikuussa yhtye aloitti tulevan albuminsa The Final Frontier äänittämisen tuottaja Kevin Shirleyn kanssa. Albumi äänitettiin Bahamalla, Nassaun kaupungin Compass Point -studiolla, jossa yhtye oli levyttänyt 1980-luvun klassikkoalbuminsa Piece of Mind, Powerslave ja Somewhere in Time.lähde?Maaliskuussa 2010 yhtye julkaisi tiedon, jonka mukaan The Final Frontier julkaistaisiin elokuussa. Albumin ensimmäinen single “El Dorado“ julkaistiin kesäkuun alussa, ja se voitti vuonna 2011 Grammy-palkinnon ”Best Metal Performance”. Albumin toisena singlenä julkaistiin elokuussa kappale “Satellite 15... The Final Frontier“. The Final Frontier -albuminsa elokuussa, ja se nousi albumilistojen kärkeen 21 eri maassa. Albumi sai hyvin positiivisen vastaanoton, ja se oli kaupallinen menestys eri puolilla maailmaa: esimerkiksi Suomessa albumia ennakkoon yli 16 000 kappaletta eli yli kultalevyn myyntimäärän, ja platinalevymyynnin se ylitti Suomessa alle kahdessa viikossa.
The Final Frontierin julkaisua seurasi uusi, mittava maailmankiertue The Final Frontier World Tour, joka käynnistyi vuoden 2010 kesäkuussa ja päättyi yli sadan konsertin jälkeen vuoden 2011 elokuussa. Kiertueen aikana yhtye taltioi konserttinsa Santiago de Chilessä vuoden 2012 maaliskuussa julkaistuksi livealbumiksi ja konserttitallenteeksi En Vivo!. Albumin kappale ”Blood Brothers” huomioitiin myös Grammy-ehdokkuudella kategoriassa ”Best Metal Performance”.Vuoden 2011 kesäkuussa yhtye julkaisi kokoelma-albumin From Fear to Eternity: The Best of 1990 – 2010, joka jatkoi yhtyeen vuoden 2008 kokoelma-albumin Somewhere Back in Time: The Best of 1980–1989 aloittamalla teemalla.lähde?En Vivo!:n julkaisun jälkeen yhtye ilmoitti aloittavansa uuden Maiden England World Tour -maailmankiertueensa, joka pohjautui lavasteiltaan Seventh Tour of a Seventh Tour -kiertueeseen ja musiikiltaan yhtyeen 1980-luvun myöhempään tuotantoon. Kiertueen tueksi yhtye tiedotti julkaisevansa vuoden 1989 konserttitallenteensa Maiden England uudelleen DVD:nä sekä CD- ja vinyylilevynä nimellä Maiden England ’88 vuonna 2013. Maiden England World Tour -kiertueen aikana yhtye esiintyi viidennen kerran urallaan Englannin Donington Parkissa, jossa yhtye oli Download Festival -festivaalin pääesiintyjänä. Syyskuussa 2013 yhtye konsertoi pääesiintyjänä Brasilian Rock in Rio -festivaaleilla.lähde?
Laulaja Bruce Dickinsonin ilmoitettiin sairastuneen syöpään vuoden 2015 alussa. Dickinsonin tiedotettiin sairastavan kielisyöpää, ja että hänen paranemisennusteensa oli lääkärien mukaan hyvä. Myöhemmin Dickinson paljasti tilanteen olleen vakavampi kuin yhtye oli julkisuudessa antanut ymmärtää, sillä häneltä oli rankan hoitojakson aikana poistettu myös toinen syöpäkasvain nielun seinämästä. Iron Maiden ilmoitti vuoden 2015 toukokuussa, että Dickinson oli toipunut sairaudesta. Täyden toipumisen ilmoitettiin kuitenkin vievän aikaa, minkä vuoksi yhtye ei esiintynyt vuoden 2015 aikana.Vuoden 2015 kesäkuussa Iron Maiden ilmoitti verkkosivustollaan julkaisevansa uransa 16. studioalbumin The Book of Souls syyskuun 4. päivä. Yhtye julkisti myös albumin kappalelistan ja kansikuvan. Albumin julkaisua jouduttiin siirtämään alkuperäisestä aikataulusta Bruce Dickinsonin syöpädiagnoosin vuoksi. The Book of Soulsin paljastettiin olevan kestoltaan 92 minuuttia pitkä, mikä tekee siitä yhtyeen uran pisimmän studioalbumin.The Book of Soulsin ensimmäisenä singlenä julkaistiin elokuussa Adrian Smithin ja Bruce Dickinsonin kirjoittama kappale ”Speed of Light”, josta julkaistiin myös musiikkivideo. Elokuussa yhtye ilmoitti, että se aloittaisi vuonna 2016 The Book of Souls World Tour -maailmankiertueen, jonka aikana yhtyettä ympäri maailman kuljettaisi Bruce Dickinsonin ohjastama Boeing 747 -mallin Ed Force One -lentokone.The Book of Souls julkaistiin 4. syyskuuta 2015 Parlophone -levymerkillä. Albumi sai maailmanlaajuisesti positiivisen vastaanoton sekä yhtyeen faneilta että kriitikoilta, ja sitä on pidetty eräänä yhtyeen 2000-luvun vahvimmista albumeista.lähde? Albumia seuranneen kiertueen aikana yhtye esiintyi jälleen myös Suomessa, konsertoiden Hämeenlinnassa Kantolan tapahtumapuistossa vuonna 2016.lähde?Vuoden 2017 marraskuussa yhtye julkaisi livealbumin The Book of Souls: Live Chapter, joka oli taltioitu viidessätoista The Book of Souls World Tour -kiertueen konsertissa vuosina 2016-2017. Albumilla sekoittuivat yhtyeen vanha tuotanto ja The Book of Souls -albumin uusi kappalemateriaali, ja sen tuottajina toimivat Tony Newton ja Steve Harris. Ennen albumin virallista julkaisua yhtye soitti albumin ennakkoon striimaamalla sen samannimisenä konserttivideona omalla YouTube-kanavallaan. Yhtye julkaisi myös konserttivideon sen saatuaan ensiesityksensä, tosin vain digitaalisesti ladattavana videotiedostona. The Book of Souls: Live Chapter nousi albumilistojen kymmenen parhaan joukkoon kahdeksassa Euroopan maassa, mukaan lukien Suomessa, jossa sen sijoitus oli kahdeksas.
VH1 sijoitti Iron Maidenin 24. sijalle laatimallaan listalla ”100 Greatest Artists of Hard Rock” -listalla. Music Televisionin laatimalla ”Top 10 Greatest Heavy Metal Bands of All Time” yhtye sijoittui neljänneksi, ja VH1 Classicin listalla ”Top 20 Metal Bands” sen sijoitus oli kolmas. Vuonna 2002 Iron Maiden palkittiin Ivor Novello -palkinnolla yhtyeen kansainvälisesti merkittävien musiikillisten saavutusten johdosta, ja vuonna 2005 yhtye sai laatan Hollywoodin Sunset Boulevardilla sijaitsevalle Hollywood’s RockWalk -kadulle. Vuonna 2011 yhtye voitti uransa ensimmäisen Grammy-palkinnon kappaleellaan ”El Dorado” kategoriassa ”Best Metal Performance”. Yhtye on ollut ehdolla Grammy-palkintoon myös vuosina 1994 ja 2001. Muita yhtyeen saavuttamia palkintoja ovat muun muassa Metal Hammerin myöntämä parhaan brittiläisen yhtyeen palkinto vuodelta 2004, sekä parhaan liveartistin BRIT Award -palkinto vuodelta 2009.Iron Maiden käyttää usein iskulausetta ”Up the Irons”, ja se esiintyy muun muassa yhtyeen levyjen kansiteksteissä sekä lukuisissa oheistuotteissa. ”Up the Irons” on mukaelma yhtyeen basisti Steve Harrisin suosikkijoukkue West Ham Unitedin iskulauseesta ”Up the Hammers”.lähde?
Iron Maiden on ollut 1980-luvulta lähtien yksi merkittävimmistä heavy metal -yhtyeistä, ja se on innoittanut lukuisia yhtyeitä jo vuosikymmenien ajan. Muun muassa Metallica-yhtyeen rumpali Lars Ulrich, Slayerin kitaristi Kerry King ja Anthraxin kitaristi Scott Ian ovat nimenneet Iron Maidenin olleen heille suuri esikuva. Avenged Sevenfold -yhtyeen laulaja M. Shadows on sanonut Iron Maidenin olevan ”helposti maailman paras live-yhtye”, ja on todennut yhtyeen musiikin olevan ”ajatonta.” Triviumin laulaja Matt Heafyn mukaan ”Triviumia ei olisi olemassa ilman Iron Maidenia.” Slipknot- ja Stone Sour -yhtyeiden laulajana tunnettu Corey Taylor on sanonut ihastuneensa Bruce Dickinsonin laulutyyliin ja lavaesiintymiseen sekä Steve Harrisin teknisesti taitavaan bassonsoittoon. Melodisen death metalin pioneerina tunnetun In Flames -yhtyeen perustajajäsen Jesper Strömblad on kertonut halunneensa yhdistää musiikissaan death metalin ja Iron Maidenin melodisen kitarasoundin. Muun muassa Chris Jericho, Cam Pipes, Vitaly Dubinin, ja Mikael Åkerfeldt ovat nimenneet Iron Maidenin esikuvakseen. Dream Theaterin John Petrucci, John Myung ja Mike Portnoy ovat kertoneet Iron Maidenin olleen Dream Theaterin suurin innoittaja yhtyeen uran alkuvuosina.lähde?
Vuonna 2008 brittiläinen musiikkilehti Kerrang! julkaisi tribuuttialbumin Maiden Heaven: A Tribute to Iron Maiden, jolle muun muassa Metallica, Machine Head, Trivium ja Avenged Sevenfold sekä muut Iron Maidenin innoittamat yhtyeet olivat levyttäneet omia versioitaan Iron Maidenin kappaleista. Yhtyeelle on julkaistu vuosien saatossa lukuisia eri tribuuttialbumeita, joissa sen kappaleita on esitetty muun muassa piano- ja jousisoitinsovituksina sekä elektro- ja hip hop -versioina. Lisäksi ympäri maailman on olemassa aktiivisia Iron Maiden -tribuuttiyhtyeitä, joista tunnetuimpiin lukeutuu esimerkiksi yhdysvaltalainen, naispuolisista jäsenistä koostuva The Iron Maidens.lähde?Iron Maiden mainitaan nimeltä muun muassa Wheatusin kappaleessa ”Teenage Dirtbag”, Aquan kappaleessa ”Back to the 80’s” sekä Sum 41:n kappaleessa ”Fat Lip”. Yhtyeeseen myös viitataan Weezerin kappaleessa ”Heart Songs” (2008), Blues Travelerin kappaleessa ”Psycho Joe” (1997), ja NOFX:n kappaleessa ”Eddie, Bruce and Paul” (2009). Ruotsalainen power metal -yhtye Sabaton on viitannut yhtyeeseen kappaleissaan ”Metal Machine”, ”Metal Crue”, ja ”Metal Ripper”.lähde?Iron Maidenin musiikkia on mukana monissa videopeleissä. Yhtyeen musiikkia on kuultavissa muun muassa videopelien Carmageddon 2, Grand Theft Auto: Vice City, Grand Theft Auto: Episodes from Liberty City, Grand Theft Auto IV: The Lost and Damned, Tony Hawk’s Pro Skater 4, Tony Hawk’s Downhill Jam, SSX on Tour ja Madden NFL 10 soundtrackeilla. Lisäksi yhtyeen kappaleita on mukana monissa Guitar Hero- ja Rock Band -musiikkipeleissä.lähde?Music Televisionin esittämän piirrosanimaation Beavis ja Butt-head hahmot kehuvat Iron Maidenia lukuisia kertoja sarjan aikana, ja yhtyeen kappale ”From Here to Eternity” on mukana sarjan jaksossa ”Take A Number”. Yhtyeen musiikkia on myös kuultavissa muun muassa elokuvissa Phenomena – ilmiö ja Numeromurha.lähde?
Iron Maidenin musiikillinen tyyli edustaa brittiläisen heavy metalin uutta aaltoa. Yhtyettä pidetään yhtenä ensimmäisistä brittiläisistä metallimusiikkia soittaneista yhtyeistä, ja se on vaikuttanut metallimusiikin kehittymiseen merkittävästi 1980-luvun varhaisista vuosista alkaen. Iron Maidenin keskeisin lauluntekijä on basisti Steve Harris, jonka musiikillisina innoittajina ovat toimineet muun muassa Black Sabbath, Deep Purple, Led Zeppelin, Uriah Heep, Pink Floyd, Genesis, Yes, Jethro Tull, Thin Lizzy, UFO ja Wishbone Ash. Vuonna 2010 Harris kertoi haastattelussa, että erityisesti Iron Maidenin tavaramerkiksi muodostuneet kitaraharmoniat ovat peräisin lähes yksinomaan Wishbone Ashilta, sekä Thin Lizzyltä. Harrisin mukaan Iron Maiden sai progressiivisia vaikutteita Genesikseltä ja Jethro Tullilta, ja yhtyeen musiikin heavy-tyyliä inspiroivat esimerkiksi Black Sabbath, Deep Purple ja Led Zeppelin. Harrisin laukkakompiksi kutsuttu omaperäinen soittotyyli on kuultavissa esimerkiksi kappaleissa ”The Trooper” ja ”Run to the Hills”.Yhtyeen esikoisalbumilla Iron Maiden (1980) ja sen seuraajalla Killers lauloi raspikurkkuinen ja punk-tyylinen Paul Di’Anno, jonka musiikillisina innoittajina toimivat muun muassa Leslie West, Mountain ja ZZ Top. Vuonna 1981 Di’Annon korvasi ”oopperatyylinen” ja ”nuotilleen oikein lauletuilla kuvioilla höystetty maaninen vibrato” Bruce Dickinson, jonka myötä Iron Maidenin musiikillinen tyyli kehittyi raskaammaksi. Kun Dickinson siirtyi sooloartistiksi vuonna 1993, hänen paikkansa Iron Maidenissa täytti lauluääneltään ja -tekniikaltaan varsin erilainen Blaze Bayley. Vuodesta 1999 Iron Maidenin laulajana on toiminut jälleen Dickinson.
Yhtyeen kolmella kitaristilla, Dave Murraylla, Adrian Smithillä ja Janick Gersillä, on kullakin oma, leimaava soittotyylinsä. Dave Murrayn kitaransoitossa korostuu legato-tekniikan käyttö, jonka Murray sanoo kehittyneen osaksi hänen kitaransoittoaan luonnollisesti. Murrayn keskeisin innoittaja legato-soiton harjoittamiseen oli yhdysvaltalainen kitaristi Jimi Hendrix. Adrian Smithin musiikilliset vaikutteet puolestaan pohjautuvat blues rockiin sekä Johnny Winterin ja Pat Traversin soittotyyleihin, mikä ilmenee hänen melodisessa kitaransoitossaan. Vuodesta 1990 lähtien yhtyeessä soittaneen Janick Gersin, jonka inspiraatio ja esikuva on ollut muun muassa Ritchie Blackmore, liikkuva ja vapaa soittotyyli perustuu pitkälti improvisaatioon. Gersin mukaan hänen improvisoiva tyylinsä on vastakohta Smithin tarkalle ja melodiselle kitaransoitolle.Vuodesta 1983 yhtyeessä soittaneen rumpali Nicko McBrainin vaikuttajina ovat toimineet muun muassa The Animals, The Shadows, The Rolling Stones ja The Beatles.Musiikillisesti Iron Maidenin tyyli on säilynyt valtaosin muuttumattomana läpi yhtyeen uran. Tästä huolimatta yhtye on tuonut musiikkiinsa ajoittain myös uusia elementtejä. Esimerkiksi albumilla Somewhere in Time (1986) basisti Steve Harris sekä kitaristit Dave Murray ja Adrian Smith käyttivät syntetisaattoreita, ja Seventh Son of a Seventh Son (1988) oli ensimmäinen kosketinsoitinosuuksia sisältänyt Iron Maiden -albumi. Albumien aikana yhtyeen musiikkia pidettiin Yhdysvalloissa syntetisaattoreilla ”höystettynä” ja ”popmaisena” verrattuna suosionsa huipulla olleeseen thrash metaliin. 1990-luvun alussa Iron Maiden pyrki albumeillaan No Prayer for the Dying (1990) ja Fear of the Dark (1992) palaamaan takaisin varhaisen tuotantonsa riisuttuun ja raaempaan musiikilliseen tyyliin. Esimerkiksi AllMusic on pitänyt yhtyeen varhaista tyyliä punk-vaikutteisena, mutta Steve Harris on lukuisia kertoja kieltänyt väitteen punk-vaikutteista. Tulkinta Iron Maidenin punk-juurista on pitkälti seurausta laulaja Paul Di’Annon punk-tyylisestä esiintymisestä ja laulutyylistä. Yhtyeen viimeisimmissä levytyksissä on ollut yhä enemmän läsnä progressiivisia vaikutteita, joita yhtye hyödynsi ensimmäisen kerran jo Seventh Son of a Seventh Sonilla.lähde?
Iron Maiden henkilöityy hyvin vahvasti maskottiinsa Eddie the Headiin. Hahmon taiteellinen luoja on brittiläinen taiteilija Derek Riggs. Riggs oli piirtänyt Eddien hahmon alun perin portfoliotyötään varten aikomuksenaan antaa hahmo jonkin levy-yhtiön käytettäväksi punk-albumin kansikuvaan, mutta lopulta Eddie päätyi Iron Maidenin käyttöön. Riggs ikuisti Eddien ensimmäisen kerran vuoden 1980 singlen ”Running Free” kansikuvaan, ja ensimmäisen kerran hahmon kasvonpiirteet paljastuivat yhtyeen esikoisalbumin Iron Maiden kansikuvassa.
Eddie on esiintynyt Iron Maidenin jokaisen levytyksen kansikuvassa, lukuun ottamatta vuonna 2005 Yhdysvalloissa julkaistua kokoelma-albumia The Essential Iron Maiden sekä vuoden 1992 singlejä ”From Here to Eternity” ja ”Wasting Love”. Kansikuvitusten ohella hahmo esiintyy yhtyeen lähes kaikissa yhtyeen oheistuotteissa. Derek Riggs on tehnyt yhtyeelle hahmosta satoja eri versioita, ja hän on tuottoisin Iron Maidenin käyttämistä Eddien ikuistaneista taiteilijoista. Riggsin kyllästyttyä hahmon jatkuvaan piirtämiseen yhtye alkoi tehdä yhteistyötä myös muiden taiteilijoiden kanssa, ja vuosien saatossa omia versioitaan Eddiestä ovat yhtyeelle tehneet muun muassa Melvyn Grant, Hugh Syme, Steve Stone, David Patchett ja Timothy Bradstreet.Eddie on myös merkittävässä osassa Iron Maidenin konserteissa, sillä Eddien mekaanisesti ohjattava versio saapuu lavalle yhtyeen jokaisessa konsertissa. Eddie on myös pelattavana hahmona Synthetic Dimensionsin vuonna 1999 julkaisemassa tietokonepelissä Ed Hunter ja mobiilipelissä Iron Maiden: Legacy of the Beast. Eddie on myös mahdollista saada pelattavaksi hahmoksi videopelissä Tony Hawk’s Pro Skater 4.
Ed Force One on Iron Maidenin rahti- ja matkustajakoneeksi räätälöity lentokone, joka on kuljettanut Iron Maidenin konserttikalustoa, orkesteria ja henkilökuntaa vuonna 2008 alkaneesta "Somewhere Back in Time World Tour" -kiertueesta lähtien. Ensimmäisillä kiertueilla kone merkiltään ja malliltaan Boeing 757, mutta se vaihdettiin The Book Of Souls -kiertuetta varten isompaan Boeing 747 -lentokoneeseen. Ed Force Onen kapteenina toimii laulaja Bruce Dickinson.Iron Maiden Fanclubin jäsenille järjestettiin kilpailu koneen nimeämisestä. Voittanut ehdotus "Ed Force One" viittaa Yhdysvaltain presidentin Air Force One -koneeseen ja Ed-sana luonnollisesti Iron Maidenin maskottiin, Eddieen.
Alla listattuna esiintymispaikka ja -aika sekä kiertue, jonka aikana yhtye vieraili Suomessa.
Wall, Mick: Iron Maiden – Run to the Hills.    Johnny Kniga, 2004. ISBN 978-951-0-29114-6.    
Daniels, Neil: Iron Maiden – Koko ura.    Minerva Kustannus, 2012. ISBN 978-952-492-654-6.
Wall, Mick: Iron Maiden – Run to the Hills.    Johnny Kniga, WSOY, 2004. ISBN 978-951-0-29114-6.    
Stenning, Paul: Iron Maiden: 30 Years of the Beast – The Complete Unauthorised Biography.    Chrome Dreams, 2006. ISBN 1-84240-361-3.    
Halfin, Ross: Iron Maiden – Kuvat.    Johnny Kniga, WSOY, 2007. ISBN 978-951-0-33090-6.    
Kallio, Janne: Rautaneito - Ilmestykset 1980-85.    Brigatti Oy, 2008. ISBN 9789529248070.

Ironic on kanadalaisen laulaja-lauluntekijä Alanis Morissetten kappale hänen kolmannelta studioalbumiltaan, Jagged Little Pill ja on yksi hänen tunnetuimpia kappaleita. Kappale julkaistiin 27. helmikuuta 1996 kolmantena singlenä kyseiseltä albumilta. Kappaleen on tehnyt Alanis Morissette yhdessä kappaleen tuottajan, Glen Ballardin kanssa. Kappaleen sanoitukset esittävät monia eri tilanteita, joiden sanotaan olevan "ironisia". Se onkin johtanut väittelyihin, joissa on pohdittu, että sopiiko mikään näistä tilanteista ironian hyväksyttyyn merkitykseen.
Kappale pääsi kärkeen Canadian RPM Top Singles -listalla ja pysyi siellä kuusi viikkoa. Se pääsi myös top 5:een Australiassa, Uudessa-Seelannissa ja Norjassa. Yhdysvalloissa kappale nousi neljänneksi 13. huhtikuuta 1996 ja on tällä hetkellä hänen parhaiten listasijoitettu singlensä US Billboard Hot 100 -listalla. Kappale voitti JUNO-palkinnon Vuoden singlestä ja sai kaksi Grammy-ehdokkuutta, jotka olivat "Vuoden levytys" ja "Vuoden lyhytmuotoinen musiikkivideo". Ranskalainen ohjaaja Stéphane Sednaoui kuvasi musiikkivideon. Videossa Morissette ajaa autoa talvisessa maisemassa. Hänellä on kyydissään kolme matkustajaa, joita hän myös itse esittää. MTV asetti videolle kuusi ehdokkuutta MTV Video Music Awardsissa vuonna 1996, joista se voitti kolme. Video on listattuna VH1:n "Greatest Music Videos" -listalla.
Musiikkivideon on ohjannut  Stéphanie Sednaoui. Videon alussa Morissette on huoltoasemalla ja kävelee autoonsa kahvikuppi kädessään. Sitten hän alkaa ajamaan autoa talvimaisemassa ja aloittaa ensimmäisen säkeistön laulamisen. Kertosäkeeseen tultaessa toinen Morissette tulee kuvaan. Hän on vihreässä villapaidassa ja istuu takapenkillä. Kun ensimmäinen kertosäe loppuu, kolmas Morissette tulee kuvaan. Hän on keltaisessa villapaidassa ja on myös takapenkillä. "Keltainen" Morissette laulaa ja syö samaan aikaan. Toisessa säkeistössä neljäs ja viimeinen Morissette tulee kuvaan. Hän on punaisessa villapaidassa istuen etupenkillä. Hän kiipeää ulos ikkunasta toisessa kertosäkeessä ja osuu melkein siltaan mutta hymyilee silti palatessaan istumaan. Sitten kamera palaa takaisin ajavaan Morissetteen, hän ottaa hatun pois päästään ja heittää sen takapenkille. Kun Morissette laulaa kappaleen outroa hän ajaa yhä autoa talvimaisemassa, kunnes auto hajoaa (mahdollisesti bensan loputtua, joka voi olla itsessään ironista, koska video alkoi huoltoasemalta). Morissette (joka ajoi autoa) nousee ulos autosta ja kaikki hänen "matkustajansa" ovat kadonneet.

Irtileikattu on Verenpisara-yhtyeen elokuussa 2005 ilmestynyt kolmas albumi. Se debytoi Suomen virallisen albumilistan sijalla 13.Kappaleista Viimeinen kosketus ja Aamuisin kun sataa on tehty videot.

Sir Isaac Newton PRS, FRS (juliaanisen kalenterin mukaan 25. joulukuuta 1642 – 20. maaliskuuta 1726, gregoriaanisen kalenterin mukaan 4. tammikuuta 1643 – 31. maaliskuuta 1727) oli englantilainen fyysikko, matemaatikko, tähtitieteilijä, alkemisti ja filosofi. Newton loi perustan klassiselle mekaniikalle teoksessaan Philosophiae Naturalis Principia Mathematica vuonna 1687. Principiassa Newton esitteli painovoima- ja liikelakinsa. Principiaa pidetään Keplerin 1600-luvun alussa aloittaman tieteellisen vallankumouksen kohokohtana. Newtonia pidetään Gottfried Leibnizin ohella differentiaali- ja integraalilaskennan keksijänä. 
Newtonia pidetään myös modernin optiikan kehittäjänä. Hän huomasi, että valkoinen valo koostuu useista eri väreistä eli eri aallonpituuksista, jotka taittuvat eri tavalla prismassa ja synnyttävät spektrin. Hän myös ymmärsi, että spektri voitiin koota uudelleen valkoiseksi valoksi toisella prismalla. Newton loi empiirisen jäähtymislain sekä tutki äänen nopeutta. Newton keksi myös oman version peilikaukoputkesta huomattuaan linssien aiheuttavan väriaberraatiota, joka oli vältettävissä peileillä.
Newton toimi Englannin parlamentissa, joskaan ei ollut aktiivinen jäsen, sekä Englannin rahapajan Royal Mintin johtajana. Myöhempi tutkimus on osoittanut, että Newton oli vahvasti uskonnollinen ja hänellä oli laaja kokoelma okkultistisia kirjoituksia. Newton tutki myös alkemiaa.
Isaac Newton syntyi Woolsthorpe-by-Colsterworthin kylässä Lincolnshiressä Woolsthorpen kartanossa 25. joulukuuta vuonna 1642 silloin käytössä olleen juliaanisen kalenterin mukaan (nykyisen ajanlaskun mukaan 4. tammikuuta 1643). Hän syntyi ennenaikaisena eli keskosena, eikä hänen odotettu selviytyvän ensimmäistä elinpäivää pitempään. Newtonin isä, hänkin nimeltään Isaac Newton, kuoli noin 1. lokakuuta vuonna 1642 eli kolme kuukautta ennen esikoisensa syntymää. Isaac Newton vanhempi oli kohtalaisen varakas maanviljelijä, joskaan hänellä ei ollut minkäänlaista koulutusta. Tiettävästi hän ei edes osannut kirjoittaa omaa nimeään.Isaac Newtonin äiti Hannah Ayscough solmi uuden avioliiton North-Withamin kirkkoherra Barnabas Smithin kanssa. Isaac oli tuohon aikaan kaksivuotias. Hänet jätettiin uuden avioliiton jälkeen äidinäitinsä Margery Ayscoughin hoidettavaksi Woolsthorpeen. Hänen lapsuutensa ei ollut kovinkaan onnellinen, ja häntä kohdeltiin kuin orpoa. James Ayscoughia, Isaac Newtonin äidinisää, ei mainita missään Newtonin myöhempää elämää koskevissa teksteissä. Hän kuoli Isaacin ollessa 10-vuotias eikä jättänyt tälle testamentissaan mitään. Arvioiden mukaan Isaacin ja hänen isoisänsä välillä ei ollut minkäänlaista suhdetta. On myös ilmeistä, että Newton oli syvästi katkera äidilleen ja isäpuolelleen, koska nämä olivat hylänneet hänet. 
Newton kävi aluksi pientä kyläkoulua Stoke Rochfordissa ja sitten Skillingtonissa. Sitten hän aloitti opiskelun Grantham Grammar Schoolissa. Granthamissa hän asui paikallisen apteekkarin William Clarken luona, joskin matka koulusta kotiinkin oli vain viisi mailia (8 km). Isaac on itse kertonut, että hän ei ollut lainkaan ahkera opiskelija eikä suoriutunut opinnoista kovin hyvin. Häntä on luonnehdittu hyvin rauhalliseksi ja ujoksi, mutta hän oli myös osallisena riidoissa. 
Eräänä päivänä Isaac oli matkalla kouluun, kun samaa koulua käynyt poika potkaisi häntä kipeästi vatsaan. Koulun jälkeen Isaac haastoi kiusaajansa, joka oli myös luokkansa paras opiskelija, tappeluun. Isaac kaatoi kiusaajansa maahan ja työnsi tämän kasvot mutaan. Isaacin voitettua tappelun muut oppilaat alkoivat arvostaa häntä. Itse hän ajatteli, että jos hän pystyi voittamaan kiusaajan tappelussa, miksei hän voisi olla myös parempi opiskelija. Pian hänestä tulikin luokkansa paras.Koulussa Isaac piti eniten opiskelusta yksin ja mekaanisten esineiden rakentelusta. Hän rakensi muun muassa tuulimyllyjä, vesikelloja ja aurinkokelloja. Hänen väitetään myös keksineen nelipyöräisen vaunun, jota ratsastaja ohjaa. Hän myös aiheutti yhden ensimmäisistä ufohavainnoista lennättämällä myöhään illalla leijaa, johon oli sidottu paperilyhty.
Isaac Newtonin isäpuoli kuoli 71-vuotiaana vuonna 1653, ja hänen äitinsä muutti vuonna 1656 takaisin Woolsthorpeen. Isaac asui suurperheessä, johon kuuluivat hänen ja äidin lisäksi myös isoäiti, velipuoli Benjamin sekä sisarpuolet Mary ja Hannah. Hänellä ei ollut muita veljiä tai sisaruksia. Isaacin äiti oli muuttanut takaisin, koska toivoi, että pojasta tulisi maanviljelijä ja sukutilan jatkaja, ja otti siksi poikansa pois koulusta. Isaacilla ei kuitenkaan ollut minkäänlaisia maanviljelytaitoja eikä hän edes halunnut oppia niitä. Erään tarinan mukaan hän piileskeli opiskelemassa, kun hänen olisi pitänyt olla Granthamin torilla myymässä tilan tuotteita. Isaacin eno päätti ottaa ohjakset käsiinsä ja määräsi pojan takaisin kouluun, jotta tämä voisi valmistautua yliopistoa varten. Nyt Grantham Grammar Schoolin rehtori, Henry Stokes, lupautui ottamaan pojan luoksensa asumaan veloituksetta. Newton aloitti opiskelun uudelleen vuoden 1660 syksyllä lähinnä Trinity Collegeen pääsyä varten.
Vuonna 1661 Newton aloitti opinnot Trinity Collegessa, Cambridgessa. Pian hän alkoi saada vaikutteita vanhemmilta oppineilta, jotka olivat huomanneet hänen lahjakkuutensa ja kannustivat häntä opiskelussa. Tärkeimpiä näistä olivat yliopiston opettajat Henry More ja Isaac Barrow. Molemmat olivat luonnonfilosofeja mutta harrastivat lisäksi alkemiaa, ja tämän kiinnostuksen he juurruttivat myös Newtoniin. Teologi ja matemaatikko Isaac Barrow’n vaikutuksen Newtoniin arvellaan olleen erittäin merkittävä. Noihin aikoihin koulun opetus perustui ennen muuta Aristoteleen kirjoituksiin, mutta kolmantena lukukautena opinnot olivat jo vapaampia ja Newton pääsi lukemaan moderneja ajattelijoita, kuten Descartesia, Pierre Gassendia, Galileo Galileita, Nikolaus Kopernikusta, Johannes Kepleriä ja erityisesti Robert Boylea.Abraham de Moivren mukaan Newtonin kiinnostus matematiikkaa kohtaan heräsi syksyllä vuonna 1663, jolloin hän osti astrologiaa koskevan kirjan messuilta Cambridgessa. Pian hän huomasi, ettei ymmärtänyt lainkaan siinä käytettyä matematiikkaa, joten hänen oli opeteltava sitä enemmän. Yrittäessään lukea trigonometriaa käsittelevää kirjaa hän huomasi pian myös geometrian osaamisensankin olevan heikkoa. Hän päätti aloittaa geometrian opiskelun lukemalla Barrow’n kääntämän teoksen Eukleideen Alkeet. Luettuaan Alkeet, jonka lukemisen hän oli vähällä lopettaa kesken, hän jatkoi opiskelua William Oughtredin Clavis Mathematica -teoksen avulla ja jatkoi vielä Descartesin La Géométrie'hin sekä moniin muihin kuuluisten matemaatikkojen teoksiin.Vuonna 1665 hän kehitti myöhemmin Newtonin binomikaavaksi nimetyn lauseen ja alkoi myöhemmin tutkia differentiaalilaskentaan johtanutta matematiikkaa. Newton valmistui yliopistosta samana vuonna, mutta yliopisto suljettiin pian, koska Lontoossa riehunut paiserutto oli levinnyt myös Cambridgeen. Newton palasi kotiinsa ￼￼Woolsthorpeen Lincolnshireen, jossa hän kahden vuoden ajan työskenteli optiikan, mekaniikan, painovoiman ja differentiaalilaskennan parissa.
Kun Trinity College taas aloitti toimintansa vuonna 1667, Newton valittiin opettajakuntaan. Kaksi vuotta myöhemmin, hieman ennen kuin hän täytti 27 vuotta, hänet valittiin Barrow’n seuraajaksi Lucas-professoriksi. Enimmäkseen Newton luennoi tutkimusaiheistaan, matematiikasta, optiikasta ja mekaniikasta. Pääosan ajastaan hän käytti tieteelliseen tutkimukseen. Hänellä oli varsin vähän oppilaita, eikä hän opettanut paljon. Newtonin luennot eivät herättäneet mielenkiintoa, koska hänen sanotaan luennoineen hyvin vaikeaselkoisesti.
Newton hyväksyttiin vuonna 1672 Royal Societyn jäseneksi, ja samalla hän esitteli kehittämäänsä peilikaukoputkea. Samana vuonna Newton julkaisi ensimmäisen tieteellisen artikkelinsa, joka käsitteli valoa ja värejä, Philosophical Transactions of the Royal Society seuran sarjassa. Newtonin esittämiä ajatuksia myös vastustettiin.  
Robert Hooke ja Christiaan Huygens kritisoivat sitä, että Newton pyrki osoittamaan valon olevan pienten hiukkasten liikettä. Hooken ja Newtonin välit heikkenivät selvästi vuonna 1675, kun Hooke väitti Newtonin varastaneen häneltä joitakin optiikkaan liittyviä tuloksia.Kirjeiden perusteella tiedemiehet sopivat riitansa, mutta Newton etääntyi Royal Societystä, koska Hooke oli yksi seuran johtajista. Newton julkaisi optiikkaa käsittelevän teoksen Opticks (1704) vasta Hooken kuoleman jälkeen. Hän kävi valoteoriastaan myös kiivasta kirjeenvaihtoa englantilaisten jesuiittojen kanssa. Tämä kirjeenvaihto johti Newtonin henkiseen väsymykseen ja vakavaan emotionaaliseen kriisiin vuonna 1678. Seuraavana vuonna hänen äitinsä kuoli, minkä jälkeen hän oli tekemisissä toisten ihmisten kanssa mahdollisimman vähän. Yhdeksän vuoden kuluttua hän julkaisi pääteoksensa, Principian.
Newton koki seuraavan romahduksen vuonna 1693. Tämän jälkeen hän jäi sivuun aktiivisesta tutkimustyöstä. Romahdukselle on ehdotettu useita vaihtoehtoisia syitä: Newton oli saanut myrkytyksen alkemististen kokeiden seurauksena, hän oli turhautunut omiin tutkimuksiinsa, hänen ystävyytensä sveitsiläissyntyisen Fatio de Duillierin kanssa oli päättynyt, ja hän kärsi uskonnollisista ongelmista. Newton itse syytti vähäistä unta, mutta se oli ehkä pikemminkin ongelman oire kuin syy. Newton kärsi mielenterveydellisistä ongelmista koko elämänsä ajan.
Useat Newtonin teksteistä tuhoutuivat hänen laboratoriossaan sattuneessa tulipalossa vuonna 1693. Tarinan mukaan palon aiheutti Newtonin koira Diamond, joka hyppäsi pöydälle ja kaatoi kynttilän, minkä seurauksena 20 vuoden työ tuhoutui. Tapahtuman jälkeen Newtonin kerrotaan sanoneen koiralleen: ”Voi Diamond, Diamond. Minkä vahingon sinä pikkuinen oletkaan tehnyt.” Historioitsijat eivät ole kuitenkaan täysin varmoja edes siitä, oliko Newtonilla koskaan koiraa.
Newton oli Englannin parlamentin jäsen Cambridgen yliopiston edustajana vuosina 1689–1690 ja 1701–1702.
Ainoa muistiinpantu kommentti, jonka Newton lausui parlamentin täysistunnossa, oli ehdotus ikkunan sulkemisesta vedon estämiseksi.
Vuonna 1696 Newton siirtyi töihin kuninkaalliseen rahapajaan Royal Mintiin, jossa oli käynnissä suuri rahauudistus, Great Re-coinage of 1696, ja vuonna 1699 hänestä tuli rahapajan johtaja.
Rahapajan johtajana Newtonista tuli myös hyvin rikas. Vuonna 1701 hän vetäytyi velvollisuuksistaan Cambridgessa. 
Kahden vuoden kuluttua hänestä tuli Royal Societyn puheenjohtaja, ja hänet valittiin uudelleen joka vuosi aina  kuolemaansa asti. Royal Societyn puheenjohtajana Newton johti Englannin tiedettä. Asemansa vuoksi hän joutui riitoihin kuninkaallisen tähtitieteilijän John Flamsteedin kanssa. Vuonna 1705 Englannin kuningatar Anna löi Isaac Newtonin ritariksi. Newton oli ensimmäinen tiedemies, joka lyötiin ritariksi. Newtonia ei tosin aateloitu työstään tieteen parissa tai rahapajassa.Newtonin viimeiset vuodet olivat raskaita. Hänen ja Leibnizin välille puhkesi kiista siitä, kumpi keksi differentiaalilaskennan ensimmäisenä. Newton työskenteli laskennan parissa paljon aikaisemmin mutta julkaisi tavalliseen tapaansa tulokset myöhään. Leibniz oli sillä välin ehtinyt jo julkaista oman tutkimuksensa. Nykyään kunnia laskentatavan keksimisestä annetaan molemmille. Newtonia arvostettiin hyvin paljon, vaikka hän sai osakseen myös kritiikkiä. 
27. toukokuuta 1722 Newton muutti Etelä-Lontooseen Kensingtoniin keuhkotulehduksen takia. Hän kuoli 83-vuotiaana Kensingtonissa 20. maaliskuuta 1727, ja hänet haudattiin suurin juhlallisuuksin Westminster Abbeyn hautausmaalle. Voltaire oli läsnä Newtonin hautajaisissa, ja hänen mukaansa hautajaiset olivat kuin kuninkaan, joka oli tehnyt työnsä hyvin. Newton ei koskaan mennyt naimisiin, eikä hänellä ollut lapsia. Hän oli tosin kerran kihloissa, mutta kihlaus ei johtanut avioliittoon.
Newton oli luonteeltaan eristäytynyt ja vakava. Hän oli myös äkkipikainen, minkä hän itsekin tiedosti ja pyrki välttämään julkisia kiistoja. Joidenkin kertomusten mukaan hän nauroi koko elämänsä aikana vain kerran, joten hänen tapauksessaan nimi ei ollut enne: Isaac nimittäin tulee hepreankielisestä sanasta, joka tarkoittaa ”Hän, joka nauraa”. Newtonin ystäväpiiri oli varsin pieni, eikä hän puhunut tunteistaan kenellekään. Newtonia pidettiin jo elinaikanaan ihmisenä, joka kykeni ymmärtämään muilta salattuja totuuksia, eikä hän pyrkinyt vähentämään itseensä kohdistuvaa palvontaa. Nykyaikaisten tutkimusten perusteella on arvioitu, että Newton kärsi Aspergerin oireyhtymästä.Newton oli myös hyvin uskonnollinen, mistä syystä hän oli haluton julkaisemaan tutkimuksiaan, kuten Principiaa. Arvellaan, että Newton piti tutkimuksiaan itsensä ja Jumalan välisinä salaisuuksina, jotka vain ”valitut” kykenisivät selvittämään. Hän uskoi, että tutkimusten avulla voitaisiin lopulta saada selvyys Jumalan perimmäisistä ajatuksista. Hän myös halusi mustasukkaisesti varjella tutkimustensa tuloksia, jotteivät ne joutuisi väärien ihmisten tietoon, ja siksi hän julkaisi tutkimuksiaan vasta kun muut tutkijat olivat päässeet hänen kannoilleen. Tämä johti moniin riitoihin toisten tiedemiesten kanssa, joista kuuluisin oli Leibniz.Newton oli uskonnolliselta suuntaumukseltaan areiolainen, eli hän ei uskonut Jumalan kolminaisuuteen. Vakaumuksensa hän piti salassa, sillä tuohon aikaan kolminaisuusoppia vastustaneita vainottiin. Koska Newtonin lähtökohtana olivat alkukristilliset periaatteet, hän piti katolista kirkkoa Ilmestyskirjan petona.
Newton on itse kertonut, että hän teki tärkeimmät matemaattiset työnsä vuosina 1665–1667. Newtonin matematiikan perusteemana oli muuttuvien suureiden kalkyylin kehittäminen laskennallisesti käyttökelpoiseen asuun ja tämän kalkyylin käyttäminen liikeongelmien käsitteelliseen ja laskennalliseen hallitsemiseen.Newton kehitti systemaattisten sarjojen teoriaa, joka liittyi muun muassa John Wallisin ja William Brounckerin töihin. Vuonna 1669 valmistunut kirjoitus De analysi per aequationes numero terminorum infinitas julkaistiin vasta vuonna 1711. Kirjoituksessa esiintyy äärettömien sarjojen teoria ensimmäisen kerran itsenäisenä osa-alueena, jolla on omat menetelmänsä. Toinen Newtonin matemaattinen kirjoitus oli De methodis serierum et fluxionum, joka julkaistiin Newtonin kuoleman jälkeen vuonna 1736 englanninkielisenä käännöksenä On the Methods of Series and Fluxions.Newtonin matemaattiset työt merkitsivät monien 1600-luvun matemaatikkojen, kuten Pierre de Fermat'n, Francesco Cavalierin ja Blaise Pascalin kehittämien tangentinmääräys- ja pinta-alalaskentamenetelmien yhtenäistämistä kalkyyliksi. Newtonista riippumatta Gottfried Leibniz kehitti myös samantapaisen kalkyylin, joka tunnetaan nykyään differentiaali- ja integraalilaskentana. Näiden kehitys oli välttämätöntä nykyaikaisen matemaattisen analyysin ja fysiikan synnylle.Newtonin sisäpiirin mukaan Newton oli työskennellyt metodinsa parissa vuosia ennen Leibniziä. Toisaalta on epäilty, että Newton olisi plagioinut Leibnizin töitä, mutta Leibnizin ei uskota plagioineen Newtonia. Toisen teorian mukaan Jean Bernoulli oli antanut sekä Newtonille että Leibnizille kaksi matemaattista ongelmaa ratkaistavaksi. Newton ratkaisi ne nopeammin ja todisti näin keksineensä laskennan itse. Newton ei kuitenkaan julkaissut mitään uuden laskutavan keksimiseen viittaavaa työtä ennen vuotta 1693. Leibniz taas oli julkaissut jo yhdeksän vuotta aiemmin omiin menetelmiinsä perustuvia teoksia. Tämä johti Leibnizin ja Newtonin väliseen ikävään riitaan.
Newton tutki myös algebraa ja ilmeisesti luennoi siitä Cambridgessa vuosina 1673–1684. Newtonin vuonna 1707 julkaisema oppikirja, Arithmetica universalis, käsittelee klassista yhtälöteoriaa. Newton nimitti fluenttiensa eli funktioidensa x ja y ”aikaderivaattoja” fluksioiksi. Fluksioiden merkitsemiseen hän käytti merkintöjä 
  . Fluksioiden merkintätapaa käytettiin Englannissa matematiikassa vielä 1900-luvulla, ja mekaniikassa niitä käytetään yleisesti edelleen.
Varhaisimmat Newtonin fysiikan tutkimukset kohdistuivat optiikkaan. Hän havaitsi, että väriaberraation poistamiseksi kaukoputken linssi olisi korvattava peilillä. James Gregory oli tosin jo aikaisemmin esitellyt kahdesta peilistä koostuvan kaukoputken periaatteen, mutta hän ei onnistunut valmistamaan tarpeeksi hyviä peilejä. Newton rakensi ensimmäisen peilikaukoputken vuonna 1668, ja parannetun kappaleen hän esitteli Royal Societylle vuonna 1671. Newton kehitti peilikaukoputkea noin kymmenen vuotta, mutta huonon näkönsä takia hän ei koskaan käyttänyt kaukoputkea tähtitieteellisiin havaintoihin.Isaac Barrowilta Newton sai virikkeen värioppia koskeviin tutkimuksiin. Newton laati vuosina 1664–1666 tutkielman New Theory about Light and Colors. Hänen perusajatuksensa oli, että valkoinen valo koostuu erivärisistä säteistä, jotka taipuvat prismassa eri tavalla, ja sen seurauksena valo hajoaa spektriin. Teoriaa vastustettiin, koska silloisen käsityksen mukaan valkoinen valo oli kaikkien eriväristen säteiden pohja eikä niiden summa.Newton katsoi partikkelifilosofiansa mukaisesti valon koostuvan hiukkasista. Toisaalta hän tutki paljon ilmiöitä, kuten valon interferenssiä, joita ei voitu selittää hiukkasten avulla. Alankomaalainen fyysikko Christiaan Huygens osoitti vuonna 1678 valon olevan aaltoliikettä. Newtonin ja Huygensin ajatukset olivat selvästi ristiriidassa, ja kilpailu teorioiden paremmuudesta kesti vielä 1850-luvun alkuun saakka. Newtonin teoriaa pidettiin heikompana kuin Huygensin, mutta Newtonin saavutukset mekaniikassa olivat niin vakuuttavia, ettei hänen optiikkaa käsitteleviä teorioitaan uskallettu kyseenalaistaa. Myöhemmin pystyttiin osoittamaan, että valolla on sekä hiukkas- että aaltoluonne.
Newtonin optiikan pääteos on vuonna 1704 julkaistu Opticks, jota hän luonnosteli hyvin pitkään.
Newton julkaisi 5. heinäkuuta 1687 pääteoksensa Philosophiae Naturalis Principia Mathematica. Teoksessa Newton käsittelee yleistä dynamiikkaa ja gravitaatioteoriaa sekä niiden sovellutuksia taivaankappaleisiin. Principiassa esitetyt kolme aksioomaa tunnetaan nykyään mekaniikan peruslakeina. Newton tunsi jo vuonna 1666 Keplerin lait ja päätteli, että Keplerin kolmannesta laista seuraa, että Aurinko vetää planeettoja puoleensa voimalla, jonka suuruus on kääntäen verrannollinen planeettojen etäisyyksien neliöön. Monien muiden tiedemiesten, muun muassa Giovanni Alfonso Borellin, Christopher Wrenin, Edmund Halleyn ja Robert Hooken, havainnot olivat sopusoinnussa tämän kanssa.Newtonin ensimmäisen lain eli jatkuvuuden lain mukaan kappale, johon ei vaikuta ulkoinen voima tai vaikuttavien voimien summa on nolla, pysyy levossa tai jatkaa liikettään suoraviivaisesti muuttumattomalla nopeudella. Ajatus oli ajastaan poikkeava, sillä vallalla ollut ajatus oli, että liikkeeseen tarvitaan aina voimaa. Galilei tiesi jo ennen Newtonia, että voimaa tarvittiin ainoastaan liiketilan muuttamiseen, mutta Newton tarkensi tätä ensimmäisessä ja toisessa laissaan. Newtonin toinen laki eli dynamiikan peruslaki on totuttu näkemään skalaarisessa muodossa: F=ma. Newton esitti lain kuitenkin sanallisesti, ja täsmällisesti se voidaan ilmoittaa moderneilla matemaattisilla merkinnöillä:
Newton esitti siis kappaleeseen vaikuttavan voiman liikemäärän ja ajanmuutoksen avulla. Newtonin toinen laki sisältää myös ensimmäisen lain. Mikäli kappaleeseen vaikuttavien voimien summa on nolla, myös kiihtyvyys on nolla. Koska kiihtyvyys tarkoittaa nopeuden muutosta, nopeus ei muutu kiihtyvyyden ollessa nolla. Kolmannessa laissa Newton määrittelee, etteivät voimat ole koskaan yksin, vaan ne ilmenevät pareittain. Tämä tarkoittaa sitä, että jos kappale A vaikuttaa kappaleeseen B tietyllä voimalla, kappale B vaikuttaa kappaleeseen A yhtä suurella mutta vastakkaismerkkisellä voimalla. Lakia kutsutaan usein voiman ja vastavoiman laiksi. Nykyään tätä kutsutaan vuorovaikutukseksi.
Itse asiassa koko painovoimateorian idea oli peräisin Hookelta. Hooke ja Newton olivat kirjeenvaihdossa, ja eräässä kirjeessä Hooke esittelee hypoteesin, jonka mukaan Aurinko vetää planeettoja puoleensa voimalla, joka on kääntäen verrannollinen etäisyyden neliöön. Hooken mielestä tämä aiheutti planeettojen elliptisen radan. Newton mainitsee vastauksessaan, ettei ole koskaan kuullutkaan moisesta ajatuksesta. Pian hän kuitenkin alkoi työskennellä ongelman parissa, ja vähän ajan kuluttua hän pystyikin todistamaan, että elliptinen rata voi johtua Auringon vetovoimasta. Hän alkoi pitää Hookea kilpailijanaan muttei uskonut Hooken matemaattisten taitojen olevan kyllin hyvät, jotta hän pystyisi todistamaan hypoteesinsa. Newton ei halunnut kertoa löytämästään todistuksesta kenellekään, varsinkaan Hookelle. 
Samoihin aikoihin brittiläinen astronomi Edmond Halley aloitti vanhojen komeettoja koskevien merkintöjen tutkimisen, ja vuonna 1682 hän havaitsi kirkkaan komeetan. Halley kokosi keräämänsä tiedot, ja kun Newton kuuli niistä, hän pyysi niistä kopioita. Muutama vuosi myöhemmin Hooke väitti Halleylle, että hänellä oli todisteita hypoteesinsa tueksi. (Nykyään uskotaan, ettei hänellä todella ollut niitä.) Halley piti tätä haasteena. Pian hän kuitenkin ymmärsi, että tarvitsisi Newtonin apua, ja alkoi vierailla säännöllisesti Newtonin luona. Vierailujen aikana Newton esitteli todistuksensa sekä muita tutkimuksia. Halley ymmärsi todistuksen olevan todellinen kultakaivos ja vaati Newtonia julkaisemaan tulokset. Newton oli haluton, mutta Halley ei antanut periksi, ja lopulta Newton julkaisi ajatuksensa Principiassa. Ennen Principia-teosta Newton julkaisi pääteoksensa esiteoksen nimeltä De motu, joka valmistui vuonna 1684.
Newtonin perusidea oli, että kaikki kappaleet vetävät toisiaan puoleensa ja taivaankappaleiden liike tapahtuu tämän voiman alaisena mekaniikan peruslakien mukaisesti. Newton myös ymmärsi, että Maassa tapahtuvat ilmiöt johtuvat samasta ilmiöstä kuin Kuun liike Maan ympärillä. Newtonilaiselle mekaniikalle on ominaista käsitys absoluuttisesta ajasta ja avaruudesta.
Newtonin luonnonfilosofiassa oli keskeistä, että kaikki havaitut ilmiöt olivat hiukkasissa eli atomeissa vaikuttavien voimien seurausta. Newton ei pystynyt selittämään näiden voimien perimmäistä olemusta silloisen descartesilaisen mekanistisen luonnonfilosofian avulla, vaan jätti tämän kysymyksen täysin avoimeksi. Näillä kysymyksillä on suora yhteys Newtonin teologisiin spekulaatioihin. Hänen mielestään gravitaatiolain ja mekaniikan lakien mukaisesti toimiva maailmankaikkeus olisi mahdoton, ellei sitä pitäisi yllä Jumala, joka voi tarpeen vaatiessa puuttua maailmankaikkeuden toimintaan.
Newtonin tieteellisten tutkimusten pohjana oli luonnontieteellinen menetelmä. Newton loi kokeelliseen tutkimukseen perustuvan induktiopäättelyn avulla kvantitatiivisen matemaattisen teorian, jonka avulla mittaustuloksista johdetaan yksinkertaisia perushypoteeseja sekä ennustetaan uusia ilmiöitä. Samaa periaatetta oli käyttänyt Galileo Galilei jo aiemmin tutkimuksissaan. Newtonin ohjenuora oli Hypotheses non fingo, "en tee hypoteeseja". Tämä tarkoittaa käytännössä sitä, että hänen näkemyksensä perustuivat kokeellisiin tuloksiin ja vain niihin. Newtonin ja Galilein käyttämä menetelmä on myöhemmin muuttanut maailman niin maailmankatsomuksellisesti kuin materiaalisestikin. 
Myöhemmin Royal Societyn puheenjohtajana hän kirjoitti, että luonnontieteiden perusperiaatteet ovat ”luonnon kehyksien ja toiminnan löytäminen, sen pelkistäminen yleisiksi säännöiksi ja laeiksi, näiden sääntöjen kokeellinen todentaminen ja siten syiden ja seurauksien johtaminen”. Luonnontieteellisestä menetelmästä tuli valistusajan keskeisimpiä periaatteita.
Newton aloitti alkemian tutkimuksen jo nuorena ja harrasti sitä noin 30 vuotta. Hän laati useita käsikirjoituksia mutta julkaisi vain yhden pienen tutkielman, De natura acidorumin (1704). Siinä hän selostaa, kuinka happohiukkaset ja rautahiukkaset vetävät puoleensa toisiaan ja aiheuttavat näin raudan liukenemisen happoon. Newton oli vankkumaton Robert Boylen kehittämän atomiopin kannattaja ja tulkitsi kemian sen mukaisesti. Alkemian harjoittaminen oli Newtonin elinaikana laitonta, ja Newtonin kuoltua hänen alkemiaa käsittelevät tutkimuksensa leimattiin tekstillä: ”Ei kelvollisia julkaistavaksi.” Osin tästä syystä Newtonin alkemian töistä vaiettiin hyvin pitkään ja ne haluttiin pitää salassa.Lisäksi ajateltiin, että Newtonin akateeminen maine olisi turmeltunut, jos moinen puuhailu olisi paljastunut. Newtonin okkultistiset puuhastelut tosin ovat voineet olla olennaisia painovoimalain ja muiden Newtonin oivallusten kannalta. Newtonin ajan fysiikka nojasi ajatukseen maailmasta törmäilevien hiukkasten valtakuntana, kun taas kaukovaikutus oli tuntematon käsite. Okkultistisissa teoksissa oli mainintoja mystisistä vetovoimista kappaleiden välillä, pohdintoja äärimmäisen pienestä ja suuresta ja muutakin, mikä ehkä antoi aihetta pohdiskeluihin kirkon ja aristoteelisen järjestelmän ulkopuolisista käsitteistä.
Myöhempi tutkimus on osoittanut, että Newton oli perin pohjin kiinnostunut alkemiasta. Hän kopioi alkemistisia teoksia ja teki itse suunnattoman paljon muistiinpanoja ja kokeita. Newton uskoi itse asiassa, että hän pystyi saavuttamaan alkemian päämäärän eli valmistamaan mistä tahansa aineesta kultaa. Arvioiden mukaan Newton kirjoitti alkemiasta ja sen tutkimuksesta noin miljoona sanaa, mikä vastaa 4 000–5 000 konekirjoitettua paperiarkkia. Newton työsti myös kemiallista hakemistoa, Index chemicusta, lähes kymmenen vuotta. Hakemiston tarkoituksena oli jäsentää Newtonin lukemaa alkemistista kirjallisuutta. Kun ensimmäinen hakemisto tuli suhteettoman laajaksi ja hankalaksi käyttää, hän aloitti uuden työstämisen. Lopulta hakemistossa oli yli sata sivua tiivistä kirjoitusta ja 5 000 viittausta lähes 150 teokseen. Newton luotti kirjoituksissaan Filalethekseen, Sędziwójiin, D'Espagnetiin ja Michael Maieriin.Newtonin alkemian tutkimukset kestivät koko hänen parhaimpien miehuusvuosiensa ajan. Kun hänet nimitettiin vuonna 1669 Cambridgen yliopiston matematiikan professoriksi, hän matkusti ensimmäiseksi Lontooseen ja osti kemikaaleja, kaksi uunia, lasiastioita sekä alkemian perusteoksen, Theatrum Chemicum Britannicumin. Sen jälkeen hän aloitti käytännön kokeet. Newton rakennutti asuntonsa sisäpihalle Trinity Collegeen laboratorion, jossa hän suoritti huolellisia kokeita lähes 20 vuoden ajan.Newton luopui alkemian tutkimisesta 1690-luvun puolivälissä. Varmaa syytä tähän ei tiedetä, mutta lopettaminen saattoi johtua heikosta menestyksestä tutkimuksissa. Newton myös uskoi vuoden 1693 hermoromahduksen johtuneen kokeissa käyttämistään kemikaaleista, mikä voi uusien tutkimusten perusteella pitää paikkansa. Eräässä Newtonin hiuksesta otetussa näytteessä oli lähes 40-kertainen määrä elohopeaa tavalliseen verrattuna. Lontooseen muutto vuonna 1696 ja nimitys Englannin rahapajan johtajaksi sinetöivät Newtonin alkemian tutkimusten loppumisen, sillä hänen oli pakko työskennellä käytännöllisempien asioiden parissa.
Jerusalemin kansallis- ja yliopistokirjastossa sijaitsevasta, Newtonin itseään varten kirjoittamasta muistiinpanosta ilmenee, että Newton ennusti Jeesuksen toisen tulemisen koittavan vuonna 2060 tai pian sen jälkeen. Newton päätteli Danielin kirjan avulla, että 1 260 vuoden jälkeen Pyhän saksalais-roomalaisen keisarikunnan perustamisesta katolinen kirkko romahtaisi, ja pian sen jälkeen Jeesus palaisi maan päälle ja perustaisi tuhatvuotisen valtakunnan. 
Vuonna 2003 eri maiden medioissa levisi juttuja, joissa kerrottiin Newtonin ennustaneen maailmanlopun koittavan vuonna 2060. Newton ei itse tuonut aikanaan ennustustaan julkisuuteen ja suhtautui epäillen ihmisten laskemien ennustusten julkaisemiseen, koska ihminen on erehtyväinen, ja jos ennustus ei pitäisikään paikkansa, Raamatun paikkansapitävyys saatettaisiin kyseenalaistaa. Newtonin laskelman tarkoitus oli valaa toivoa ja osoittaa, että Jeesuksen toiseen tulemiseen olisi aikaa vielä useita vuosisatoja eikä se koittaisi vielä hänen aikanaan.
Isaac Newtonin uskotaan keksineen painovoimalain vuoden 1666 kesällä, kun hän näki omenan putoavan puusta, joka kasvoi hänen synnyinpaikallaan. Tälle tarinalle on olemassa historiallista todistusaineistoa. Useat ensimmäiset Isaac Newtonin elämäkertojen kirjoittajat, kuten William Stukeley ja David Brewster, mainitsevat omenan vaikuttaneen Newtonin ajatuksiin painovoimasta. Tarinasta on olemassa eri versioita, jotka eroavat vain hieman toisistaan. Newton kertoi tarinan vasta myöhempinä elinvuosinaan neljälle läheiselle ystävälleen Catherine Bartonille, Martin Folkesille, John Conduittille ja William Stukeleylle. Vaikka tapahtumasta oli kulunut jo pitkän aikaa, ei ole syytä epäillä, etteikö Newton olisi muistanut sitä riittävän tarkasti. On kuitenkin ihmetelty, miksei hän kertonut asiasta aiemmin.Tarina kerrotaan ensimmäisen kerran Voltairen vuonna 1727 julkaistussa esseessä Essay on the Civil War in France. Voltaire mainitsee Newtonin saaneen inspiraation, kun hän käveli puutarhassaan ja näki putoavan omenan. Voltaire oli saanut tietonsa Newtonin sisarpuolen (tai velipuolen) tyttäreltä Catherine Bartonilta. Bartonilla oli läheiset suhteet Newtoniin, ja lisäksi hänen aviomiehensä John Conduitt oli Royal Societyn jäsen ja Newtonin ystävä. Voltairen tarinan paikkansapitävyydestä ei voida kuitenkaan koskaan päästä täyteen varmuuteen. Tarina kerrotaan joskus myös niin, että omena putoaa Newtonin päähän. Tämä versio on englantilaisen kirjailijan Isaac D'Israelin keksimä.
David Brewsterin mukaan puu, josta omenan arvellaan pudonneen, oli hajonnut pahoin 1800-luvulle tultaessa. Noin vuonna 1820 puu kaatui myrskyssä, vaikka sitä oli yritetty aiemmin kunnostaa. Puun osia otettiin talteen, ja nykyään niitä säilytetään hyvin varoen. Edward Turnor, kartanon omistaja, dokumentoi omenapuun hyvin tarkasti. Hänen mukaansa omenapuussa kasvoi hieman päärynän muotoisia omenia ja niiden maku oli hyvin omalaatuinen.
Philosophiae Naturalis Principia Mathematica (Luonnonfilosofian matemaattiset perusteet, 1687)
An Historical Account of Two Notable Corruptions of Scripture (Historiallinen selvitys kahdesta merkittävästä Raamatun tekstien turmeltumisesta, 1754)
Lehti, Raimo & Markkanen, Tapio & Rydman, Jan (toim.): Isaac Newton: Jättiläisen hartioilla. Tieteen päivät 1987. Ursan julkaisuja 34.  Helsinki: Ursa, 1988. ISBN 951-9269-41-X.    
Honkala, Juha (toim): Tähtitieteen sanakirja.    WSOY, 1999. ISBN 951-0-23765-5.
Smith, George: Isaac Newton The Stanford Encyclopedia of Philosophy. The Metaphysics Research Lab. Stanford University.    (englanniksi)
The Mind of Isaac Newton – Laaja sivusto Newtonista ja hänen saavutuksistaan Web archive 2011

Pelintekijänä pelaava Thomas pelasi yliopistosarjassa Washingtonin yliopiston joukkueessa. Sacramento Kings varasi Thomasin NBA:han vuoden 2011 varaustilaisuudessa 60. vuorolla. Thomas edusti Kingsiä ensimmäiset kolme NBA-kauttaan, ja kaudella 2014–2015 hän pelasi helmikuuhun asti Phoenix Sunsissa. Vaihtokaupan myötä Thomas siirtyi Boston Celticsiin, missä hän nousi yhdeksi NBA:n parhaista pelintekijöistä. Thomas valittiin NBA:n kakkostähdistöjoukkueeseen vuonna 2017, ja hän pelasi vuosien 2016 ja 2017 tähdistöotteluissa. Kevään 2017 pudotuspeleissä hän heitti silloisen piste-ennätyksensä 53 pistettä. Tulokaskaudellaan 2011–2012 hänet valittiin NBA:n tulokkaiden kakkostähdistöjoukkueeseen. Helmikuussa 2018 Thomas siirtyi Los Angeles Lakersiin ja heinäkuussa 2018 Denver Nuggetsiin.Thomas nimettiin isänsä hävittyä vedon huippukoripalloilija Isiah Thomasin mukaan. Thomas on NBA:n historian lyhyimpiä pelaajia 175 senttimetrin ilmoitetulla pituudellaan. Hän on luonut ulottuvuutensa puutetta kompensoidakseen omanlaisensa heittovalikoiman, johon kuuluu muun muassa kaatuvia korkeakaarisia hyppyheittoja ja lay-upeja oikean jalan ponnistuksesta tavallisemman vasemman jalan ponnistuksen asemasta.

Isidis Planitia on Marsissa oleva suuri tasanko, joka on muinainen valtava törmäyskraatteri. Sen lähellä on suuri tumma alue Syrtis Major. Isidis Planitiaa suurempia kraattereita ovat ainoastaan Hellas ja Argyre.

Islanti (isl. Ísland) on saarivaltio Atlantin valtameren pohjoisosassa, välittömästi pohjoisen napapiirin eteläpuolella. Islanti on pinta-alaltaan noin kolmasosan Suomesta ja väkiluvultaan ja asukastiheydeltään selvästi pienin Pohjoismaa. Maan pääkaupunki on Reykjavík, jossa asuu noin kolmannes Islannin väestöstä. Se on maailman pohjoisin itsenäisen valtion pääkaupunki.
Saarella on aktiivista vulkaanista toimintaa: geysireitä, kuumia lähteitä ja toistuvia tulivuorenpurkauksia. Luonto on karu ja omaleimainen. Vuoden 2008 talousromahduksen jälkeen maa sai Kansainväliseltä valuuttarahastolta IMF:ltä hätäapua.
Islanti haki Euroopan unionin jäsenyyttä heinäkuussa 2009, kun sen talous oli ajautunut suuriin vaikeuksiin. Elokuussa 2013 se kuitenkin veti EU-jäsenyysneuvottelijansa pois Brysselistä.Vuonna 2017 Islannin bruttokansantuote asukasta kohden oli 73 092 Yhdysvaltain dollaria, joka on maailman kolmanneksi korkein ja samaa tasoa Norjan kanssa. Islannin suurin elinkeino on turismi. Vuonna 2016 Islannin bruttokansantuote kasvoi 7,2 prosenttia.
Islannin valtio koostuu pääsaaren lisäksi lukuisista vähäisistä pikkusaarista ja luodoista. Niistä suurimmat ovat Heimaey (noin 13 km²), Hrísey (7,52 km²) ja Grímsey (4,6 km²). Näiden lisäksi vain neljä muuta on yli kahden neliökilometrin kokoisia. Pääsaaren pinta-ala on 101 826 neliökilometriä ja koko valtion noin 103 000 neliökilometriä.Islanti sijaitsee Euraasian ja Pohjois-Amerikan mannerlaattojen välisellä saumalla. Tämän vuoksi Islannissa on suuri määrä tulivuoria, ja siellä tapahtuu myös paljon maanjäristyksiä. Islannin lounaispuolella sijaitsevien Vestmannasaarien eteläpuolelle syntyi 1960-luvulla vedenalaisten tulivuorenpurkausten seurauksena Surtseyn saari. Saari on ollut syntymisestään asti rauhoitettu, jotta tieteilijät voivat tutkia, kuinka kasvit ja eläimet valtaavat täysin uuden maa-alueen. Tulivuori Hekla purkautui viimeksi vuonna 2000. Sittemmin myös Eyjafjallajökull-jäätikön alla oleva samanniminen tulivuori alkoi purkautumaan vuoden 2010 alkupuolella. Purkauksen aiheuttama tuhkapilvi sotki lentoliikennettä koko Euroopassa.Islannissa on paljon jokia, vesiputouksia ja sijaintinsa ansiosta myös paljon kuumia lähteitä, joilla tuotetaan geotermistä energiaa. Islannin suurin suihkuttava kuuma lähde on Geysir, joka on antanut nimensä moneen kieleen tarkoittaen suihkuttavaa kuumaa lähdettä. Islannissa on myös paljon jäätiköitä, ja noin 11,5 prosenttia maan pinta-alasta onkin jään peitossa. Euroopan suurin jäätikkö on Etelä-Islannissa sijaitseva Vatnajökull.Korkeimmat vuoret ovat yli 2 000 metriä korkeita, ja maan korkein kohta on Vatnajökullin jäätiköllä sijaitseva Hvannadalshnúkur (2 110 m). Maan rannikko on melkein joka puolelta muodostunut monista vuonoista ja poukamista. Monin paikoin kallioseinämät kohoavat jyrkkinä suoraan merestä. Toisaalla taas kilometrien pituiset hietikot eli somerikot tai kivikot reunustavat merenrantaa. Rantaviivaa on kaiken kaikkiaan 4 970 kilometriä.
Vain neljännes Islannin pinta-alasta on kasvillisuuden peittämää. Eroosio on voimakasta, ja sitä vastaan kamppailu on tärkeä osa luonnonsuojelua. Islannin lukuisat tulivuorenpurkaukset, merituuli ja lampaiden laiduntaminen ovat osaltaan aiheuttaneet sen, että Islannin luonto on karu ja autio. Maassa kasvaa kuitenkin lukuisia erilaisia kasveja; villejä lajeja tunnetaan useita satoja. Enimmäkseen ne ovat matalakasvuisia arktisten alueiden kasveja. Kaikkiaan putkilokasvilajeja tunnetaan 470, joista heinäkasvien lajeja on 53.Islannissa tiedetään kasvaneen runsaasti metsää, mutta alkuperäiset metsät on saaren asuttamisen jälkeen hakattu lähes kokonaan, eikä tilalle ole kasvanut ilmaston kylmenemisen vuoksi uutta. Laaksoissa kasvaa kuitenkin tunturikoivu-, pihlaja- vaivaiskoivu- ja pajupensastoja. Heinä- ja saranurmet sekä varpunummet ovat hyvin yleisiä, ja kosteuden takia soitakin on muodostunut joillekin seuduille. Ne ovat lähinnä aapasoita palsakumpuineen ja kasvavat yleensä tupasvillaa. Sitkeitä kukkamättäitä tapaa keskellä hiekkaerämaita ja laavakenttiä. Sammalet ja vaivaiskoivut peittävät usein vanhaa laavaa ja muuten karua ympäristöä. Islanninjäkälää kasvaa laajoina mattoina, ja sitä on käytetty pula-aikoina ravinnoksi. Rannikoilla kasvaa oransseina läikkinä haavankeltajäkälää. Rantavesien leväkasvillisuus on rehevää. Yleisiä lajeja ovat ruskeanvioletti irlanninsammal ja vihreä rakkolevän sukulainen Fucus distichus.Islannissa on käynnissä laajoja metsittämishankkeita. Metsitys on kuitenkin vaikeaa, sillä lähes kaikkialla vapaana laiduntavat lampaat syövät istutetut taimet. Siksi metsitettyjä alueita on jouduttu aitaamaan. Lisäksi metsien kasvu on varsin hidasta. Islantilaiset ovat kuitenkin päättäneet metsittää noin viisi prosenttia alavista maista vuoteen 2040 mennessä. Metsityksessä käytettäviä puulajeja ovat lähinnä tunturikoivu ja pihlaja, jotka kasvavat alueella luonnostaankin. Sitkankuusia on istutettu maan etelä- ja länsiosaan jo ennen toista maailmansotaa, ja siperianlehtikuusi menestyy myös kuivemmassa itäosassa.
Kun Islanti asutettiin, maassa ei ollut muita suurikokoisia maanisäkkäitä naalia lukuun ottamatta. Naalit ovat edelleen yleisiä ja aiheuttavat säännöllisesti tuhoja lammaslaumoissa. Ihmisen mukana saarelle tulivat rotat ja hiiret. Norjasta tuotiin poroja, joiden jälkeläiset elävät nykyisin vapaina Itä-Islannin ylängöillä. Minkkien tarhauksen seurauksena karanneita minkkejä levisi luontoon. Islannin vesillä uiskentelee kaikkiaan 17 valaslajia ja useita hyljelajeja. Valaita kalastettiin runsaasti aina vuoteen 1986, minkä jälkeenkin Islanti on pyytänyt lahti- ja sillivalaita tieteellisiin tarkoituksiin.lähde? Hylkeitä metsästetään niiden turkin takia etenkin elo- syys- ja lokakuussa, mutta metsästys on sallittua koko vuoden. Yleisimmät kotieläimet ovat naudat, lampaat ja hevoset. Lisäksi maaseudulla pidetään monia muita kotieläimiä.
Islannin varsinaisen eläimistön muodostavat linnut, joita on tavattu ainakin 300 lajia. Merilinnut, vesilinnut ja kahlaajat ovat yleisimmät kotimaiset linturyhmät. Tyypillisiä merilintuja ovat myrskylintu, lapintiira, lunni, pohjankiisla, ruokki ja suula. Islanti on Euroopan vesi- ja merilintujen tärkein pesimäalue. Hyönteislajeja Islannissa on rekisteröity noin 800 kappaletta. Kovakuoriaiset ja ampiaiset ovat yleisiä. Perhosista Islannissa esiintyy vain koi- ja yöperhosia. Islannin joissa esiintyy lohta, ja nieriä, harjus ja purotaimen viihtyvät järvissä ja puroissa. Kaksi muuta Islannin sisävesillä elävää kalalajia ovat ankerias ja kolmipiikki. Mikään näistä kaloista ei oikeastaan ole sisävesikala, vaan ne ovat merikaloja, jotka ovat vain sopeutuneet makean veden olosuhteisiin.Runsas plankton Islannin vesillä tarjoaa merieläimistölle ruokaisat olosuhteet. Suolaisen veden kaloja on havaittu kaikkiaan 293 kalalajia. Tärkeimpiä syvämeren kaloja ovat turska, kolja, punasimppu ja seiti. Pintaveden kaloista tärkeimpiä ovat silli ja villakuore. Niiden saalis vaihtelee vuodesta toiseen. Ravut, hummerit, kampasimpukat ja islanninsimpukat ovat tärkeimmät äyriäiset ja simpukat. Piikkinahkaisista pyydetään merimakkaroita ja merisiilejä.Islannissa on kehittynyt oma hevosrotu, islanninhevonen. Hevosella on ollut koko historiansa ajan suuri merkitys saaren asukkaille. Islanninhevonen on ollut ihmisille hyödyllinen jo satoja vuosia. Hevoset kuuluvat tärkeänä osana islantilaiseen maisemaan ja maaseudulla ne laiduntavat vapaasti suurina laumoina. Islantiin ei saa tuoda hevosia ulkomailta, sillä islantilaiset haluavat säilyttää rodun puhtaana, mutta niitä saa viedä pois – islanninhevosia onkin viety laajalti ympäri maailmaa.
Islannin ilmasto on Golfvirran ansiosta leuto ympäri vuoden. Lämpötila laskee Etelä-Islannissa talvella alimmillaan noin −10 °C-asteeseen, Pohjois-Islannissa taas noin −15 °C:een. Heinäkuun lämpimimmän päivän ylin lämpötila on etelässä korkeintaan +21 °C ja pohjoisessa korkeintaan +18 °C. Tyypillinen kesäpäivän lämpötila heinäkuun alusta elokuun puoleenväliin on eteläosissa noin +16 °C ja pari astetta alempi pohjoisessa. Hellettä ei esiinny Islannissa juuri koskaan. Sää on hyvin vaihtelevaa vuoden ympäri, tietyistä eri vuodenajoille tyypillisistä säännönmukaisuuksista huolimatta.
Islannin sademäärä vaihtelee voimakkaasti alueen mukaan. Etelä-Islanti on sateisinta aluetta. Siellä sateisin aika on lokakuulta maaliskuulle, jolloin jokaisena kuukautena sataa noin 100 millimetriä vettä, loka–marraskuulla jopa 120 millimetriä. Kuivinta aikaa on loppukevät, jolloin touko–kesäkuussa kummassakin sataa noin 60 millimetriä. Pohjois-islanti on kuivempaa aluetta kuin etelä. Siellä sateet ovat jakautuneet samalla tavoin kuin etelässä, mutta määrät ovat pienempiä. Pohjois-Islannissa sataa noin 400, kun taas etelässä jopa 1 200 millimetriä vuodessa.
Skandinaavit saapuivat saarelle ilmeisesti 840-luvulla. Epävarmojen tietojen mukaan Islannissa olisi ollut iiriläisiä munkkeja ennen skandinaavien saapumista. Iiriläinen lähde vuodelta 825 kertoo, että eräät munkit olivat viettäneet kesän Thulessa, jonka kuvaus vastaa Islantia. Vuosina 1120–1130 kirjoitettu Islantilaisten kirja kertoo, että pakanallisten skandinaavien saapuessa kelttiläiset munkit pakenivat. Arkeologisia todisteita skandinaaveja edeltäneestä asutuksesta ei kuitenkaan ole löytynyt.Islannin löytäjäksi keskiaikaiset lähteet esittävät useita ehdokkaita: usein kunnia annetaan norjalaiselle Ingólfr Arnarsonille ja hänen Leif-veljelleen. Merkittävin uudisasutusaalto Norjasta Islantiin ajoittuu 800-luvun loppupuolelle. Osa skandinaaveista lienee oleskellut ensin Britanniassa, mikä voisi selittää sen, että osalla Maan haltuun ottajien kirjassa mainituista ”alkuasuttajista” on kelttiläiset nimet. Maastamuuton syynä oli kirjallisten lähteiden mukaan Harald Kaunotukan tyrannia, mutta nykyisin muuton katsotaan alkaneen jo ennen kuin Kaunotukka nousi valtaan, ja uudisasutuksen syynä on katsottu olevan pikemminkin vallan ja omaisuuden keskittyminen Norjassa. Vuoden 1095 väestölaskennan perusteella Islannin väkiluku oli tuolloin arviolta 40 000–100 000.
Koko Islannin yhteiset käräjät, maailman vanhimmaksi yhä toimivaksi kansanedustuslaitokseksi kutsuttu Allting, perustettiin vuonna 930. Vuonna 1000 Allting päätti, että Islanti omaksuu kristinuskon. Allting ei pystynyt päättämään, onko kristinuskon viimeinen tuomio ragnarökiä parempi, mutta lopulta sen puheenjohtaja eli lainlukija teki päätöksen kristinuskon hyväksi. Islannissa oli ollut jo pitkään ennen vuotta 1000 kristittyjä ja Norjan kuningas Pyhän Olavin miehet olivat tehneet käännytystyötä maassa.Itsenäisessä Islannissa oli alkeellinen itsehallintojärjestelmä. Se perustui vapaiden talonpoikien tekemiin sopimuksiin, joiden rikkomista saattoi seurata lainsuojattomuus tai verikosto. 1200-luvulla eräät johtavat suvut pyrkivät haalimaan vallan itselleen, mikä johti väkivaltaisuuksiin. Vuosien 1220–1260 välistä aikaa kutsutaan ”Sturlungien ajaksi” erään johtavan suvun mukaan. Sturlungien saagat kuvaavat ajan katkeria valtataisteluita. 1200-luvulla kukoistanut, eurooppalaistenkin mittapuiden mukaan ainutlaatuinen saagakirjallisuus on Islannin arvokkaimpana pidetty kulttuuriperintö.
Vuosina 1262–1264 sisällissotiin väsyneet islantilaiset hyväksyivät sen, että Haakon IV liitti saaren Norjaan ja maassa alettiin soveltaa norjalaista laki- ja hallintojärjestelmää. Tähän päättyi omalaatuinen viikinkiaikainen yhteiskunnallinen kokeilu.1300-luvulla alkanut pieni jääkausi, joka hävitti Grönlannin skandinaaviasutuksen kokonaan 1400-luvun aikana, oli kova isku myös Islannille. Rutto levisi Islannissa vuosina 1402–1404 ja 1494–1495. Se tappoi arviolta puolet saaren väestöstä. Vielä 1700-luvun lopussa Islannin väkiluku oli selvästi pienempi kuin 1300-luvun alussa. Islanti pysyi Norjan kruununsiirtomaana vuoteen 1814, jolloin Tanskan ja Norjan kuningaskunnat erotettiin ja Islanti jäi Tanskan alaisuuteen.
Merkityksensä menettänyt parlamentti oli lakkautettu 1800-luvun alussa, mutta se perustettiin uudelleen vuonna 1843. Vuonna 1873 Islanti sai perustuslain ja 1874 rajoitetun itsehallinnon, 1904 itsehallinnon ja 1. joulukuuta 1918 saaresta tuli virallisesti itsenäinen kuningaskunta personaaliunionissa Tanskan kanssa kansanäänestyksen tuloksena. Yhteys Tanskaan katkesi toisessa maailmansodassa: Saksa miehitti Tanskan ja liittoutuneet puolestaan Islannin. Sodan jälkeen maasta tuli itsenäinen tasavalta vuoden 1944 kansanäänestyksen jälkeen.
Toisen maailmansodan aikana Islanti oli ensin brittien miehittämä ja sittemmin puolustusliitossa Yhdysvaltojen kanssa. Sodan jälkeen maa liittyi Natoon. Islanti ei perustanut omaa armeijaa.Aluevesilaajennusten aiheuttama kiista Yhdistyneen kuningaskunnan kanssa (turskasota) johti maiden välirikkoon 1950-luvun alussa. Britannia asetti Islannin kalan kauppasaartoon. Vuosina 1956–1960 31 prosenttia Islannin viennistä meni Neuvostoliittoon ja SEV-maihin. Islanti sai kaupan vastineeksi öljyä, autoja ja koneita. Pienimuotoisempi talouden kriisi sattui, kun Islannin kauppa Afrikkaan keskeytyi Biafran sodan vuoksi.1990-luvulta alkaen Islannin taloutta liberalisoitiin voimakkaasti oikeistolaisen itsenäisyyspuolueen pääministeri Davíð Oddssonin johdolla. Hänestä tuli Islannin pitkäaikaisin pääministeri vuosiksi 1991–2004. Vaikka kalastus pysyi merkittävimpänä talouden alana, joka tuo nykyään 70 prosenttia vientituloista,lähde? islantilaiset rahoituslaitokset investoivat merkittävästi Britanniaan ja Pohjoismaihin.
Yhdysvaltain Nato-joukot poistuivat Keflavíkin tukikohdasta syyskuussa 2006.Islannin talous romahti vuonna 2008. Suuri osa maan pankeista meni konkurssiin tai kansallistettiin talouskuplan puhkeamisen seurauksena. Maan talous oli vuosien ajan perustunut ylisuurelle riskiluotottamiselle, talouskeinottelulle, jonka seurauksena Islannin valtio päätyi lähelle vararikkoa. Marraskuussa 2008 Kansainvälinen valuuttarahasto myönsi Islannille 2,1 miljardin Yhdysvaltojen dollarin lainan.Viikkoja kestäneiden mielenosoitusten jälkeen Islannin hallitus taipui eroamaan tammikuussa 2009.Joulukuussa 2009 Allting hyväksyi 3,8 miljardin euron korvaukset Britannialle ja Alankomaille Icesave-pankin kaatuessa menetetyistä varoista. Korvaukset kaatuivat presidentti Ólafur Ragnar Grímssonin maaliskuussa 2010 järjestämässä kansanäänestyksessä. Joulukuussa 2010 hyväksyttiin uusi sopimus, jonka mukaan Islanti korvaa varat vuosien 2016–2046 välillä noin kolmen prosentin korolla. Presidentti ilmoitti 20. tammikuuta 2011 käyttävänsä jälleen veto-oikeuttaan. Islantilaiset kuitenkin hylkäsivät sopimuksen jälleen 9. huhtikuuta 2011 järjestetyssä kansanäänestyksessä.Konservatiivinen itsenäisyyspuolue (Sjálfstæðisflokkurinn) ja keskustalais-agraarinen edistyspuolue (Framsóknarflokkurinn) hallitsivat maata vuodesta 1991. 10. toukokuuta 2003 järjestetyissä parlamenttivaaleissa hallituskoalitio menetti neljä paikkaa, mutta säilytti enemmistön. Vaaleissa 12. toukokuuta 2007 itsenäisyyspuolue sai kolme lisäpaikkaa, mutta edistyspuolue menetti viisi ja sai seitsemän paikkaa. Sen jälkeen Itsenäisyyspuolue jatkoi hallitusyhteistyötä sosiaalidemokraattisen liiton kanssa. Hallitus joutui eroamaan talouskriisin takia 26. tammikuuta 2009.
Helmikuun 1. päivänä 2009 toimintansa aloitti uusi hallitus, joka on sosiaalidemokraattien ja vasemmistovihreiden muodostama vähemmistöhallitus. Pääministeriksi nimitettiin edellisen hallituksen sosiaaliministeri Jóhanna Sigurðardóttir, josta tuli maan ensimmäinen naispääministeri ja samalla maailman ensimmäinen avoimesti homoseksuaali pääministeri.Sosialidemokraattinen puolue sai huhtikuun 2009 parlamenttivaaleissa voiton ja annetuista äänistä 29,8 prosenttia. Sosialidemokraattien liittolaiset vasemmistovihreät saivat 21,7 prosenttia. Parlamentin 63 paikasta puolueet saivat yhteensä 34 paikkaa.Islannin parlamentti päätti 16. heinäkuuta 2009 hakea Euroopan unionin jäsenyyttä. Muodolliset neuvottelut alkoivat heinäkuussa 2010. Elokuussa 2013 Islanti veti kuitenkin EU-jäsenyysneuvottelijansa pois Brysselistä. EU-jäsenyys olisi edellyttänyt Islannilta vesialueiden avaamista EU:n kalastusaluksille. Islanti pelkäsi, että kalastuskiintiönsä säännöllisesti ylittävistä EU-maista saapuisi aluksia, jotka romahduttaisivat Islannin kalakannat.
Islanti on parlamentaarinen tasavalta, jossa muodollisena valtionpäämiehenä on presidentti, jolla on hyvin vähän poliittista valtaa. Guðni Thorlacius Jóhannesson valittiin presidentiksi kesäkuun 2016 vaaleissa.Islannin parlamentissa alþingissa (allting eli yleiskäräjät) on 63 jäsentä, jotka valitaan nelivuotiskaudeksi. Parlamenttivaaleissa lokakuussa 2016 keskustaoikeistolainen itsenäisyyspuolue (Sjálfstæðisflokkurinn) sai melkein 30 prosenttia äänistä ja 21 paikkaa. Sen pitkäaikainen hallituskumppani edistyspuolue (Framsóknarflokkurinn) menetti 11 paikkaa, joten sille jäi vain kahdeksan paikkaa. Piraattipuolue sai 14,5 prosenttia äänistä ja kymmenen paikkaa. Vaalien jälkeen muodostettu Bjarni Benediktssonin hallitus koostui itsenäisyyspuolueesta, edistyspuolueesta ja valoisa tulevaisuus -puolueesta. Hallitus ilmoitti 15. syyskuuta 2017 eroavansa, kun nousi kohu pääministerin isän suosituskirjeestä erään lapsia hyväksikäyttäneen henkilön kunnian palauttamiseksi. Hallitus jäi maan historian lyhytikäisimmäksi. Ennenaikaiset vaalit pidettiin 28. lokakuuta 2017. Vaalien jälkeen pääministeriksi nousi Katrín Jakobsdóttir, kun hänen johtamansa Vihreä vasemmisto -puolue, itsenäisyyspuolue ja edistyspuolue sopivat koalitiohallituksen muodostamisesta.
Islanti on jaettu kuuteen vaalialueeseen. Uutta aluejakoa käytettiin ensimmäisen kerran vuoden 2000 vaaleissa. Aluejakouudistuksen tarkoituksena oli tasapainottaa äänten painoarvoa ottamalla huomioon erilainen asukastiheys maan eri osissa.
Aiemmin Islanti jakaantui kahdeksaan alueeseen (landsvæði). Näitä käytetään edelleen muun muassa tilastoinnin pohjana.
Islannilla on Unescon maailmanperintöluettelossa kaksi kohdetta: Surtseyn saari ja Þingvellirin kansallispuisto. Maassa on kaksi muutakin kansallispuistoa: Snæfellsjökullin kansallispuisto tulivuoren ja jäätikön välissä, ja Vatnajökullin kansallispuisto, johon kuuluvat Vatnajökullin jäätikön lisäksi Islannin korkein yksittäinen vuori, Snæfell, Skaftafell ja Jökulsárgljufur-rotko.Monet Islannin tärkeimmistä matkailunähtävyyksistä ovat luontokohteita, kuten esimerkiksi Gullfoss, Vatnajökull, ja Haukadalur ja sen geysirit. Muita suosittuja kohteita ovat Heimaeyn sauvakirkko ja Blue Lagoonin ulkouimala.
Kalastus on hyvin tärkeässä asemassa Islannin talouselämässä, mutta suurin tulonlähde on turismilähde?. Kalastus tuo 40 prosenttia vientituloista, yli 12 prosenttia bruttokansantuotteesta ja työllistää noin viisi prosenttia työvoimasta. Islannin talous on kuitenkin herkkä sen tärkeimpien vientituotteiden, kuten kalan ja kalatuotteiden sekä alumiinin maailmanhintojen heilahteluille.Korkeuserojen, sademäärän ja vulkanismin ansiosta geotermistä energiaa ja vesivoimaa on reilusti yli oman tarpeen. Maan energiaomavaraisuus on 60 prosenttia. Vesivoimaa käytetään erityisesti alumiinin tuotantoon. Islanti on tuliperäistä aluetta, joten geotermistä energiaa käytetään paljon lämmitykseen, erityisesti kasvihuoneviljelyyn.
Syys–lokakuussa 2008 Islanti ajautui suureen talouskriisiin, minkä seurauksena valtio otti haltuunsa maan kolme suurinta pankkia (Glitnir, Landsbanki ja Kaupthing) ja maa haki ja sai Kansainväliseltä valuuttarahastolta (IMF) hätäapua ensimmäisenä länsimaana sitten vuoden 1978. Apua myönnettiin 2,1 miljardia dollaria. Vuoden 2010 alussa sekä presidentti että kansalaiset kansanäänestyksessä vastustivat suunnitelmaa maksaa Alankomaille ja Britannialle varat, joilla nämä olivat korvanneet omien kansalaistensa menetyksiä islantilaispankkien romahduksessa. Helmikuussa 2011 maan parlamentti käsitteli asiaa uudelleen ja päätti korvata summat Alankomaille ja Britannialle, mutta presidentti kieltäytyi allekirjoittamasta lakia. Asiasta päätettiin järjestää uusi kansanäänestys.Vuoden 2009 lopulla Islannin työttömyysprosentti oli 8,2. Vuoden 2009 inflaatio oli 12 prosenttia ja bruttokansantuote pieneni 6,6 prosenttia. Vuoden 2012 työttömyysprosentti oli noin kuusi prosenttia. Tammikuussa 2013 Islanti voitti Euroopan vapaakauppajärjestössä (EFTA) Icesavesta käydyn oikeudenkäynnin. EFTA päätti Islannin hyväksi, ettei sen yksittäisten kansalaisten tarvitse maksaa pankkiirien keinotteluista, eikä näin ollen korvata Alankomaissa ja Britanniassa syntyneitä tappioita. Vararikkoon menneen Landsbankin jäämistön uskotaan kuitenkin jopa ylittävän Britannian ja Alankomaan vaativan korvaussumman ja osa summasta onkin jo korvattu. EFTA:n päätöksestä huolimatta Islanti aikoo jatkaa lainojen takaisinmaksua konkurssipesästä.
Islanti on kokenut turismibuumin, joka on myös mahdollistanut kasvaneen lentoliikenteen ansiosta viedä enemmän tuoretta kalaa paluulennoilla. Turismibuumi on ollut halpalentoyhtiön Wow Air ansiota, kun yhtiö on tarjonnut edullisia lentoja. Lentoyhtiö meni konkurssiin seitsemäntenä vuotena.
Yksityisautoilu on Islannissa suosittua, ja maassa oli vuonna 2009 auto jokaista 1,6 asukasta kohti. Maan ympäri kiertää 1 339 kilometriä pitkä kehätie Hringvegur, joka valmistui vuonna 1974. Kaikkiaan maanteitä on yhteensä 12 869 kilometriä, ja niistä vajaat 4 500 kilometriä on päällystetty. Maassa on 99 lentokenttää, joista kuusi on asfalttipäällysteisiä. Suurimmat lentokentät ovat Keflavík, Reykjavík ja Akureyri. Lentoliikenne on asukaslukuun nähden tiheää, osin siksi, että moottoriteitä ei Islannissa ole kuten ei myöskään rautateitä. Tärkeimmät satamat ovat Grundartangi, Hafnarfjörður ja Reykjavík.
Islannissa asui vuoden 2017 tammikuussa 338 349 asukasta, ja niistä 216 878 Suur-Reykjavíkin alueella. Maassa on 103 kuntaa, 23 historiallista maakuntaa (sýslur) ja 14 kaupunkia (kaupstaðir). Maa on jaettu kuuteen vaalipiiriin. Vuoden 2019 alussa väestöstä noin 65,2 prosenttia kuului Islannin luterilaiseen kirkkoon.Islannissa ei ole käytössä varsinaisia sukunimiä, vaan jälkimmäinen nimi on matronyymi tai patronyymi (esimerkiksi Þor Björgólfsson, Vigdis Finnbogadóttir). Siksi islantilaiset järjestetään aakkosjärjestykseen etunimen mukaan. Maassa on sopivaa ja suositeltavaakin puhutella ihmisiä etunimellä muodollisissakin tilanteissa.Islantiin on viime aikoina muuttanut melko paljon maahanmuuttajia. Suurimmat ulkomaalaisryhmät Islannissa ovat puolalaiset (9 049), liettualaiset (1 605) ja saksalaiset (919). Yhteensä 20 957 henkilöä (6,59 %) väestöstä on syntynyt ulkomailla.
Koulunkäynti on pakollista 6–16-vuotiaille. Sitä vanhemmille on vapaaehtoisia keskiasteen oppilaitoksia, joista monet ovat sisäoppilaitoksia. Maahan perustettiin pappisseminaari vuonna 1847, lääketieteen koulu 1876 ja lakikoulu 1908, ja nämä kolme yhdistyivät yliopistoksi vuonna 1911. Siihen lisättiin muita tiedekuntia myöhemmin.
Islannissa puhutaan islantia, joka on nykyään puhutuista pohjoismaisista kielistä lähimpänä alkumuotoaan ja pysynyt suhteellisen muuttumattomana 1100-luvulta asti.Islantilaiset edda- ja skaldirunot edustavat komeinta keskiajan kirjallisuutta Euroopassa. Skaldirunous kertoi ruhtinaitten teoista. Runoilijat eli skaldit esittivät niitä hoveissa, pidoissa ja hautajaisissa. Mitallisesti taidokkaiden kertomarunojen lisäksi heidän toimenaan oli sepittää nopeasti myös lyhyitä runoja. Edda-kokoelmilla viitataan Runo-Eddaan ja Proosa-Eddaan, jotka kertovat vanhasta mytologiasta. Runo-Edda on kokoelma vanhoja, tuntemattomien tekijöiden kansanrunoja. Völsungain saaga esittää proosamuodossa Runo-Eddan sankarilaulujen sisällön. Proosa-Edda eli Snorrin Edda on Snorri Sturlusonin 1200-luvulla kokoama oppikirja skaldirunoilijoille.Keskiaikaisen kertomakirjallisuuden keskeisen osan muodostavat saagat. Joskus myös sukusaagoiksi kutsutut islantilaissaagat kertovat Islannin asuttaneista suvuista, niiden jälkeläisistä ja heidän vaiheistaan. Arvostetuimpia sukusaagoista ovat Poltetun Njállin saaga ja Lohilaaksolaisten saaga. Muita ovat esimerkiksi Grönlantilaisten saaga ja Viinimaan saaga, jotka kertovat Grönlannin ja Vinlandin (Newfoundland) asuttamisesta. Parhailla saagoilla on suuri kirjallinen maine. Niiden kerronta on toteavaa, vuoropuhelut lyhyitä ja ytimekkyydessään vaikuttavia. Saagojen karuus ja dramaattisuus ovat antaneet aineksia Islannin uudemmalle kirjallisuudelle.Etenkin 1300- ja 1400-luvuilla Islannissa kirjoitettiin runsaasti eurooppalaisista ritariromaaneista vaikutteita saaneita kotoperäisiä ritarisaagoja ja muinaissaagoja. 1600-luvulla maassa laadittiin runsaasti virsirunoutta. 1800-luvulta lähti uusi romanttisten runoilijoiden nousukausi, ja 1900-luvulla tulivat modernit romaanit. Kukoistuskausi huipentui, kun Halldór Laxnessille myönnettiin Nobelin kirjallisuuspalkinto 1955. Uusimman polven kirjailijoita ovat esimerkiksi Arnaldur Indriðason, Einar Kárason, Einar Már Guðmundsson, Hallgrímur Helgason ja Þórarinn Eldjárn.
Elokuvanteko alkoi Islannissa jo vuonna 1906. Varhaisvaiheessa maassa kävi lähinnä skandinaavisia filmiryhmiä kuvaamassa näytelmäelokuvia Islannin jylhissä maisemissa. Ainoa islantilaisin voimin tehty mykkä näytelmäelokuva valmistui vuonna 1923, mutta dokumentteja tehtiin paljon. Vuonna 1979 perustettiin Islannin elokuvasäätiö, ja kotimaisten elokuvien säännöllinen tuotanto alkoi. 1980-luvulta alkaen lähtien maassa on tuotettu noin kolme elokuvaa vuodessa. Tunnettuja islantilaisia elokuvaohjaajia ovat Friðrik Þór Friðriksson, jonka elokuva Luonnon lapset vuodelta 1991 oli Oscar-ehdokkaana, ja Rúnar Rúnarsson, jonka lyhytelokuva Síðasti bærinn oli ehdokkaana 2006.Islannin konservatorio on perustettu vuonna 1930 ja sinfoniaorkesteri 1950. Islannin kuuluisin pop-tähti on laulaja Björk. Muita tunnettuja islantilaisia artisteja ovat Sigur Rós, Sólstafir, Jan Mayen, Mínus ja Múm. Television kautta tunnetuksi on tullut kaikkialla maailmassa Eurovision laulukilpailussakin mainetta keränneet Silvía Night ja Hatari. Taidemusiikin säveltäjistä yksi kansainvälisesti tunnetuimmista lienee Jón Leifs.
Reykjavíkissa järjestetään vuosittain RIFF-elokuvafestivaali ja jazzfestivaalit. Borgarfjörðurissä sijaitsevassa Reykholtissa on joka kesä klassisen musiikin festivaalit.
Kirjailija Halldór Laxnessin mukaan Islannissa ”elämä on suolakalaa”. Juhlissa syödään savustettua lammasta. Perinteinen maitotuote skyr muistuttaa kermaista rahkaa. Keskitalven Þorrablót-juhlan aikaan syödään ”súrmatur” eli heran avulla säilöttyä ruokaa, verimakkaraa, kärvennettyjä lampaanpäitä ja säilöttyjä pässin kiveksiä, sekä erityisenä erikoisuutena hapatettua haita (hákarl). Tislatun viinan eli brenniviinin kutsumanimi on ”musta kuolema”.Perinteinen islantilainen villapaita, jossa on raglanhihat ja sahalaitakuvio yläosassa ja hihoissa, on nimeltään lopapeysa.Uiminen on suosittua, ja uimaopetus on kuulunut koulujen ohjelmaan 60 vuoden ajan. Monet uima-altaat lämpiävät geotermisellä lämmöllä, ja niissä uidaan ulkoilmassa pakkasellakin.
Maassa on useita televisiokanavia: valtiollinen Sjónvarpið ja muutama kaupallinen, Stöð 2 ja SkjárEinn. Valtiollisen yleisradioyhtiön Ríkisútvarpiðin televisiokanava ja kaksi radiokanavaa rahoitetaan lupamaksuilla ja mainostuloilla. Sen tehtäväksi on asetettu islannin kielen ja kulttuurin edistäminen. Lasten televisiosarja Lazy Town eli Latibær on levinnyt laajasti ulkomaillekin.Päivittäin ilmestyviä sanomalehtiä ovat Morgunblaðið, Fréttablaðið ja iltapäivälehti DV. Lehtien ja kirjojen painosmäärät asukaslukuun suhteutettuina ovat maailman korkeimpia.
Islannin kansallislaji on glima-niminen, keskiajalta periytyvä painimuoto. Islanti on osallistunut olympialaisiin vuodesta 1908. Sillä on tyypillisesti alle kymmenen urheilijan joukkue talviolympialaisissa, mutta kesäolympialaisissa se on osallistunut myös joukkuelajeihin jolloin olympiajoukkuekin on suurempi. Maa on saanut kaksi pronssia (Bjarni Friðriksson 1984 judosta, Vala Flosadóttir 2000 seiväshypystä) ja kaksi hopeamitalia (Vilhjálmur Einarsson 1956 kolmiloikasta ja käsipallojoukkue 2008).Islannin käsipallomaajoukkue on voittanut olympiahopeaa vuonna 2008 sekä EM-pronssia vuonna 2010. Jalkapallo on myös hyvin suosittu urheilulaji Islannissa; maassa on yhteensä 21 508 rekisteröityä pelaajaa ja 145 seuraa. Miesten maajoukkue oli kesäkuussa 2017 FIFA-rankingissa sijalla 22. Eiður Guðjohnsen on maajoukkueen paras maalintekijä. Maan paras saavutus jalkapallossa on vuoden 2016 EM-kisoista, joissa se ylsi puolivälieriin saakka. Kyseessä oli myös Islannin ensimmäinen esiintyminen jalkapallon EM- tai MM-kisoissa.
Islanti on saavuttanut menestystä myös voimamieskilpailuista. Magnús Ver Magnússon ja Jón Páll Sigmarsson voittivat kumpikin neljästi maailman vahvin mies -kilpailun. Koripallossa maan ainoa NBA-pelaaja on Pétur Guðmundsson. Islannissa on väkilukuunsa nähden vahva shakkikulttuuri.lähde?
Evans, Andrew: Iceland.    Bradt Travel Guides, 2008.  ISBN 9781841622156. Google-kirjat (viitattu 29.1.2011).  (englanniksi)
 Kuvia tai muita tiedostoja aiheesta Islanti Wikimedia Commonsissa Matkaopas aiheesta Islanti Wikimatkoissa
