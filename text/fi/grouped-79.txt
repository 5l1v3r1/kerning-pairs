
Parachutes on englantilaisen rock-yhtyeen Coldplayn ensialbumi, joka julkaistiin 10. heinäkuuta 2000 Britanniassa ja 7. marraskuuta Yhdysvalloissa. Albumilta julkaistiin neljä singleä, ”Shiver”, ”Yellow”, ”Trouble” ja ”Don’t Panic”.
Parachutes saavutti suosiota sekä kaupallisesti että kriitikkojen parissa. Se nousi nopeasti Britannian albumilistalla sijalle yksi, jossa se pysyi 33 viikkoa. Albumia on myyty maailmanlaajuisesti yli viisi miljoonaa kappaletta, ja Britanniassa se on myynyt seitsemänkertaista platinaa. Yhdysvalloissa se on myynyt kaksinkertaista platinaa. Albumi sai vuonna 2002 Grammy-palkinnon vaihtoehtomusiikin sarjassa.
Brittiläinen tuottaja Ken Nelson tuotti Parachutesin kappaleista yhtä lukuun ottamatta kaikki. Hän tutustui Coldplayhyn managerinsa Peten kautta, joka oli antanut Nelsonille yhtyeen ensimmäisen singlen. Nelson on väittänyt, että heti kun hän kuuli yhtyeen laulajan Chris Martinin äänen kappaleessa ”Bigger Stronger”, hän tajusi, että ”siinä oli jotakin erityistä”. Nelsonille ehdotettiin työtä Coldplayn ollessa esiintymässä Liverpoolissa englantilaisen indie rock -yhtyeen Gomezin kanssa. Nelson oli aikaisemmin tuottanut Gomezin debyyttialbumin, Bring It On.Coldplay aloitti albumin tekemisen vuonna 1999. He tekivät The Blue Room -EP:n brittiläisen tuottajan Chris Allisonin kanssa, mutta eivät pitäneet lopputuloksesta. Yhtye halusi enemmän valtaa, ja Nelsonin ajatus ”yhtyeiden auttamista tajuamaan omat ideansa, mieluummin kuin että hän tyrkyttäisi omaa näkemystään siitä, miltä hän haluaisi sen kuulostavan”, sai heidät valitsemaan hänet Allisonin sijasta. Nelsonin mukaan albumin tuottivat yhdessä hän ja Coldplay.
Coldplay suunnitteli äänittävänsä Parachutesin kahdessa viikossa. Kiertueet ja muut esiintymiset kuitenkin jakoivat äänityssessiot kahteen osaan: syyskuuhun 1999 ja huhti-toukokuuhun 2000. Yhtye aloitti albumin äänittämisen Rockfield-studioilla Walesissa, Matrix-studioilla ja Wessex Sound -studioilla, vaikka pääosa Parachutesin kappaleista on äänitetty Parr Street -studioilla Liverpoolissa. Coldplay työskenteli kolmessa studiohuoneessa Parr Streetissa ja äänitti suuren osan albumista yhdessä näistä huoneista: Projektistudiossa, jota tuottaja Ken Nelson kuvaili lähinnä demontekotilaksi". Myös Chris Allisonin tuottama kappale ”High Speed”, joka äänitettiin aikaisemmin Orinico-studioilla Lontoossa, sisällytettiin albumille. Albumin miksasi yhdysvaltalainen Michael Brauer New Yorkissa. Coldplayn levy-yhtiö Parlophone oli alun perin suunnitellut palkkaavansa eri miksaajan kappaleille, jotka oli valittu singleiksi, mutta loppujen lopuksi Brauer miksasi kaikki.Coldplayn konsertissa, jossa Nelsonille ehdotettiin albumin tuottamista, Nelson oli huomannut, että yhtyeen esitys oli "turhan hermostunutta [...] niin että he vain riensivät kappaleet läpi, eikä kuuntelemisesta tahtonut tulla mitään". Niinpä Nelson soitattikin yhtyeellä studiossa kaikki albumin kappaleet ja kertoi, miten ja millä tempolla kappaleet pitäisi konserteissa soittaa.Albumin kannessa on yhtyeen kertakäyttöisellä Kodak-kameralla ottama kuva karttapallosta. Karttapallo on ostettu W H Smith -vähittäiskaupasta kymmenellä punnalla, ja pallo näkyy myös kappaleiden ”Shiver” ja ”Don’t Panic” musiikkivideoilla. Yhtye on myös pitänyt palloa mukanaan kiertueillaan. Albumi omistettiin yhtyeen rumpalin Will Championin äidille Sara Championille, joka kuoli syöpään vuonna 2000.
Champion on todennut, että Nelsonin tuottamistyyli oli vapauttava ja helpottava. Tuloksena oli "levyllinen jylhiä ja tunnelmallisia sointuja". Champion on verrannut kappaleen tunnelmaa yhdysvaltalaisen rock-laulaja-lauluntekijä Lou Reedin vuoden 1972 kappaleeseen ”Perfect Day” ja sanonut, että "sanoitukset ovat kauniit ja ne ovat hyvin, hyvin iloiset, mutta musiikki on kovin, kovin surullista. Sillä tavalla ikään kuin voi musiikilla ja sanoituksilla luoda [erilaisia] tunnelmia"Parachutesissa on sanottu olevan samanlainen vaihtoehtorock-soundi kuin englantilaisella yhtyeellä Radioheadillä albumiensa The Bends ja OK Computer aikana. Itse asiassa on väitetty, että albumin kaupallinen menestys saattaisi johtua Radioheadin yleisöstä, jonka karkotti Kid A -albumin yhtyeen uusi, kokeellisempi ja elektronisempi soundi.
Parlophone julkaisi Parachutesin Britanniassa 10. heinäkuuta 2000. Yhdysvalloissa sen julkaisi 7. marraskuuta 2000 Nettwerk. Albumia on myyty eri formaateissa: Parlophone ja Nettwerk julkaisivat sen CD:nä vuonna 2000, ja vuonna 2001 yhdysvaltalainen levy-yhtiö Capitol Records julkaisi sen C-kasettina. Seuraavana vuonna Parlophone julkaisi albumin myös vinyylilevynä.Albumin yleinen versio sisältää kymmenen kappaletta; kymmenes kappale ”Everything's Not Lost” vaihtuu vähitellen lyhyeen piilotettuun kappaleeseen ”Life Is for Living”, joten kappale kestää kokonaisuudessaan 7:15. Albumin japanilainen versio sisältää kaikki yleisen version kappaleet sekä lisäksi kappaleet ”Careful Where You Stand” ja ”For You”. Parachutesin kolmas kappale ”Spies” sai huomiota Kiinan viranomaisilta, jotka pitivät sitä kommunismin vastaisena, ja albumi kiellettiin maassa. Coldplayn kitaristi Jonny Buckland piti tilannetta "hyvin outona".Albumilta julkaistiin neljä singleä, ”Shiver”, ”Yellow”, ”Trouble” ja ”Don’t Panic”. ”Shiver” julkaistiin albumin ensimmäisenä singlenä Britanniassa kun Yhdysvalloissa ensimmäinen oli ”Yellow”. ”Troublen” julkaisun aikana Coldplay hylkäsi alkuperäisen suunnitelmansa ”Don’t Panicin” julkaisemisesta albumin neljäntenä singlenä, sillä heidän mielestään kolme singleä oli jo tarpeeksi. Silti kappale julkaistiin singlenä joissakin Euroopan maissa.Coldplay on saanut Parachutesin julkaisun jälkeen useita palkintoja. Albumi sai Q-lehden vuoden parhaan albumin palkinnon vuonna 2000 ja oli samana vuonna ehdolla Mercury Music -palkinnon saajaksi tekniikka-sarjassa. Seuraavana vuonna albumi sai vuoden vaihtoehtoalbumin Grammy-palkinnon ja parhaan brittiläisen albumin palkinnon BRIT-palkinnon.
Brittiläiset kriitikot ottivat Parachutesin hyvin vastaan. MusicOMH:n kriitikko Michael Hubbard, kirjoitti että se on albumi, joka on "harvinaisen syvällinen, varsinkin siihen nähden miten nuoria yhtyeen jäsenet ovat", kun taas The Guardianin kriitikko kuvaili albumia "yhdeksi vuoden innostavimmista albumeista" ja lisäsi, että se sisältää "loistavia kappaleita, klassisia kitaroita ja upeaa laulamista".Muuallakin kriitikot pitivät albumista. Billboard-lehden arvostelussa Parachutesia väitetään, ettei albumi "tuo mitään uutta pöytään", samalla kun sen "musiikilliset viittaukset ovat heti tunnistettavissa, ja niitä on vaikea katsoa läpi sormien". Silti arvostelussa lukee, että "Coldplay vaikuttaa niin taitavalta, että se pääsee kyllä ohi nuoruuden identiteettikriisistään", ja kriitikko pitää yhtyettä Yhdysvalloissa edelleen tulokkaana. Rolling Stone -lehden kriitikko Matt Diehl kirjoitti, että albumi "nousee lopulta vaikutteidensa yläpuolelle ja asettuu todella merkittäväksi". Allmusicin arvostelija MacKenzie Wilson kommentoi, että albumi esittelee yhtyeen "nuorina muusikkoina, jotka yhä hiovat miellyttäviä sointujaan", ja lisäsi, että "Parachutes ansaitsi kunnianosoituksensa, koska se seurasi kunnon popkappaleen perussääntöä: pidä tunteet todellisina ja aitoina."
Parachutes menestyi hyvin Britanniassa. Kappaleen ”Yellow” suosio brittiläisissä klubeissa, pubeissa ja urheilutapahtumissa nosti albumin ensimmäisellä viikollaan Britannian albumilistalla sijalle yksi. Albumia on myyty Britanniassa noin 2 400 000, mikä oikeuttaa albumille seitsemänkertaisen platinan BPI:n asteikoilla.Parachutes nousi sijalle 51 Yhdysvaltojen Billboard 200 -albumilistalla ja sijalle yksi Billboard Heatseekers -albumilistalla. Albumin ensimmäinen Yhdysvalloissa julkaistu single, ”Yellow”, auttoi nostamaan albumin myynnin yli 1,2 miljoonaan. Nielsen SoundScanin mukaan yli 2 700 000 levyä toimitettiin Yhdysvaltojen vähittäismyyjille, ja albumi sai kaksinkertaisesti platinaa myyneen levyn todistuksen RIAA:n asteikoilla hieman yli kuukausi yhtyeen kolmannen albumin, X&Y:n, julkaisun jälkeen. Australiassa albumi on myynyt kolminkertaisesti platinaa (ARIA:n asteikolla) ja kaksinkertaista platinaa Kanadassa CRIA:n asteikolla).
Brittiläisen lehden Music Weekin mukaan Parachutes oli yksi kaikkien aikojen vaikuttavimmista albumeista hittisingleineen (”Shiver”, ”Yellow” ja ”Trouble”). Noin 2,4 miljoonan myynnillään Britanniassa se on päässyt sijalle 12 maan kahdenkymmenen 2000-luvulla eniten myyneen albumin listalla.Albumi sijoittui Channel 4:n 100 kaikkien aikojen parhaan albumin listalla sijalle 14 ja NME:n 100 parhaan brittiläisen albumin listalla sijalle 33 vuonna 2006. Vaikka albumi oli suosittu sekä kaupallisesti että kriitikoiden parissa, Coldplayn laulaja Chris Martin on sanonut, että yhtyeen mielestä Parachutes ei ole hyvä levy: "Tiedämme että se on kamalaa musiikkia ja me yritämme aina ajatella mitä voisimme tehdä seuraavaksi."
Life Is for Living (piilotettu kappale, joka alkaa kohdassa 5:39)Bonuskappaleet Japanin-julkaisussa
Roach, Martin: Coldplay: Nobody Said it was Easy.    Omnibus Press, 2003. ISBN 071199810-8.  Teoksen verkkoversio.  (englanniksi)

Parasympatomimeetit (joskus kolinomimeetit) ovat ryhmä aineita, jotka vaikuttavat hermostossa välittäjäaine  asetyylikoliinin tavoin. Parasympatomimeettejä käytetään lääkkeenä muun muassa Alzheimerin tautiin ja glaukoomaan eli silmänpainetautiin. Joitakin parasympatomimeettejä käytetään päihteinä: esimerkiksi tupakan sisältämä nikotiini kuuluu niihin. Voimakkaimpia parasympatomimeettejä käytetään hyönteistorjunta-aineina ja hermokaasuina. Aineita tunnetaan nykyisin useita kymmeniä. Niistä useita esiintyy luonnossa, ja monen myrkyllisen kasvi- ja sienilajin myrkyllisyys perustuu nimenomaan parasympatomimeetin vaikutukseen.
Erilaisten parasympatomimeettien vaikutusprofiileissa on eroja. Asetyylikoliinin muskariinin kaltainen ja nikotiinin kaltainen vaikutuksen ero on selvä. Myös sivuvaikutukset ja käyttömahdollisuudet eroavat jonkin verran toisistaan esimerkiksi farmakokinetiikan eli sekä elimistöön pääsyn, metabolian että elimistöstä poistumisen suhteen.
Parasympatomimeettivaikutus voi syntyä suoraan tai epäsuorasti: aine joko aktivoi suoraan solun asetyylikoliinireseptoria ja saa solussa aikaan vasteen tai estää koliiniesteraasi-nimisten entsyymien toiminnan, jolloin asetyylikoliinia kertyy niin, että reseptorit aktivoituvat enemmän. Koliiniesteraasin estäjiä kutsutaan antikoliiniesteraaseiksi.
Nimensä mukaisesti parasympatomimeetit vaikuttavat elimistöön kuin parasympaattinen hermosto tai vahvistavat parasympaattisen hermoston vaikutuksia kohde-elimissä, joita on useita eri puolilla elimistöä. Parasympatomimeetteihin nähden käänteisesti vaikuttavia, asetyylikoliinireseptoreita salpaavia, aineita kutsutaan antikolinergeiksi tai parasympatolyyteiksi. Vastaavasti tunnetaan sympatomimeetti ja sympatolyytti, jotka vaikuttavat sympaattiseen hermostoon.
Ensimmäisen tunnetun suoran parasympatomimeetin muskariinin eristi Oswald Schmiedeberg punakärpässienestä vuonna 1869. Hän kuvasi tarkasti sen farmakologisia ominaisuuksia. Oikein havainnoitujen ääreishermostovaikutusten lisäksi muskariinin luultiin aiheuttavan punakärpässienen huumaavat vaikutukset, mutta tämä osoittautui lähes vuosisadan kuluttua harhakäsitykseksi, sillä huumaavat ainesosat ovat muskimoli ja iboteenihappo, joilla on eri vaikutusmekanismi.Hyvin pian, vuonna 1875, eristettiin myös pilokarpiini, ja Adolf Weber totesi sen supistavan pupillia, lisäävän syljen ja hien eritystä sekä alentavan silmänpainetta glaukoomapotilailla. Pilokarpiinia käytetään glaukooman hoitoon edelleen. Sitä käytettiin turvotuksen hoidossa hikoiluttavan vaikutuksen vuoksi aina 1920-luvulle asti, jolloin keksittiin parempia nesteenpoistolääkkeitä. Pilokarpiinin kemiallisia muunnoksia ei ole kliinisessä lääketieteellisessä käytössä, mikä johtunee siitä, että se on erittäin tehokas ja hyvin siedetty nykyisissä käyttötarkoituksissaan.Hermoston oma kolinerginen välittäjäaine asetyylikoliini oli syntetisoitu eli sitä valmistettiin kemiallisesti jo 1867, mutta vasta Henry Dale kiinnitti huomiota sen farmakologiaan. Hän nimitti 1914 ainetta ”parasympatomimeetiksi”, koska sen vaikutukset muistuttivat parasympaattisen hermoston ärsytystä. Hän kuitenkin totesi, että aineella ei ollut potentiaalia kliiniseen lääketieteelliseen käyttöön, koska se hajosi elimistössä hyvin nopeasti. Hermosolujen tiedonvälitysmekanismi selvisi vasta myöhemmin – asetyylikoliini oli ensimmäinen havaittu välittäjäaine. Muita koliinin estereihin kuuluvia aineita yleistyi lääkekäyttöön 1930-luvulla, ja ne ovat edelleen pilokarpiinin ohella tärkeimmät lääkkeenä käytettävät parasympatomimeetit.
Länsi-Afrikassa kasvavan kalabarpavun siemenissä esiintyvä alkaloidi nimeltä fysostigmiini (eseriini) oli ensimmäinen tunnettu antikoliiniesteraasi. Thomas Fraser osoitti 1863 sen supistavan silmäterää, ja Douglas Argyll Robertson huomasi atropiinin estävän vaikutuksen. Fysostigmiini eristettiin puhtaana 1864. Ludwig Laqueur suositteli sitä glaukoomalääkkeeksi vuonna 1877, ja se onkin edelleen merkittävimpiä parasympatomimeettiryhmän glaukoomalääkkeitä pilokarpiinin ohella. 1905 havaittiin, että silmäkuopassa sijaitsevan ganglion ciliare -hermon poiston jälkeen fysostigmiini ei enää supista silmäterää. Tästä pääteltiin vaikutuksen olevan välillinen, mikä pitääkin paikkansa.Friedrich Jolly ehdotti vuonna 1895 fysostigmiiniä lääkkeeksi lihasheikkoutta aiheuttavaan myasthenia gravis -sairauteen, mutta käyttö ei yleistynyt. Sen sijaan samankaltainen neostigmiini, joka oli ensimmäinen synteettinen antikoliiniesteraasi, mahdollisti sairauden hoidon. Neostigmiiniä alettiin 1931 käyttää ruoansulatuskanavan stimuloijana.
Philippe de Clermont syntetisoi 1854 ensimmäisen organofosfaattiryhmän antikoliiniesteraasin, tetraetyylipyrofosfaatin. Organofosfaatit estävät asetyylikoliiniesteraasin toiminnan pysyvästi eli irreversiibelisti, minkä vuoksi ne ovat voimakkaita ja vaikutus on erittäin pitkäkestoinen. Saksassa niitä alettiinkin 1939 etsiä systemaattisesti hyönteismyrkyiksi ja myöhemmin kemialliseen sodankäyntiin. Näin syntyivät muun muassa taistelukaasut sariini, somaani ja tabuuni, jotka ovat hengenvaarallisia jo alle 10 mg annoksella ihon kautta, sekä hyönteismyrkky parationi. Liittoutuneet tutkivat samoja aineita ja kehittivät muun muassa fluostigmiinin. Nykyään organofosfaatteja on syntetisoitu yli 50 000, joista 50:tä on valmistettu teollisesti. Nykyään joitakin organofosfaatteja käytetään pitkän vaikutusaikansa vuoksi glaukoomalääkkeenä viimeisenä vaihtoehtona.Organofosfaattien käyttö hyönteismyrkkyinä alkoi Suomessa 1940-luvun lopulla. Lehdistö kertoi 1954 näkyvin otsikoin parationin käytöstä itsemurhamyrkkynä Saksassa ("Bladan-itsemurhat", erään parationivalmisteen mukaan). Organofosfaatti-itsemurhat yleistyivät Suomessakin valmisteiden rajoittamattoman myynnin, lehdistön tiedotusten ja mahdollisesti joidenkin psykologisten tekijöiden seurauksena. Torjunta-aineilla tehtyjen itsemurhien huippuvuonna 1958 puolet myrkytysitsemurhista oli tehty torjunta-aineilla. Tapausten määrä alkoi vähentyä, kun myrkyllisimmät torjunta-aineet tulivat luvanvaraisiksi.Korkein totuus -niminen uskonnollinen liike käytti sariinia vuoden 1995 terrori-iskussa Tokion metroon. Iskun tekoaikaan paikalla olleista yli 10 kuoli ja satoja sairastui. Tapauksen johdosta organofosfaatteihin kuuluvien taistelukaasujen havaittiin olevan jatkuva ja merkittävä huolenaihe. Niitä on nimittäin suhteellisen helppoa valmistaa sodankäynnin ja terrorismin tarkoituksiin. Taistelukaasuihin varautuminen edellyttää vähintään riittävää tietämystä niitä vastaan suojautumisesta.
Hermosto on hermosoluihin eli neuroneihin ja niiden sähkökemialliseen viestintään perustuva tiedonvälitys- ja säätelyjärjestelmä, joka jakautuu anatomisesti edelleen keskus- ja ääreishermostoon. Hermostossa viestit välittyvät siten, että hermosoluun saapuu sähkökemiallinen impulssi, joka saa solun vapauttamaan tiettyä välittäjäainetta sen ja viereisen hermosolun välitilaan eli synapsiin. Välittäjäaine kiinnittyy sille tarkoitettuun reseptoriin, jolloin reseptori aktivoituu ja viesti pääsee välittymään kohti seuraavaa hermosolua. Välittäjäaineet voivat kiihdyttää, estää tai muulla tavoin mukauttaa reseptorin toimintaa. Viestin välittymisen jälkeen jokin entsyymi hajottaa välittäjäaineen tai se siirtyy takaisin hermosoluun.Asetyylikoliini on tärkeä välittäjäaine kaikkialla hermostossa ja säätelee monia elintoimintoja. Asetyylikoliinireseptoreita on kahta alatyyppiä, nikotiini- ja muskariinireseptoreita. Asetyylikoliini voi kiinnittyä kummankin alatyypin reseptoreihin ja kiihdyttää niiden toimintaa. Asetyylikoliinin lisäksi on olemassa suuri määrä aineita, jotka voivat kiinnittyä jommankumman tai molempien alatyyppien reseptoreihin ja mukauttaa niiden toimintaa. Asetyylikoliinia hajottava entsyymi on koliiniesteraaseihin kuuluva asetyylikoliiniesteraasi.
Parasympatomimeettivaikutus voi syntyä kahdella eri tavalla. Suorat parasympatomimeetit kiinnittyvät jommankumman tai kummankin alatyypin asetyylikoliinireseptoreihin ja kiihdyttävät niiden toimintaa eli toimivat reseptoreiden agonisteina. Nämä voidaan jakaa edelleen muskariini- tai nikotiiniagonisteihin sen mukaan, kumman alatyypin reseptoreihin ne vaikuttavat. Osa parasympatomimeeteistä vaikuttaa epäsuorasti estämällä koliiniesteraasin toiminnan, jolloin asetyylikoliinia kertyy synapsiin ja hermoimpulsseja välittyy enemmän kuin normaalisti. Näitä aineita nimitetään antikoliiniesteraaseiksi. Parasympatomimeetit vaikuttavat samoin kuin asetyylikoliinilla kohde-elimiinsä vaikuttava parasympaattinen hermosto tai vahvistavat parasympaattisen hermoston vaikutusta niissä; niillä on vaikutuksia myös keskushermostoon, ja suurina annoksina ne voivat aktivoida sympaattista hermostoa vaikuttamalla sympaattisissa hermosolmuissa. Parasympaattisen hermoston ohjaamia elimiä on eri puolilla elimistöä. Parasympatomimeettien vaikutusta nimitetään myös ”kolinergiseksi stimulaatioksi” – sana ”kolinerginen” voi viitata asetyylikoliinia erittävään tai sen välityksellä stimuloituvaan hermosoluun, tai vaihtoehtoisesti asetyylikoliinin tavoin vaikuttavaan aineeseen.
Parasympatomimeettien lääketieteellinen käyttö rajoittuu lähinnä silmälääketieteeseen ja anestesiologiaan. Keskushermostoon vaikuttavia antikoliiniesteraaseja käytetään Alzheimerin taudin hoitoon. Monet reseptoreita suoraan aktivoivat parasympatomimeetit ovat kemialliselta rakenteeltaan koliinin estereitä – kuten myös hermoston oma asetyylikoliinireseptoreita aktivoiva välittäjäaine asetyylikoliini – tai muistuttavat muutoin rakenteeltaan asetyylikoliinia. Tehokkaimmissa yhdisteissä kvaternaariseen typpiatomiin on kiinnittynyt kolme metyyliryhmää. Antikoliiniesteraasit ovat useimmiten karbamaattijohdannaisia (neostigmiiniryhmä), ja monissa niistäkin on kvaternaarinen typpiatomi.
Glaukooman eli silmänpainetaudin hoidossa käytettäviä parasympatomimeettejä ovat pilokarpiini, fysostigmiini, karbakoliini ja ekotiopaatti. Keskeisin yhdiste on pilokarpiini, joka on Pilocarpus-suvun kasvien, muun muassa Brasiliassa kasvavan Pilocarpus jaborandi -pensaan lehdistä saatava alkaloidi.Glaukoomassa silmäkammioissa oleva neste ei pääse poistumaan, koska jokin poistumisreitti on tukossa, jolloin kohoava silmänpaine vahingoittaa näköhermoa. Normaalisti takakammioon erittynyt kammioneste siirtyy ensin etukammioon, sieltä kammiokulmaan ja lopulta Schlemmin kanavan kautta verenkiertoon. Akuutissa ahdaskulmaglaukoomassa (jossa kammiokulma on tukossa) pilokarpiini avaa kammiokulmaa, jolloin kammionesteen poistuminen helpottuu ja silmänpaine alenee. Avokulmaglaukoomassa (jossa itse kammiokulma on avoinna, mutta Schlemmin kanavat ovat tukkeutuneet) se lisää kammioveden poistumista avaamalla tukkeutuneita Schlemmin kanavia. Asetyylikoliiniesteraasi ei hajota pilokarpiinia.Fysostigmiini on pilokarpiinin ohella tärkein glaukooman hoidossa käytettävä antikoliiniesteraasi. Koska fysostigmiini imeytyy hyvin ja läpäisee veri-aivoesteen tehokkaasti, kyynelkanavat tulee tukkia silmätippojen antamisen jälkeen painamalla, jotta lääkettä ei joutuisi muualle kuin silmään.Ekotiopaatti on organofosfaattijohdos, jota käytetään glaukoomapotilailla, joilla muut lääkkeet eivät tehoa. Aine estää asetyylikoliiniesteraasia pysyvästi, ja sen käytön ja potilaalle antamisen yhteydessä tulee olla huolellinen, jottei lääke aiheuttaisi systeemisiä eli verenkierron välityksellä kaikkialle elimistöön ulottuvia haittavaikutuksia. Ekotiopaatti on ainoa kliinisessä lääketieteellisessä käytössä oleva organofosfaatti.
Alzheimerin tauti on yksi yleisimmistä vanhuusiän dementiaa aiheuttavista sairauksista, joka rappeuttaa ihmisen muistin ja sitä kautta henkiset kyvyt. Sairaudessa eräs biokemiallisesti selvä muutos on aivojen kolinergisen toiminnan heikkeneminen, ja koska parasympatomimeeteillä on kolinergistä järjestelmää stimuloiva vaikutus, yksi niiden merkittävimmistä lääketieteellisistä käyttötarkoituksista liittyykin juuri tähän sairauteen. Alzheimerin taudissa käytettävät parasympatomimeetit ovat vaikutusmekanismiltaan antikoliiniesteraaseja.Alzheimerin taudissa asetyylikoliinia syntetisoivan koliiniasetyylitransferaasi-nimisen entsyymin toiminta heikkenee ja hermosoluja sekä synapseja tuhoutuu. Parasympatomimeetit tehostavat eniten niiden aivoalueiden toimintaa, joissa kolinergisen järjestelmän hermosolut ja synapsit ovat säilyneet. Yksi tällainen on otsalohko, jossa parasympatomimeettien vaikutus vähentää käyttäytymisen häiriöoireita. Lisäksi parasympatomimeetit parantavat vuorokausirytmiä, mikä saattaa johtua talaamisen ja kortikaalisen kolinergisen toiminnan tehostamisesta.Takriini eli tetrahydroaminoakridiini oli ensimmäinen kliinisesti käytetty antikoliiniesteraasi. Takriinia annetaan lyhytvaikutteisuutensa vuoksi neljä kertaa vuorokaudessa. Se aiheutti sivuvaikutuksena maksaentsyymiarvojen nousua sekä perifeerisiä kolinergisiä haittavaikutuksia, kuten pahoinvointia. Takriinin käyttö on nykyisin vähäistä. Uudempia Alzheimerin taudin hoitoon käytettäviä antikoliiniesteraaseja ovat donepetsiili, galantamiini ja rivastigmiini. Rivastigmiinillä voidaan lääkitä myös Parkinsonin tautia sairastavien potilaiden dementiaa.
Lihasheikkoutta aiheuttavan myasthenia gravis -autoimmuunisairauden hoitoon käytetään distigmiiniä ja neostigmiiniä; Suomessa ainoastaan distigmiiniä. Sairaudessa muodostuu motorisen päätelevyn nikotiinireseptoreihin kiinnittyviä autovasta-aineita, minkä seurauksena päätelevyjen lepopotentiaalit laskevat viidennekseen normaalista. Sairauden syyt ovat epäselvät. Antikoliiniesteraasit poistavat oireet, mutta eivät paranna sairautta. Sairauden hoitoon on muitakin mahdollisuuksia kuin antikoliiniesteraasit.Myasthenia graviksen diagnostiikassa on käytetty edrofonia (niin sanottu tensilon-testi), joka on antikoliiniesteraasi mutta ei karbamaattijohdannainen. Edrofonin vaikutus kestää vain muutaman minuutin, koska se irtoaa entsyymistä hyvin nopeasti. Edrofoni kiinnittyy neostigmiinin tavoin entsyymin anioniosaan, mutta vain löyhästi vetysillan välityksellä esteriosan histidiinin imidatsolityppeen.
Parasympatomimeetit helpottavat virtsaamista, koska virtsarakon jännitys kohoaa ja sulkijalihakset lamautuvat. Tämä saattaa kuitenkin ilmetä haitallisena virtsanpidätyskyvyttömyytenä, etenkin myrkyllisillä annoksilla. Karbakoliinilla ja betanekoliinilla hoidetaan suoliston ja virtsarakon lamaa esimerkiksi lantio- ja vatsaontelon leikkausten jälkeen.Kvaternaarisilla antikoliiniesteraaseilla, neostigmiinillä ja pyridostigmiinillä, ei ole mainittavia keskushermostovaikutuksia, ja ne imeytyvät maha-suolikanavasta huonosti. Neostigmiiniä käytetään anestesiologiassa epäsuorien perifeeristen lihasrelaksanttien aiheuttaman poikkijuovaisten lihasten lamaantumisen kumoamiseen.Distigmiinillä, joka on systeemisesti käytettävä antikoliiniesteraasi, lääkitään suoliston ja virtsarakon atoniaa eli lihasvelttoutta. Aineen vaikutus alkaa hitaasti ja voi kestää parinkin päivän ajan. Distigmiinin käytöstä seuraa myös tyypillisiä kolinergisiä haittavaikutuksia.Galantamiinilla on saatu koetilanteissa hyviä tuloksia antikolinergisen oireyhtymän keskushermostovaikutusten kumoamisessa. Antikolinergit nimensä mukaisesti estävät asetyylikoliinireseptoreita siinä missä parasympatomimeetit kiihdyttävät niitä.
Tupakan sisältämän nikotiinin vaikutus perustuu nikotiinireseptorien stimulaatioon. Nikotiini piristää, poistaa ahdistusta, kohottaa sykettä ja supistaa verisuonia sekä vapauttaa dopamiinia aiheuttaen mielihyvää. Nikotiini aiheuttaa voimakkaan riippuvuuden, ihon vanhenemista, verisuonten kalkkeutumista, sydämen rasittumista ja kohonneen sydäninfarktin riskin. Suurin osa tupakoinnin haitoista johtuu kuitenkin muista aineista. Tupakoinnin lopettamisessa voidaan nikotiinin vieroitusoireiden hillitsemiseksi käyttää apuna nikotiinia vapauttavia inhalaattoreita, purukumeja tai vastaavia. Myös varenikliinista – eräs lääkeaine, joka aktivoi nikotiinireseptoreita tupakan kaltaisesti, mutta heikommin – voi olla apua. Nikotiiniriippuvuuteen on myös muita lääkehoitomahdollisuuksia kuin nikotiiniagonistit.Arekapalmun pähkinöiden eli betelpähkinöiden sisältämä arekoliini vaikuttaa keskushermostoon molempia asetyylikoliinireseptorin alatyyppejä stimuloivasti ja lievästi euforisoivasti. Betelpähkinöitä käytetään yleisesti Itä-Aasian lämpimillä alueilla ilmeisesti keskushermostovaikutustensa vuoksi.
Organofosfaatteja, esimerkiksi parationia ja malationia, käytetään yleisesti hyönteistorjunta-aineina eli insektisideinä. Parationi ja malationi eivät itsessään ole aktiivisia, vaan jouduttuaan elimistöön ne muuttuvat muiksi yhdisteiksi. Malationin rikkiatomi korvautuu elimistöön joutumisen jälkeen hapella, jolloin syntyy aktiivista malaoksonia. Malationi on ihmiselle turvallista, koska malaoksoniksi muuttuminen on nisäkkäissä hitaampaa kuin hyönteisissä; samaten malaoksonin hajoaminen vaarattomiksi aineiksi on nopeampaa. Aiempi hyönteismyrkkynä käytetty parasympatomimeetti oli nikotiini, joka on tupakkakasvissa esiintyvä alkaloidi.Karbamaatit, esimerkiksi aldikarbi ja karbaryyli, ovat ohimenevästi vaikuttavia antikoliiniesteraaseja, joita samoin käytetään hyönteistorjunta-aineina. Niitä pidetään organofosfaatteja turvallisempina, koska ensimmäisten myrkytysoireiden ja tappavan annoksen väli on pitempi. Useimmat samaten läpäisevät ihmisen ihon huonosti. Karbaryyli on nisäkkäille vain lievästi myrkyllistä (LD50 850 mg/kg), kun taas aldikarbi on erittäin myrkyllistä (LD50 0,8 mg/kg).
Parasympatomimeetit supistavat pupillin sulkijalihasta saaden aikaan mioosin eli pupillin supistumisen. Lisäksi ne supistavat sädelihasta, mistä seuraa akkommodaatiospasmi, mikä merkitsee silmän tarkennuksen kohteeseen estymistä sädelihaksen spasmin eli voimakkaan supistustilan vuoksi. Akkommodaatiospasmi voi aiheuttaa likinäköisyyttä lääkkeen ottamisen jälkeen. Mioosi voi lisätä verkkokalvon irtoamisen alttiutta siihen taipuvaisilla potilailla. Muskariiniagonistit lisäävät sylki-, hiki- ja kyynelrauhasten toimintaa. Myös nenän, nielun, mahan ja suoliston rauhastoiminta kiihtyy. Ruoansulatuskanavan jänteyden ja liikkuvuuden lisääntymisen johdosta suolen sisältö liikkuu nopeammin. Sulkijalihakset samaten lamautuvat, mikä johtaa ulostustarpeeseen. Parasympatomimeetit supistavat keuhkoputkia, mikä voi yhdessä lisääntyneen limanerityksen kanssa johtaa hengitysvaikeuksiin, etenkin astmaatikoilla.Parasympatomimeetit laajentavat verisuonia erityisesti suolistossa, vatsanpeitteissä, munuaisissa ja maksassa (splanknikusalueella) sekä kasvojen ja yläruumiin ihossa. Tästä seuraa verenpaineen laskua, etenkin diastolisen verenpaineen. Sinussolmukkeen kautta välittyvä sydämen lyöntitiheyden hidastuminen sekä supistusvoiman väheneminen laskevat verenpainetta entisestään. Elimistö reagoi tähän monilla paineen laskua kompensoivilla reflekseillä, esimerkiksi alkamalla vapauttaa katekoliamiineja. Pienet parasympatomimeettiannokset saattavat tässä tapauksessa paradoksaalisesti nopeuttaa sykettä.
Kolinerginen oireyhtymä on eräs merkittävimmistä lääkemyrkytysten aiheuttamista toksisista oireyhtymistä. Muita ovat antikolinerginen oireyhtymä, adrenerginen oireyhtymä, serotoniinioireyhtymä ja pahanlaatuinen neuroleptioireyhtymä. Lievä myrkytys aiheuttaa hyvin epämiellyttäviä oireita, vakavasta myrkytyksestä seuraa kuolema melkein heti.
Kolinerginen oireyhtymä ilmenee parasympatomimeettimyrkytysten yhteydessä. Myrkytyksen mahdollisia aiheuttajia ovat eräät hyönteismyrkyt, taistelukaasut, muskariinipitoiset sienilajit ja muut kolinergisesti vaikuttavat sieni- ja kasvilajit, kuten punakärpässieni ja tupakka sekä kolinergiset lääkkeet. Jotkut myrkkyinä käytetyt yhdisteet, kuten organofosfaatteihin kuuluva sariini-taistelukaasu, toimivat voimakkaina irreversiibeleinä eli pysyvävaikutteisina antikoliiniesteraaseina.Organofosfaattien myrkyllisyys nisäkkäille vaihtelee suuresti: parationi on myrkyllistä jo hyvin pieninä annoksina, malationi tuskin lainkaan. Tämä johtuu siitä, että yhdisteet muuttuvat elimistöön jouduttuaan ensin muiksi aineiksi, ja vasta ne aiheuttavat myrkkyvaikutuksen. Malationi hapettuu elimistössä ensin aktiiviseksi malaoksoniksi, mikä on nisäkkäissä hidasta ja hyönteisissä nopeaa. Lisäksi malaoksonin hydrolyysi tehottomiksi yhdisteiksi on hyönteisissä hidasta ja nisäkkäissä nopeaa, ja siksi malationia tarvittaisiin nisäkkään tappamiseksi hyvin suuri annos. Malationivalmisteissa on joskus tavattu epäpuhtautena huomattavasti myrkyllisempää isomalationia, mikä lisäsi niiden myrkyllisyyttä huomattavasti. Karbamaattiryhmän hyönteismyrkyistä esimerkiksi aldikarbi on ihmiselle erittäin myrkyllistä (LD50 0,8 mg/kg).
Taistelukaasumyrkytyksen oireet alkavat lähes heti, suun kautta otetulla aineella 30–60 minuutissa. Myrkytyksen oireita ovat rauhastoiminnan kiihtyminen, näköhäiriöt ja pahoinvointi. Välittömiä keskushermosto-oireita ovat yleinen heikkouden tunne, hengitys- ja vasomotorisen keskuksen lamautuminen, tajuttomuus ja kouristelu. Viivästyneitä oireita ovat ataksia, sekavuus, levottomuus, rauhattomuus, ahdistuneisuus ja puuroutunut puhe. Virtsarakon jännityksen lisääntyminen ja suoliston liikkuvuuden voimakas kohoaminen johtavat yhdessä sulkijalihasten lamautumisen kanssa virtsan ja ulosteen pidätyskyvyttömyyteen. Nikotiinireseptorien stimulaatiosta seuraa lihasjäykkyyttä ja -nykäyksiä.Antikoliiniesteraasimyrkytyksissä muskariinivaikutukset alkavat ennen nikotiinivaikutuksia. Niiden aiheuttamat oireet alkavat, kun 30–50 prosenttia entsyymistä on salpautunut, ja kun jäljellä on 10–20 prosenttia, tila on jo hengenvaarallinen. Organofosfaatit pääsevät hyvin keskushermostoon, jossa niiden dramaattisimmat muskariinivaikutukset ovat rajut epileptiset kouristukset, joihin liittyy aivojen lisääntynyt sähköinen aktiivisuus ja glukoosiaineenvaihdunta. Seurauksena voi olla aivovaurio tai kuolema. Hengityslama on merkittävin kuolinsyy. Suurilla myrkkyannoksilla potilas voi kuolla muutamassa minuutissa oireiden alkamisesta, koska kouristusten ohella ilmenee keuhkoputkien supistumista ja lisääntynyttä limaneritystä (muskariinivaikutuksia), hengityslihasten (nikotiinivaikutus) sekä aivojen hengityskeskuksen lamautuminen (keskushermostovaikutus). Työympäristössä ilmenee yleensä epämiellyttäviä kolinergisiä oireita paljon ennen hengenvaaraa, mikä helpottaa myrkytystilan havaitsemista.
Myrkytystä voidaan hoitaa antikolinergisellä lääkkeellä, kuten atropiinilla. Organofosfaattimyrkytyksissä (taistelukaasut, hyönteismyrkyt) atropiinia annetaan aluksi 2–5 mg suoneen 10 minuutin välein, kunnes vegetatiiviset oireet, kuten lisääntynyt syljeneritys, häviävät. Tämän jälkeen atropiinia annetaan ensimmäisenä päivänä jopa 50 mg ja vielä oireita seuraten usean päivän ajan muutaman tunnin välein. Tarvittaessa voidaan antaa lääkehiiltä ja potilaan tilan salliessa tehdä mahanhuuhtelu. Myrkyn poisto iholta saippuapesulla on tärkeää.Organofosfaattien aiheuttamiin myrkytyksiin annetaan lisäksi oksiimivalmisteita, joista Suomessa käytetään erityisluvalla saatavaa obidoksiimia. Oksiimi vetää myrkyn irti entsyymistä ja reagoi sen kanssa tehden sen tehottomaksi. Tästä on apua vain myrkytyksen alkuvaiheessa, kun myrkky ei vielä ole ehtinyt muodostaa pysyvää sidosta entsyymiin. Karbamaattimyrkytyksiin oksiimeista ei ole apua, vaan ne voivat pikemminkin koitua haitaksi. Niiden aiheuttamaa myrkytystä hoidetaan atropiinilla ja oireenmukaisella yleishoidolla. Diatsepaamia, joka on bentsodiatsepiineihin kuuluva hermostoa lamaava aine, suositellaan myrkytyksen aiheuttamiin kouristuksiin, koska ne välittyvät nikotiinireseptorien kautta ja atropiinin vaikutus niihin on vähäinen – atropiini vaikuttaa yksinomaan muskariinireseptoriin. Atropiinilla ja organofosfaateilla on voimakkaasti keskushermostoa lamaava vaikutus, minkä vuoksi bentsodiatsepiinit voivat huolimattomasti annettuna olla hengenvaarallisia. Potilaan hengitys ja hengitysteiden auki pysyminen tuleekin varmistaa erityisen huolellisesti.
Eri parasympatomimeettejä käyttötarkoituksen mukaan. M tarkoittaa muskariiniagonistia, N nikotiiniagonistia ja A antikoliiniesteraasia. Suluissa on valmisteen nimi tai nimet.
Koulu, Markku & Tuomisto, Jouko (toim.): Farmakologia ja toksikologia. 7. uudistettu painos.  Kuopio: Medicina, 2007. ISBN 978-951-97316-2-9.  Teoksen verkkoversio.

Parestesia on tunnetila, jossa ihminen kokee kihelmöintiä, pistelyä tai tunnottomuutta kehossaan. Sitä kutsutaan joskus myös jonkin kehon osan "nukahtamiseksi". Tuntemukseen ei usein liity näkyvää fyysistä reaktiota. Sana parestesia tulee kreikan kielen sanoista para ("epänormaali") ja aisthesia ("tunne").
Parestesia voi olla tilapäinen tai pitkäaikaikainen tunne. Jos oire on tilapäinen, se todennäköisesti johtuu hyperventilaatiokohtauksesta tai paniikkikohtauksesta.
Jos tunnetila on pitkäaikainen eli krooninen, sen syynä varsinkin vanhoilla ihmisillä on usein huono verenkierto. Toinen yleinen syy krooniselle parestesialle on neuropatia.

Pareton periaate on Pareto-jakaumien erityistapaus, jonka mukaan missä tahansa ilmiössä 80 % seurauksista johtuu 20 %:sta syistä.
Italialainen Vilfredo Pareto tutki vaurauden jakautumista suhteessa väestöön 1800-luvun Englannissa alkaen kesästä 1897. Tutkimusten tuloksena syntyi epäoikeudenmukaisen jakautumisen teoria, ja Pareton havainto tunnetaan nykyään 80/20-sääntönä. Englantilainen George Zipf havaitsi kielitieteellisissä tutkimuksissaan vuonna 1949 Pareton vaurauskäyrää vastaavan ilmiön (hyvin pientä osaa kielen sanastosta käytetään erittäin paljon ja hyvin suurta osaa vastaavasti erittäin vähän). Nämä tulokset tunnetaan Zipfin lain nimellä.Pitkä häntä (engl. the Long Tail) tarkoittaa liiketoiminnan yhteydessä tilannetta, jossa liiketoimintaympäristön muutos mahdollistaa kannattavan liiketoiminnan potenssijakauman vähävolyymisellä alueella. Pitkä häntä -ilmiöstä huolimatta Pareton periaate on edelleen voimassa.80/20-sääntö ymmärretään usein väärin. Tähän on useita syitä:
Suhde ei ole juuri koskaan tasan 80/20. Esimerkiksi suurissa tuotevalikoimissa suhde on usein lähempänä lukuja 80/10, eli jo 10 % tuotteista riittää tuottamaan 80 % myynnistä.
Suhdeluku 80/20 voi antaa sen kuvan, että lukujen summan olisi tarkoitus olla aina 100 %. Tämä ei kuitenkaan pidä paikkaansa, koska kyseiset osuudet lasketaan eri asioista.
Se, että (esimerkiksi) suhde 80/20 olisi voimassa jossakin tilanteessa, ei sulje pois muita rinnakkaisia suhdelukuja. Esimerkiksi yhtä hyvin voitaisiin sanoa, että 30 % tuotteista tuottaa 95 % myynnistä. Tämä ei ole millään tavoin ristiriidassa 80/20-suhteen kanssa, mutta toisaalta 95/30-suhdetta ei voida myöskään päätellä 80/20:n perusteella.
Anderson, C. 2006. Pitkä häntä: Miksi tulevaisuudessa myydään vähemmän enempää. Suomentanut Pietiläinen, K. Helsinki: Terra Cognita. ISBN 978-952-5697-01-8.

Pargas Kungörelser – Paraisten Kuulutukset on Paraisilla ilmestyvä paikallislehti. Lehti on Sanomalehtien liiton jäsen ja ilmestyy kerran viikossa torstaisin. Lehden levikki oli noin  4500 kappaletta vuonna 2016. Lehti on perustettu vuonna 1912 ja sitä julkaisee vuodesta 1974 vuonna 1968 perustettu Förlags Ab Sydvästkusten, jonka julkaisuihin kuuluu myös vuonna 1824 perustettu Åbo Underrättelser.

Pariisi (ransk. Paris,  kuuntele ääntämys?) on Ranskan ja Île-de-Francen alueen pääkaupunki. Se muodostaa myös omaa nimeään kantavan departementin, johon ei Pariisin lisäksi kuulu muita kuntia. Varsinaisessa Pariisissa (Commune de Paris) asuu noin 2,2 miljoonaa ihmistä ja koko Île-de-Francen alueella noin 11,9 miljoonaa (2013). Varsinaisen Pariisin vuonna 2010 mitattu väestötiheys on 21 288 asukasta neliökilometrillä. Pariisi on Lontoon ohella Euroopan unionin väkiluvultaan suurin metropolialue. Maailman metropolialueista se on 30 suurimman joukossa. 
Pariisi on yksi maailman suosituimmista turistikaupungeista. Suur-Pariisiin saapuu yli 45 miljoonaa turistia vuodessa, joista 27 miljoonaa on kansainvälisiä kävijöitä.[vanhentunut linkki] Kaupunkia pidetään yhtenä maailman tärkeimmistä kulttuurin, politiikan, gastronomian ja muodin keskuksista.
Pariisi sijaitsee pohjoisessa Ranskassa Seine-joen varrella niin sanotussa Pariisin altaassa, 65 metriä merenpinnan yläpuolella. Korkein maastonkohta kaupungin rajojen sisäpuolella on 130 metriä korkea Montmartren kukkula kaupungin pohjoisosassa. Kaupungin keskustassa sijaitsee kaksi saarta, Île de la Cité ja Île Saint-Louis.Seine virtaa kaupungin läpi idästä länteen. Sen vuoksi joen pohjoispuolta sanotaan tavallisesti Oikeaksi rannaksi (ransk. Rive Droite) ja eteläpuolta Vasemmaksi rannaksi (ransk. Rive Gauche). Oikealla rannalla on vanhastaan ollut kaupungin liike-elämän keskus. Vasen ranta sen sijaan on tullut tunnetuksi ennen kaikkea kulttuurin keskuksena, jonka keskeisin osa on perinteinen yliopistokaupunginosa Quartier latin.
Pariisin esikaupunkeja ovat muun muassa Boulogne-Billancourt, Argenteuil, Versailles, Montreuil, Saint-Denis, Nanterre ja Vitry-sur-Seine. Varsinaisen Pariisin kaupungin pinta-ala on 105,4 neliökilometriä, joka on alle puolet Helsingin maapinta-alasta. Jos ei lasketa mukaan kaupungin laitaman suuria Bois de Boulognen ja Bois de Vincennesin puistoja, kaupungin pinta-ala on vain 86,9 neliökilometriä. Pariisin pieni pinta-ala johtuu siitä, että sen rajoja ei ole puistoalueita lukuun ottamatta laajennettu vuoden 1860 jälkeen.lähde? Kaupungin asukkaat käyttävät ympäröiviä suuria metsiä virkistysalueina. Asukastiheys on noin 20 000 asukasta neliökilometriä kohden.
Vuotuinen keskilämpötila on 10,6 °C ja sademäärä 650 millimetriä. Lämpimimmät kuukaudet ovat heinäkuu ja elokuu, jolloin keskimääräinen päivän ylin lämpötila on 24,4 ja 24,6 °C, ja kylmin tammikuu, keskimääräinen alin 2,5 °C. Sateisinta on toukokuussa (65 millimetriä), kuivinta helmikuussa (44 millimetriä).
Pariisista puhuttaessa ei usein mainita eläimiä, koska niitä ei tiiviin asutuksen myötä ole merkittävästi. Koiriakaan ei sallita joka puolella Pariisia. Pariisin viranomaisten tekemän arvion (2008) mukaan kaupungin rottapopulaatio kattaa yli kahdeksan miljoonaa yksilöä.Yksittäisiä susihavaintoja raportoidaan Pariisin esikaupungeissa säännöllisin väliajoin (tilanne vuodelta 2017). Metropolialueelle levinneet sudet vaeltavat kuitenkin lähinnä yksin. Susien tarkkailuun keskittyvän ryhmän, Alliance avec les loupsin, puheenjohtaja Manoël Atman ja Observatoire du loup kertoivat vuonna 2017, että sudet harhailevat vapaasti Yvelinesin ja Essonnen departementtien välillä. Ensimmäisen kerran susia havaittiin noin 320 kilometrin päässä Pariisista vuonna 2016.“Voimme varmuudella sanoa, että siellä on kiertänyt kolme sutta viime vuoden toukokuusta lähtien. Kolmas vaeltaa yksin”, totesi Atman vuoden 2017 tammikuussa. Susien toimintaa läheltä seuraava Troy Bennett kertoi BBC:lle jo lokakuussa 2015, että sudet siirtyvät rauhoituksen myötä Ranskan pohjoisosiin, muun muassa Pariisiin.
Pariisi on syntynyt Île de la Citén saarella sijainneen kelttiläisen kalastajakylän paikalle. Kaupungin nimi tulee pariseista, kelttiläisestä heimosta, joka hallitsi aluetta ennen roomalaisten Gallian valloitusta vuonna 52 eaa. Aluksi roomalaiset kutsuivat kaupunkia nimellä Lutetia Parisiorum tai pelkästään Lutetia, joka tarkoittaa 'soista paikkaa', ja sen asukkaita nimellä parisii. Viidessäkymmenessä vuodessa kaupunki laajeni joen kummallekin puolelle.
Pariisin ensimmäisenä piispana pidetty Pyhä Dionysius toi kristinuskon kaupunkiin 200-luvulla. Vuonna 212 sen nimeksi tuli Paris. Roomalaisten valta oli päättynyt vuoteen 508 mennessä, kun frankkien kuningas Klodvig asettui kaupunkiin ja teki siitä Merovingi-dynastian pääkaupungin. 400-luvulla Pariisia uhkasivat Attilan johtamat hunnit, myöhemmin viikingit, joiden hyökkäykset 800-luvulla pakottivat pariisilaiset rakentamaan linnoituksen Île de la Citélle. Merovingihallintoa seurasivat karolingikuninkaat, joiden heikkous vahvisti Pariisin kreivien asemaa, ja vuodesta 987 alkaen kapetingit, jotka suojasivat kaupungin muureilla 1190–1210 ja aloittivat sen nousukauden. 1000-luvun alkupuolella kaupunki kasvoi voimakkaasti. Se levisi joen oikealle rannalle, Notre Damen tuomiokirkko rakennettiin ja Pariisin yliopisto perustettiin. Filip II Augustin hallituskaudella alettiin rakentaa laajaa muuria levinneen asutuksen ympärille; myös Bastilji saatiin valmiiksi vuonna 1381. Satavuotisen sodan aikana (1337–1453) Pariisi oli englantilaisten miehittämä. Vuonna 1429 ranskalaiset piirittivät kaupunkia Jeanne d'Arcin johdolla, mutta englantilaisten häätäminen onnistui vasta vuonna 1436.
Keskiajalla Pariisi oli kukoistava sivistyskeskus ja kaupankäynnin solmukohta. Uskonsotien aika oli verinen ja tuolloin (1562–1598) kaupunki oli katolilaisten tukikohta. Aurinkokuningas Ludvig XIV:n aikana puhkesi Fronde-kapina, jossa aateliset ja porvaristo nousivat vastustamaan kuninkaanvaltaa. Tämän vuoksi kuninkaanpalatsi siirrettiin läheiseen Versailles’n kaupunkiin.Ludvig XIV:n aikana Pariisia ympäröineet kaupunginmuurit purettiin, ja niiden paikalle rakennettiin Pariisin ensimmäiset bulevardit. Ne kiertävät Pariisin vanhimpien kaupunginosien pohjoispuolitse Place de la Concordelta Bastiljin aukioille. Jo kauan sitä ennen muurin ulkopuolelle oli muodostunut joukko esikaupunkeja, joista käytettiin nimitystä faubourg. Vuonna 1701 nämä faubourgit liitettiin virallisestikin Pariisiin.Myöhemmin Pariisin ympäri on kuitenkin vielä kaksi kertaa rakennettu uudet muurit, kummallakin kerralla useita kilometrejä entisiä ulommaksi, mutta nekin molemmat on purettu. 1780-luvulla kaupunki ympäröitiin lähinnä tullivalvontaa varten uusilla muureilla, joiden sisään jäivät myös vanhat faubourgit. Nykyisin näiden muurien paikalla on ulompi bulevardikehä, ja myös Pariisin suuri Riemukaari rakennettiin näiden muurien varrelle. Viimeiset Pariisia ympäröivät puolustusmuurit rakennettiin 1840-luvulla vielä joitakin kilometrejä edellisiä ulommaksi. Alkujaan ne sijaitsivat selvästi kaupungin rajojen ulkopuolella, mutta vuoden 1860 alueliitoksessa ne tulivat kaupungin rajaksi. Näiden muurien paikkeilla kaupunkia kiertää nykyään Périphérique-moottoritie ja hieman sen sisäpuolella uloimmat bulevardit.
Ranskan vallankumous alkoi Pariisissa Bastiljin valtauksella 14. heinäkuuta 1789. Muutenkin 1800-luvulla Pariisin poliittinen merkitys korostui muun muassa Napoleon Bonaparten vallankaappauksissa ja lukuisissa vallankumouksissa. Väkiluku kasvoi voimakkaasti ja huolimatta Napoleon III:n toteuttamista laajoista uudistuksista esimerkiksi katuverkoston kehittämisessä tyytymättömyys kasvoi. Ranskan–Preussin sodan (1870–1871) aikaan perustettiin Pariisin kommuuni, joka antautui vasta nälänhädän ja taistelujen täyttämän talven jälkeen.
Napoleon III:n hallituskaudella Pariisin keskeisimmät osat rakennettiin Georges Eugène Haussmannin johdolla suurelta osin uudestaan. Kaupungin läpi rakennettiin koko joukko uusia leveitä katuja ja niiden varsille entistä suurempia rakennuksia. Vuonna 1860 Pariisiin myös liitettiin joukko naapurikuntia, joiden alueelle kaavoitettiin uusia asunto- ja teollisuusalueita.
Eiffel-torni rakennettiin Pariisin maailmannäyttelyä varten 1889. Sitä seuranneet lukuisat maailmannäyttelyt 1855, 1867, 1878, 1889, 1900 ja 1937 osoittivat Pariisin kasvaneen yhdeksi maailman tärkeimmistä kaupungeista.
Ensimmäisessä maailmansodassa saksalaiset tykit ja zeppeliinit vaurioittivat kaupunkia. Marnen ihmeen, Marnejoella saavutetun torjuntavoiton ansiosta saksalaisten eteneminen pysähtyi aivan Pariisin lähellä. 1900-luvun kenties merkittävin käännekohta, vuoden 1919 rauhankonferenssi, toi poliittiset johtohahmot ympäri maailman kuudeksi kuukaudeksi Pariisin kaduille solmimaan traagisesti epäonnistuneet I maailmansodan rauhanehdot. Toisessa maailmansodassa Ranskan hallitus julisti Pariisin avoimeksi kaupungiksi, poistui sieltä ja jätti sen saksalaisten miehitettäväksi. Vuonna 1944, kun Yhdysvaltain joukot olivat lähestymässä, alettiin kaupungissa kapinoida saksalaisia vastaan. 26. elokuuta Charles de Gaulle otti sen haltuunsa.
Vuoden 1968 opiskelijakuohunnan maineikkaimmat mielenosoitukset ja mellakat koettiin Pariisissa. 2005 syrjäytyneet siirtolaisnuoret polttivat autoja ja rakennuksia Pariisin esikaupungeissa, joista levottomuuksien aalto levisi muuallekin Ranskaan.
Viime aikoina Pariisi ei juurikaan ole menettänyt merkitystään maailman epävirallisena kulttuuripääkaupunkina. Muistomerkkejä ja rakennuksia on puhdistettu ja korjattu runsaasti, mikä on vaikuttanut kaupunkikuvaan myönteisesti. Pariisi on maailman vierailluin kaupunki, jossa käy sekä turisteja että konferenssivieraita.
Pariisin vaakuna juontaa juurensa vuoteen 1358, jolloin kuningas Kaarle V asetti sen. Tähän viittaavat vaakunakilven yläosan kultaiset vaakunaliljat sinisellä pohjalla, jotka ovat perinteisesti symboloineet Ranskan kuningasta. Vaakunakilven alaosan hopeinen alus hopeisilla aalloilla punaisella pohjalla viittaa Marchands de l'eau -ammattikuntalaitokseen, joka hallitsi keskiajalla kaupunkia. Vaakunan alapuolella nauhassa lukee kaupungin latinankielinen motto ”Fluctuat nec mergitur” (”huojuu, vaan ei huku”), joka osaltaan viittaa myös laivaan. Vaakunaan on liitetty seuraavat ansiomerkit: ”Légion d'honneur”, ”croix de Guerre 1914–1918” ja ”croix de la Libération”. Vaakunan yllä on viisisakarainen kultainen muurikruunu ja vaakunakilven vasemmalla puolella on tammen oksa ja oikealla laakeripuun oksa.
Vuoden 1999 väestönlaskennassa Pariisin väkiluku oli 2 125 246 (pois lukien esikaupungit). Suur-Pariisin asukasluku oli 11 174 743. Pariisin väkiluku on ollut suurimmillaan vuonna 1921, jolloin se ylitti 2,9 miljoonaa. Sen jälkeen väestö on kuitenkin siirtynyt pois keskustasta asumaan lähiöissä ja esikaupungeissa, ja keskusta-alueen vapaat tontit on rakennettu toimistoiksi eikä asuintaloiksi. Nykyinen hallinto pyrkii muuttamaan tätä suuntausta ja vuonna 2004 väkiluku oli kasvanut ensi kertaa sitten vuoden 1954.
Pariisin väestötiheys on myös maailman suurin (24 948 asukasta neliökilometrillä, 2006), joka on verrattavissa ainoastaan tiettyihin aasialaisiin suurkaupunkeihin. Esimerkiksi Pariisin 11. arrondissementissa väestötiheys nousee yli 40 000 asukkaaseen neliökilometrillä ja itäisissä kaupunginosissa jopa yli 100 000 asukkaaseen neliökilometrille. Vertailun vuoksi New Yorkin Manhattanin kaupunginosan väestötiheys on noin 25 000 asukasta neliökilometrillä.
Pariisi on aina ollut maahanmuuttajille houkutteleva kaupunki. Vuoden 1999 väestönlaskennassa 19,4 prosenttia asukkaista oli syntynyt Ranskan ulkopuolella ja 4,2 prosenttia väestöstä oli muuttanut maahan vuoden 1990 jälkeen. Suurin ulkomailla syntyneiden ryhmä on portugalilaiset. Nykyisin portugalilaisten tulo on kuitenkin miltei kokonaan lakannut, ja vuoden 1990 jälkeen saapuneiden joukossa suurimmat ryhmät ovat kiinalaiset ja arabit.
Pariisi jakaantuu kahteenkymmeneen hallinnolliseen alueeseen eli kaupunginosaan (arrondissements), jotka on numeroitu spiraalinmuotoisesti sisältä ulospäin, pienimmät numerot sijaitsevat siis kaupungin keskustassa. Kullakin on oma alipormestarinsa (Maire d’Arrondissement). Anne Hidalgo on ollut Pariisin määri vuodesta 2014.
Järjestyksessä alueet ovat Louvre, Bourse, Temple, l’Hôtel de Ville, Panthéon, Luxembourg, Palais Bourbon, l’Élysée, l’Opéra, l’Entrepôt, Popincourt, Reuilly, Gobelins, l’Observatoire, Vaugirard, Passy, Batignolles-Monceaux, Butte-Montmartre, Buttes-Chaumont ja Ménilmontant. Jokainen arrondissement on jaettu neljään osaan (Quartiers), jotka on numeroitu yhdestä kahdeksaankymmeneen. Numerot 1–4 kuuluvat siis ensimmäiseen piiriin, 5–8 toiseen ja niin edelleen.
Pariisin kaupunki on oma departementtinsa, osa Île-de-Francen aluetta. Vuoteen 1964 asti Pariisi kuului lähimpine esikaupunkeineen Seinen departementtiin, muu osa Pariisin lähialueesta Seine-et-Marnen ja Seine-et-Oisen departementteihin. Uudistuksessa nämä jaettiin pienempiin osiin, ja nykyään Pariisin seutu koostuu kahdeksasta departementista. Jako on pikemminkin kasvattanut kuin poistanut hallinnon ongelmia. Kolme departementtia (Hauts-de-Seine, Seine-Saint-Denis ja Val-de-Marne) muodostavat renkaan Pariisin departementin ympärille. Tätä kutsutaan usein nimellä ”pieni rengas”, kun etäisemmät esikaupungit muodostavat vastaavasti ”suuren renkaan”.
Suur-Pariisi on Lontoon ohella Euroopan suurin talouskeskus. Pariisi on maailmankaupunki sekä merkittävä finanssikeskus ja sen bruttokansantuote on noin 572 miljardia euroa (48 400 euroa asukasta kohti) vuonna 2010. Kaupungin talouden keskus (La Défense) on Euroopan suurin talouskeskus ja Pariisin pörssi (Euronext) on Euroopan toiseksi suurin pörssi. 40 prosenttia ranskalaisten yhtiöiden pääkonttoreista sijaitsee Pariisissa. Työttömyysaste alueella on 8,3 prosenttia (2011).
Pariisin departementin merkittävimmät toimialat ovat yrityspalvelut, kauppa ja yksityispalvelut, jotka muodostavat kaksi kolmasosaa Pariisin taloudesta. Teollisuuden osuus on vain seitsemän prosenttia. Turismi on kaupungille merkittävä tulonlähde. Pariisi on jo useamman vuoden takaa maailman suosituin turistikaupunki. Se tuo 3,1 miljardia euroa vuodessa ja luo 50 000 työpaikkaa.
Pariisi on Ranskan moottori-, rauta- ja maantieverkoston keskus. Päärautatieasemat ovat Gare du Nord, Gare Montparnasse, Gare de l’Est, Gare de Lyon, Gare d’Austerlitz ja Gare Saint-Lazare. Pariisin yhdistää Lontooseen kanaalin tunnelin kautta liikennöivä Eurostar-juna. Pariisin jokisatama on Marseillen ja Le Havren jälkeen Ranskan kolmanneksi tärkein satama.
Pariisin tieliikenne on pahamaineisen hidasta ja ruuhkautunutta.kenen mukaan? Kaupunkia ympäröi kehätie Périphérique ja kaksi ulompaa moottoritiekehää A86 ja A104 Francilienne.
Kaupunginjohtaja Delanoën kaudella kaupunkiin on rakennettu satoja kilometrejä bussikaistoja ja yksityisautoilun määrää on huomattavasti vähennetty. Myös Seinejoen varrella kulkevia autoteitä on yhä enemmän otettu virkistyskäyttöön, muun muassa sunnuntaisin. Kesällä rantakadulla on ollut vuodesta 2003 alkaen keinotekoinen hiekkaranta. Pyöräilyn merkitys Pariisissa on lisääntynyt viime vuosina. Keskustan alueella on satoja kilometrejä pyöräteitä, jotka osittain on yhdistetty bussikaistojen kanssa. Pyöriä on tarjolla halvalla turisteille sekä kaupunkilaisille. Pariisin pormestari Bertrand Delanoën johdosta kaupunkiin on sijoitettu useita edullisia pyöränvuokrausautomaatteja. 
Kaupungissa on tiheä metroverkko Métro (16 linjaa), joka avattiin maailmannäyttelyssä vuonna 1900, ja suuri määrä bussilinjoja. Metrolinjaa 14 kutsutaan nimellä méteor eli meteoriitti, se on täysin automatisoitu ja se kulkee ilman kuljettajaa. Asukkaita palvelevat myös nopeat RER-lähijunat. Raitiovaunut tulivat takaisin kaupunkikuvaan vuonna 1992, kun Pariisia ympäröivän kehän ensimmäinen vaihe valmistui. Julkista liikennettä hoitaa RATP.
Suur-Pariisissa on useita lentoasemia: Charles de Gaullen lentoasema (lähellä Roissy-en-Francea) ja Orlyn lentoasema (Pariisin eteläpuolella) ovat niistä vilkkaimmat. Kolmas ja paljon pienempi kenttä sijaitsee Beauvais’n kaupungissa, 70 kilometriä Pariisista pohjoiseen. Tätä vanhinta Le Bourgetin lentoasemaa käyttävät yksityiskoneet ja ilmailunäytökset. Siellä on myös ilmailumuseo. Lisäksi Beauvais-Tillén lentoaseman liikenne on viime vuosina vilkastunut halpalentoyhtiöiden myötä.
”Valon kaupunki” Pariisi on jo kauan ollut maailman suosituin matkailukohde. Sen asema monien kansainvälisten järjestöjen pääpaikkana sekä taloudellisen, poliittisen ja matkailullisen elämän keskuksena on tehnyt siitä yhden maailman tärkeimmistä kaupungeista. Se on tunnettu kauniista arkkitehtuuristaan, puistokaduistaan ja museoidensa runsaudesta. Monet rakennukset ovat hyvin vanhoja. Kadut ovat, leveitä puistokatuja lukuun ottamatta, yleensä kapeita ja niitä reunustavat kaupat ja pikkuliikkeet.
Seinejoki kulkee kaupungin läpi muodostaen kaaren lounaasta kaakkoon ja jakaa kaupungin kahteen osaan: ”oikeaan” rantaan pohjoisessa ja ”vasempaan” etelässä. Joen ylittää yli kolmekymmentä siltaa, joista vanhin on Pont-Neuf, joka yhdistää mantereen Île de la Citén saareen. Pariisi sisältää myös kaksi suurta viheraluetta: Bois de Boulogne, jonka pinta-ala on 846 hehtaaria, sijaitsee lännessä, Bois de Vincennes (995 hehtaaria) idässä. Muista puistoista kuuluisimmat ovat Tuileries'n puisto (Jardin des Tuileries) ja Luxembourgin puisto (Jardin du Luxembourg). Lisäksi on useita pienempiä puistoja ja viheralueita.
Pariisin tärkeimmät nähtävyydet keskittyvät ydinkeskustaan. Kaupungin sydämessä Île de la Citén saarella sijaitsevat Notre Damen katedraali (Notre-Dame de Paris), kirkko Sainte-Chapelle, oikeuspalatsi (Palais de Justice de Paris) sekä Pariisin vanhin sairaala Hôtel-Dieu de Paris. Muista Pariisin kirkoista tärkeimpiä ovat Saint-Germain-des-Prés, Montmartren Sacré-Coeur, Saint-Sulpice, Saint-Eustache ja La Madeleine.
Louvre taidekokoelmineen on itseoikeutetusti Pariisin palatseista tunnetuin. Se on toiminut taidemuseona vuodesta 1791. Muita palatseja ovat Palais-Royal, presidentin virka-asunto Palais de l'Élysée, parlamentti Palais-Bourbon, Palais du Luxembourg ja 1900 maailmannäyttelyyn rakennettu Petit Palais. Napoleonin hauta sijaitsee Invalidikirkossa Hôtel des Invalidesissa. Pääkatu Avenue des Champs-Élysées kulkee kahden aukion välillä: Place Charles de Gaullen ja Place de la Concorden, joista edellisellä kohoaa Riemukaari ja jälkimmäisellä Luxorin obeliski. Lukemattomista museoista on Louvren lisäksi mainittava taidemuseo Musée d'Orsay, nykytaiteen museo Centre Georges-Pompidou, Musée du Montparnasse, keskiaikaisen taiteen museo Musée de Cluny sekä Musée Picasso.
Pariisin maamerkki on tietysti Eiffel-torni. Se rakennettiin maailmannäyttelyä varten vuonna 1889 ja sen huipulta on mahdollista nähdä jopa 80 kilometrin päähän. Taiteilijoiden alueina on perinteisesti pidetty Montparnassen ja Montmartren ohella Latinalaiskorttelia (Quartier Latin), jossa sijaitsevat suurmiesten hautapaikkana tunnettu Panthéon sekä Pariisin yliopisto päärakennus Sorbonne. Oikeastaan yliopisto on jaettu kolmeksitoista itsenäiseksi yliopistoksi, ja opiskelijoita siellä on noin 300 000.
Pariisissa on myös maailman toiseksi suurin kirjasto Bibliothèque nationale de France.
Vapaudenpatsas – Eiffelin suunnittelema pieni prototyyppi New Yorkin patsaasta, jonka Ranska lahjoitti Yhdysvalloille
Versailles’n palatsi, aurinkokuningas Ludvig XIV:n rakennuttama loistelias palatsi Pariisin ulkopuolella
Fontainebleau, François I:n muokkaama linna sekä eriskummalliset hiekkakivimuodostelmat ympäröivässä metsässä, Pariisista noin 60 kilometriä
Pariisissa pidetään vuosittain Ranskan avoin tennisturnaus joka kestää toukokuun puolivälistä kesäkuun alkuun. Pariisi on myös Ranskan ympäriajon eli Tour de France -pyöräilykilpailun maali. Olympialaiset järjestettiin kaupungissa vuosina 1900 ja 1924. Yleisurheilun maailmanmestaruuskilpailut järjestettiin Pariisissa vuonna 2003 ja Euroopan-mestaruuskilpailut vuonna 1938. Jalkapallon maailmanmestaruuskilpailut 1998 järjestettiin Ranskassa ja finaali Pariisin Stade de France -stadionilla. Pariisin liepeillä sijaitsee Euroopan suurin ravirata Hippodrome de Vincennes.
Pariisin kunniakansalaisuuden ovat saaneet muun muassa 14. dalai-lama, kiinalainen demokratia-aktivisti Hu Jia, Myanmarin (Burman) oppositiojohtaja Aung San Suu Kyi ja iranilainen demokratia-aktivisti Shiribin Ebadi.
Pariisilla on vain yksi ystävyyskaupunki, Rooma. Tästä huolimatta Pariisilla on useita partnerikaupunkeja ympäri maailmaa. Tämän lisäksi kaupungissa sijaitsee useita kansainvälisten järjestöjen päämajoja, kuten ESA, Unesco ja OECD. Myös Naton päämaja sijaitsi Pariisissa ennen kuin se siirrettiin Brysseliin.
1956: Rooma (Seule Paris est digne de Rome; seule Rome est digne de Paris / Solo Parigi è degna di Roma; Solo Roma è degna di Parigi / ”Vain Pariisi on Rooman arvoinen; Vain Rooma on Pariisin arvoinen”)
Alla luettelo Pariisin partnerikaupungeista. Aluksi vuosiluku, sen jälkeen kaupunki tai kaupungit.[vanhentunut linkki]

Parkinsonin lain mukaan "työ täyttää sille varatun ajan" ("Work expands so as to fill the time available for its completion"). Sääntö on saanut nimensä keksijänsä C. Northcote Parkinsonin mukaan, joka esitti sen ensin The Economist -lehdessä 19. marraskuuta 1955: ja sittemmin kirjassaan Parkinson's Law: The Pursuit of Progress (1958). Parkinson muotoili lain seuratessaan Brittiläisen imperiumin kehitystä.
Parkinsonin lakia sovelletaan usein tietotekniikkaan: "Tieto täyttää sille varatun tallennuskapasiteetin".
Laki voidaan yleistää muotoon minkä tahansa resurssin kulutus pyrkii nousemaan sen tarjonnan maksimiin. Erikoistapaus Parkinsonin laista on Downs-Thomsonin paradoksi, jonka mukaan liikenneruuhkat pahenevat mitä enemmän uusia teitä rakennetaan.

Pyhä Geevarghese Mar Gregorios eli Parumala Thirumeni (15. kesäkuuta 1848 – 2. marraskuuta 1902) oli intialainen uskonnollinen johtaja ja myöhemmin sekä Malankaran jakobiittisen syyrialais-ortodoksisen kirkon että Malankaran ortodoksisen syyrialaisen kirkon pyhimys. Hänet tunnetaan yleisesti nimellä Parumala Thirumeni (Parumalan piispa).
Geevarghese syntyi Chathuruthyn perheeseen Mulanthuruthyssa, Keralassa. Hänen vanhemmillaan, Kochu Mathailla ja Mariamilla, oli yhteensä kolme poikaa ja kaksi tytärtä. Viidennen lapsen, Ipeoran, synnyttyä Mariam kuoli. Geevarghese opiskeli Malpan Geevarghesen alaisuudessa ja vihittiin diakoniksi 14. syyskuuta 1859 kymmenvuotiaana.
Malpan sairastui vakavasti isorokkoon. Ainoastaan Geevarghese jäi hoitamaan häntä kun muut oli lähetetty kotiin. Kahdeksan päivän kuluttua Malpan kuoli ja Geevarghese sairastui. Tänä aikana hän näki näyn, jossa Neitsyt Maria ilmestyi hänelle ja kehotti häntä omistamaan loppuelämänsä Herralle. Pian tämän jälkeen Geevarghese parani. 1865, 18-vuotiaana, Geevarghese vihittiin papiksi. Joseph Mar Dionysios liitti hänet munkkijärjestöön vuonna 1872. Antiokian patriarkka Ignatius Pathros IV vihki hänet piispaksi 10. joulukuuta 1876, jolloin hänestä tuli Mar Gregorios. Ikänsä vuoksi häntä kutsuttiin nimellä 'Kochu Thirumeni' (Nuori Piispa). Mar Gregorios toimi Ignatius Pathros IV:n sihteerinä ja tulkkina ja oli vuonna 1876 todistamassa historiallista Mulanthyrithyn synodin päätöslauselmaa, joka solmittiin Intian syyrialais-ortodoksisen kirkon ja Antiokian ja koko Idän Pyhän Istuimen välillä. Mar Gregorios nimitettiin piispaksi Niranamiin, Keralaan, ja hän perusti luostarin Keralan Parumalaan.
Parumalan seminaarissa hän johti askeettista elämää. Hän heräsi aamulla kello neljä ja rukoili viiteen asti. Sitten hän opetti diakoneja kello seitsemään asti, jonka jälkeen hän rukoili ja nautti kevyen aamiaisen. Yhdeksästä yhteentoista hän opetti jälleen diakoneja. 11:stä keskipäivään hän hoiti hallinnollisia asioita, minkä jälkeen hän rukoili ja söi lounaan. Sitten hän lepäsi 13.30 asti, minkä jälkeen hän opetti kello kuuteentoista asti pitäen välissä lyhyen rukoushetken. Kello kuudestatoista 17.30 asti hän hoiti hallinnollisia tehtäviä. Illan rukousten ja illallisen jälkeen hän opetti diakoneille Raamattua. Kompletorion jälkeen kello 21 hän antoi diakonien mennä nukkumaan, mutta saattoi itse vielä rukoilla keskiyöhön asti.
Mar Gregorios sairastui palatessaan Veeyapuramin kirkosta vihittyään avioparin. Jo sairautensa alussa hän tajusi elävänsä viimeisiä elinpäiviään. Vaikka hän heikkeni päivä päivältä, hänen kasvonsa kirkastuivat myös päivä päivältä. Keskiyöllä, 2. marraskuuta 1902 hän kuoli valmistautuneena kohtaamaan Taivaallisen isänsä.

Pasadena on yhdysvaltalainen televisiosarja, joka esitettiin ensimmäisen kerran FOXilla syyskuusta marraskuuhun 2001. Sarjaa kuvattiin yhteensä 13 jaksoa, mutta vähäisten katsojalukujen vuoksi niistä esitettiin alun perin vain neljä. Sarja sai kuitenkin ylistystä kriitikoilta. Vuonna 2005 kaapelikanava SOAPnet esitti kaikki Pasadenan jaksot. Suomessa sarja esitettiin kokonaisuudessaan MTV3:lla kevään ja alkukesän 2002 aikana, jolloin se oli yksi kanavan katsotuimpia ulkomaisia ohjelmia. Sarjan loi Mike White. Diane Keaton oli yksi tuottajista.
Pasadenan päähenkilö on Alison Lohmanin näyttelemä teini-ikäinen Lily McAllister, joka näkee tuntemattoman henkilön itsemurhan ja alkaa tutkia varakkaan perheensä salaisuuksia. Sarjan tapahtumat sijoittuvat Kaliforniaan.

Pathrik Westerholm (s. 6. tammikuuta 1992 Karlskrona, Ruotsi) on ruotsalainen jääkiekkoilija, joka pelaa SHL-joukkue Frölunda HC:ssä. Hän on pelipaikaltaan vasen laitahyökkääjä, mutta Westerholm osaa pelata myös keskellä. Hän on pelannut suurimman osan urastaan kaksoisveljensä Ponthusin tutkaparina. Myös Ponthus pelaa Brynäsissä.
Westerholm on Karlskrona HK:n kasvatti. Hän voitti kaudella 2007–2008 koko J18 Division 2:n piste- ja maalipörssin tehoilla 36+11=47 ja oli kauden päätteeksi nostamassa seuraa J18 Division 1:een. Kaudeksi 2008–2009 Westerholm siirtyi kaksoisveljensä Ponthusin kanssa Malmö Redhawksiin, jonka J18-junioreiden sisäisen piste- ja maalipörssin Pathrik voitti J18 Allsvenskanissa tehoilla 12+9=21. Kaudella 2009–2010 hän voitti Malmön sisäisen piste-, maali- ja syöttöpörssin tehoilla 22+24=46 ja oli joukkueen paras pistemies myös kevään 2010 pudotuspeleissä tehoilla 2+2=4. Westerholm pelasi kauden aikana myös yhden ottelun Malmön miesten joukkueessa Ruotsin toiseksi korkeimmalla sarjatasolla HockeyAllsvenskanissa.Kaudella 2010–2011 Westerholm voitti Malmön J20-junioreiden sisäisen piste- ja maalipörssin tehoilla 32+25=57, joilla hän sijoittui koko J20 SuperElitin pistepörssissä toiseksi edellään vain Frölunda HC:n Victor Backman. Kevään 2011 pudotuspeleissä Westerholm oli Malmön paras pistemies ja syöttäjä tehoilla 2+4=6. Allsvenskanissa hänen varsinainen tulokaskautensa toi 34 runkosarjaottelussa tehot 8+13=21. Westerholm voitti Malmön sisäisen tehotilaston lukemalla +18.Vancouver Canucks varasi Westerholmin kuudennella kierroksella 180. pelaajana NHL:n varaustilaisuudessa 2011. Samana vuonna myös Avangard Omsk varasi hänet 108. pelaajana KHL:n varaustilaisuudessa. Kaudella 2011–2012 Westerholm teki Allsvenskanissa yhteensä 43 runkosarja- ja kuudessa nousukarsintaottelussa tehot 7+3=10. Hän pelasi osan kaudestaan myös Malmön J20-junioreissa, joiden paras pistemies Westerholm oli kevään 2012 pudotuspeleissä tehoilla 2+4=6. Kaudeksi 2012–2013 hän siirtyi veljensä Ponthusin kanssa vuoden mittaisella sopimuksella BIK Karlskogan riveihin. Pathrik teki runkosarjassa tehot 8+18=26 ja oli kevään 2013 nousukarsinnoissa joukkueen paras pistemies (Fredrik Höggrenin kanssa) ja syöttäjä tehoilla 1+4=5. Kaudella 2013–2014 hän voitti Karlskogan sisäisen piste-, maali- ja syöttöpörssin tehoilla 23+24=47, joilla Westerholm sijoittui koko Allsvenskanin pistepörssissä toiseksi edellään vain Malmön Joey Tenute.Kaudeksi 2014–2015 Westerholmin veljekset siirtyivät kaksivuotisella sopimuksella SHL-joukkue Brynäs IF:ään. Pathrikin tulokaskausi toi siellä 54 runkosarjaottelussa tehot 7+6=13 sekä kuudessa playoff-ottelussa yhden syöttöpisteen. Hän teki SHL-debyyttinsä runkosarjan avauskierroksella 11. syyskuuta 2014 vieraissa Frölunda HC:tä vastaan. Ensimmäisen SHL-maalinsa Westerholm teki 8. tammikuuta 2015 Djurgårdens IF:ää vastaan. Kaudella 2015–2016 hän oli tehoilla 7+26=33 Brynäsin paras syöttäjä ja neljänneksi paras pistemies. Helmikuussa 2016 veljekset tekivät vuoden mittaisen jatkosopimuksen joukkueen kanssa. Kauden 2016–2017 päätteeksi Pathrik voitti SHL-hopeaa.Westerholmin veljekset siirtyivät kaudeksi 2017–2018 kaksivuotisella sopimuksella Frölunda HC:hen. Hänen runkosarjansa jäi kuitenkin lokakuussa 2017 tulleen polvivamman vuoksi vain 13 ottelun mittaiseksi.
Westerholm on pelannut Ruotsin A-maajoukkueessa 12 ottelua tehopistein 2+1=3. Hän teki A-maajoukkuedebyyttinsä Euro Hockey Challengessa 7. huhtikuuta 2016 Oskarshamnissa Sveitsiä vastaan. Westerholm keräsi ottelusta teholukeman +1. Ensimmäisen A-maajoukkuemaalinsa hän teki seuraavassa ottelussa 8. huhtikuuta 2016 Ängelholmissa Sveitsiä vastaan. Westerholm sai ottelussa myös yhden syöttöpisteen Linus Hultströmin tekemään maaliin.Westerholm pelasi myös World Junior A Challengessa vuonna 2010. Yhteensä hän on pelannut 19 nuorten ja kolme poikien maaottelua.

Patron Tequila on Paradiso Girlsin kappale, jolla vierailee Lil Jon ja naisräppäri Eve. Kappaleen piti ilmestyä heidän julkaisematta jääneellä Crazy Horse-studioalbumilla. Kappale julkaistiin albumin johdantosinglenä Yhdysvalloissa 14. huhtikuuta 2009. Paradiso Girls on julkaissut levyt The Remixes ja The Remixes Part 2 markkinoidakseen kappaletta.

Paul "Eskimo" Clark (2. kesäkuuta 1947 Stockton, Missouri – 15. huhtikuuta 2015 Las Vegas, Nevada) oli yhdysvaltalainen pokeriammattilainen. Ennen pokeriuraansa Clark oli Vietnamin sodan veteraani. Vietnamissa hän työskenteli lääkintämiehenä.
Clark oli ensimmäisen kerran rahasijoilla World Series of Pokerissa (WSOP) vuonna 1988 limit omaha -turnauksessa, jossa hän sijoittui kahdeksanneksi. Sen jälkeen hän on voittanut kolme WSOP-ranneketta. WSOP:n pääturnauksessa Clark on ollut vuonna 1997 19. ja vuonna 1998 25..
Vuonna 2003 Clark voitti Bellagion Five Diamond World Poker Classicin 1 500 dollarin sisäänoston no limit hold'em- turnauksen. Ykköstilastaan hän ansaitsi 160 095 dollaria.
World Poker Tourilla Clark on ollut rahasijoilla neljä kertaa. Maaliskuussa 2004 hän oli World Poker Challenge -turnauksen toinen häviten Mike Kinneylle. Clark ansaitsi kisasta 310 403 dollaria.
Vuoden 2007 WSOP:ssa Clark vietiin sairaalaan kesken turnauksen sydänvaivojen takia, mutta hän palasi pelipöytiin ja sijoittui 1 500 dollarin razz-turnauksessa neljänneksi vaikka sai lievän sydänkohtauksen kesken pelin.Lempinimensä "Eskimo" Clark sai ulkonäkönsä takia. Toukokuussa 2007 hänen pokeriuransa turnausansiot ylittivät 2,6 miljoonaa dollaria.

Paul-Émile Lecoq de Boisbaudran (18. huhtikuuta 1838 – 28. toukokuuta 1912, Pariisi, myös François Lecoq de Boisbaudran) oli ranskalainen kemisti, joka tunnetaan työstään alkuaineiden gallium, dysprosium ja samarium löytäjänä.Hänen työnsä pääaihe oli spektroskopia ja sen soveltaminen harvinaisiin maametalleihin. Hän analysoi 35 alkuaineen spektrin bunsenlamppua tai sähkökipinää käyttäen ja tätä kautta löysi lantanoidit samarium (1880), dysprosium (1886) sekä havaitsi jälkiä europiumista (1890) - tosin europiumin löytäjäksi kuitenkin katsotaan Eugène-Anatole Demarçay vuonna 1901. De Boisbaudran myös eristi gadoliniumia 1885, mutta tämä alkuaine oli jo löydetty aikaisemminkin.
De Boisbaudranin merkittävin löytö oli gallium. Vuonna 1875 hän oli eristänyt useita milligrammoja galliumkloridia käyttäen tähän 52 kg raakamalmia. Myöhemmin hän valmisti 75 grammaa puhdasta galliumia 4 tonnista malmia. Hän laski galliumin atomimassan olevan 69,86, mikä on hyvin lähellä nykyistä arvoa 69,723. Hän sai gallium-tutkimuksista Davyn mitalin (1879) ja muita huomionosoituksia.

François Louis Paul Gervaise (26. syyskuuta 1816 Pariisi – 10. helmikuuta 1879 Pariisi) oli ranskalainen eläintieteilijä ja paleontologi.
Gervais suoritti Pariisissa tohtorin tutkinnot luonnontieteessä ja lääketieteessä. 1835 hän aloitti paleontologian tutkimuksensa, kun hän pääsi tutkimusapulaiseksi Pariisin Muséum national d’histoire naturellen vertailevan anatomian laboratorioon. 1841 hänet nimitettiin eläintieteen ja vertailevan anatomian professoriksi Montpellier’n yliopistoon, jonka dekaaniksi hänet valittiin 1856.
Vuosina 1848–1852 julkaistiin hänen työnsä Zoologie et paléontologie françaises, joka täydensi Georges Cuvierin ja Henri Marie Ducrotay de Blainvillen paleontologisia kirjoituksia. Toinen painos julkaistiin 1859. Vuonna 1865 Gervais nimitettiin Sorbonnen yliopiston eläintieteen professoriksi. Tästä virasta hän luopui, kun hänet 1868 nimitettiin Pariisin Muséum national d’Histoire naturellen vertailevan anatomian professoriksi.
Muita Gervaisin teoksia olivat neliosainen Histoire naturelle des insectes (1836–1847) yhdessä Charles Athanase Walckenaerin kanssa, Histoire naturelle des Mammifères (1853), Zoologie médicale (1859) yhdessä Pierre-Joseph van Benedenin kanssa, Recherches sur l’ancienneté de l’homme et la période quaternaire (1867), Zoologie et Paléontologie générales (1867) ja Ostéographie des cétacés vivants et fossiles (1869) yhdessä van Benedenin kanssa.
Hyönteisten ohella Gervais tutki myös muita eläimiä. Linnuista hän nimesi muun muassa kuubansmaragdikolibrin (Chlorostilbon ricordii) ja harmaahuppusirkun (Phrygilus gayi).

Tässä artikkelissa käytetään algebrallista merkintätapaa kuvailemaan shakkisiirtoja.Paul Charles Morphy (22. kesäkuuta 1837 – 10. heinäkuuta 1884) oli yhdysvaltalainen shakinpelaaja. Häntä pidetään aikansa vahvimpana pelaajana ja epävirallisena maailmanmestarina. Vaikka hänen aktiiviuransa kesti vain noin kolme vuotta, hän jätti silti jälkensä shakin historiaan. Hänen shakkiuransa oli hyvin värikäs. Uransa loputtua Morphy sairastui vakavaan masennukseen, ja hänen mielenterveytensä kärsi. Tästä hän sai nimen "shakkipelin ylpeys ja suru". Hän kuoli aivoverenvuotoon vain 47 vuoden ikäisenä.
Paul Charles Morphy syntyi New Orleansissa, Louisianassa 22. kesäkuuta vuonna 1837. Hänen perheensä oli arvostettu ja varakas. Paulin isä, Alonzo Morphy, oli syntyjään espanjalainen ja ammatiltaan lakimies. Hän työskenteli sekä yleisenä syyttäjänä että osavaltion korkeimman oikeuden tuomarina. Paulin äiti, Thelcide Carpentier, taas oli merkittävän ranskalaisen perheen tytär. Paulilla oli kaksi sisarta, Malvina Morphy Sybrandt ja Helena Morphy sekä veli, Edward Stephen Morphy. Paulin isoisoisä, Michael Murphy, oli irlantilainen. Paul olikin osa hyvin monikulttuurista perhettä. Hän kasvoi sivistyneessä ilmapiirissä, ja perheen sunnuntain viettoon kuului muun muassa musiikki ja shakki.Morphyn suvussa oli useita shakinpelaajia. Niin Paulin vanhempi veli Edward, kuin hänen isänsäkin Alonzo Morphy olivat aktiivisia amatööripelaajia. Merkittävin shakinpelaaja Morphyjen perheessä oli kuitenkin Paulin setä Ernest, joka oli niin vahva, että häntä kutsuttiin New Orleansin shakkikuninkaaksi. Paul oppi shakin säännöt jo kahdeksanvuotiaana. Samanikäisenä Paulin isä vei hänet katsomaan ensimmäisiä shakin yhdysvaltainmestaruuskilpailuja.lähde tarkemmin? Kisat pidettiin New Orleansissa, ja mestaruuden voitti newyorkilainen Charles Stanley. Paulin sedän mukaan kukaan ei virallisesti opettanut poikaa pelaamaan shakkia, vaan Paul oppi seuraamalla toisten pelejä. Katseltuaan erään kerran isänsä ja setänsä välistä shakkipeliä useita tunteja Paul kertoi myöhemmin sedälleen, että hänen olisi kuulunut voittaa peli. Ernest hämmästyi, sillä ei tiennyt Paulin edes osaavan pelata. Vielä suuremmaksi hämmästykseksi Paul laittoi nappulat laudalle pelin asemaan ja näytti siirtosarjan, jolla setä olisi voittanut pelin.Paul Morphyn shakkitaidot kasvoivat nopeasti. Suurin osa kunniasta kuuluu Ernestille, joka pelasi Paulin kanssa usein. Vuonna 1846 kenraali Winfield Scott sattui käymään New Orleansissa. Hän oli ylpeä shakkitaidoistaan ja yksi aikansa johtavista amatööripelaajista. Scott tiedusteli, voisiko pelata paikallisia vahvoja pelaajia vastaan muutaman pelin. Hänelle vastattiin myöntävästi, mutta yllätyksekseen hän sai vastaansa 9-vuotiaan Paul Morphyn. Scott piti koko juttua huonona pilana, mutta suostui lopulta pelaamaan. Paul voitti kuitenkin molemmat pelit, joista ensimmäinen päättyi vain kymmenessä siirrossa.Vuonna 1849 Paul pelasi kymmeniä pelejä ranskalaista mestaria, Eugène Rousseauta, vastaan. Pelien pöytäkirjat ovat suurelta osin tuhoutuneet, mutta Morphyn tiedetään voittaneen noin yhdeksänkymmentä prosenttia peleistä.Vuonna 1850 unkarilainen mestari Johann Löwenthal, yksi maailman parhaista pelaajista pistäytyi käymään New Orleansissa. Hän oli kierrellyt ympäri Yhdysvaltoja antamassa simultaaninäytöksiä ja pelannut paikallisten mestarien kanssa. New Orleansissa häntä vastaan asettui nuori, vain kaksitoistavuotias, Paul Morphy. He pelasivat kolmen pelin ottelun, ja Morphy voitti jokaisen pelin. Löwenthal suuttui tappiostaan siinä määrin, että väärensi yhden pelin loppusiirrot tehden siitä tasapelin. Huijaus onnistui melko hyvin, ja useissa shakkihistoriaa käsittelevissä kirjoissa mainitaan vieläkin ottelun tulokseksi kaksi voittoa Morphylle ja yksi tasapeli. Kahdentoista vuoden ikäisenä Paulista oli tullut jo niin vahva pelaaja, että pystyi voittamaan setänsä pelaamalla itse sokkona.
Lapsuudessaan Morphy kävi koulua Jeffersonin akatemiassa, josta hän siirtyi Pyhän Joosefin jesuiittakouluun, Alabamaan vuonna 1850. Hän menestyi erityisen hyvin matematiikassa sekä lakitieteessä, ja vapaa-ajallaan kaatoi kaikki oppilaat ja opettajat shakissa. Muuten hän ei harrastanut shakinpeluuta aktiivisesti pelaten pääasiassa vain itseään selvästi heikompia pelaajia vastaan Morphy valmistui jesuiittakoulusta 1854, mutta jäi vielä yhdeksi vuodeksi opiskelemaan matematiikkaa ja lakia.Jatko-opintoja varten Morphy siirtyi Lousianan yliopistoon, josta hän valmistui asianajajaksi. Valmistuessaan Morphy oli vain 19-vuotias, joten hän oli liian nuori lakimiehen ammattiin. Hän käytti aikansa matkusteluun ja shakinpeluuseen.Morphylle oli hyvästä muististaan hyötyä niin opinnoissa kuin shakissakin. Hänen ei tarvinnut toisten pelaajien tavoin jatkuvasti tutkia shakkikirjoja. Hän vain luki kirjan kerran ja antoi sen sen jälkeen jollekin ystävistään. On myös sanottu, että hän olisi opetellut koko Louisanan lainsäädännön ulkoa.Vuoden 1857 lokakuussa pidettiin Amerikan ensimmäinen shakin mestaruusturnaus. New Yorkin shakkikerho lähetti kutsun myös nuorelle Paul Morphylle. Hän ei olisi ensin halunnut ollenkaan osallistua kisoihin, mutta setänsä painostuksesta lopulta matkusti New Yorkiin kilpailemaan. Turnaus ei ollut nykyisten kaltainen, jossa kaikki pelaavat kaikkia vastaan. Kisoihin osallistui vain 16 mantereen parasta pelaajaa ja voittaja ratkaistiin cup-muotoisena. Kierroksien parit arvottiin aluksi. Jatkoon pääsyyn riitti kolme voittoa vastustajasta, ja tasapelejä ei laskettu mukaan. Ensimmäisellä kierroksella Morphya vastaan asettui Englannista kotoisin ollut James Thompson. Morphy voitti hänet suoraan kolmessa pelissä. Samoin kävi toisella kierroksella tuomari Alexander Beaufort Meekille. Kolmannella kierroksella Morphya vastaan asettui Theodore Lichtenhein, joka oli New Yorkin shakkikerhon johtaja.Morphy voitti hänetkin antaen vastustajalleen vain yhden tasapelin.Finaalissa Morphya vastaan pelasi Saksasta kisoihin saapunut Louis Paulsen. Morphy aloitti ottelun hyvin voittaen ensimmäisen pelin valkeilla vain viidessä ja puolessa tunnissa. Toisessa pelissä Morphy uhrasi torninsa saadakseen ratkaisevan hyökkäyksen, mutta erehtyi parhaasta jatkosta. Paulsen saavutti paremman aseman, muttei pystynyt voittoon. Peli sovittiin tasapeliksi 15 tunnin pelin jälkeen. Paulsen voitti kolmannen pelin Morphyn tehtyä virhesiirron, joka maksoi upseerin. Neljäs peli päättyi tasan Paulsenin hyvän loppupeliosaamisen ansiosta, vaikka hän oli tappiolla kahden sotilaan verran. Viidennessä pelissä syntyi torniloppupeli, jossa Morphylla oli selvä etu. Paulsen luovutti 10 tunnin pelin jälkeen. Kuudennessa pelissä Morphy saavutti hienon voiton kuningattaren uhrauksen jälkeen. Peli mursi Paulsenin henkisesti. Tämän jälkeen Morphy voitti myös kaksi seuraavaa peliä ja hänestä tuli Amerikan mestari. Morphy kieltäytyi yllättäen palkintorahoista, mutta otti vastaan hopeisen pöytäkaluston. Voiton jälkeen Morphy palasi takaisin kotiinsa New Orleansiin.Vuoden 1857 joulukuussa Morphyn kirjoittama artikkeli ilmestyi Chess Monthly -lehdessä. Morphy tarjoutui siinä pelaamaan ketä tahansa amerikkalaista shakkimestaria vastaan sotilaan ja aloitussiirron tasoituksella. Yksikään pelaaja ei suostunut ottelemaan Morphya vastaan edes tällä tasoituksella. Yksi syy tähän oli Charles Stanleyn, Yhdysvaltojen toiseksi parhaana pidetyn shakinpelaajan, kohtalo Morphya vastaan. Hän oli pelannut Morphya vastaan samanlaisella tasoituksella mestaruusturnauksen aikoihin ja joutunut luovuttamaan, kun Morphy johti ottelua 4½-½. Tässä vaiheessa ei ollut epäilystäkään siitä, kuka oli Amerikan mantereen paras pelaaja.
Amerikkalaiset shakkipelaajat povasivat Morphysta haastajaa Euroopan parhaille pelaajille. Helmikuussa 1858 New Orleansin shakkikerho pyysi kirjeitse englantilaista mestaria, Howard Stauntonia, jota pidettiin maailman parhaana pelaajana, matkustamaan New Orleansiin Morphyn vastustajaksi. Shakkikerho lupasi korvata kaikki Stauntonin matkan mahdolliset kulut ja tarjosi palkintorahoiksi 5 000 dollaria, joista tuhat olisi mennyt Stauntonille joka tapauksessa. Staunton vastasi kirjeellä, jossa hän kohteliaasti kieltäytyi kutsusta vedoten työkiireisiin. Staunton kirjoitti kuitenkin englantilaiseen Illustrated London News -lehteen kolumnin, jossa hän sanoi, että jos Morphy haluaa todella näyttää taitonsa maailmalle, hänen täytyy tehdä se ensi vuodeksi suunnitellulla matkallaan Eurooppaan. Morphy otti Stauntonin kolumnin haasteena ja alkoi heti suunnitella matkaa Eurooppaan. Aluksi Morphyn perhe piti Paulia liian nuorena matkalle, mutta New Orleansin shakkiväki sai taivuteltua perheen tahtoonsa. He tarjoutuivat myös maksamaan Morphyn kustannukset matkasta ja Englannista pidettävästä Birminghamin turnauksesta, johon Morphyn oli tarkoitus osallistua. Morphy kuitenkin kieltäytyi rahoista, koska ei halunnut itseään pidettävän ammattilaisena, joka pelaa shakkia rahan takia.
Morphy lähti New Yorkista 8. kesäkuuta ja saapui Liverpooliin 21. päivä. Hänen oli tarkoitus pelata kesäkuun lopussa Birminghamin turnauksessa, matkustaa Lontooseen ja kohdata Staunton siellä, jatkaa matkaa Pariisiin ja mahdollisesti Berliiniin kohdatakseen Euroopan mestarit ja palata marraskuussa kotiin. Englannin shakkiliitto oli kuitenkin, Morphyn lähdettyä jo matkalle, siirtänyt Birminghamin turnauksen elokuuhun, joten Morphy matkusti Lontooseen vieraillakseen shakkikerhoissa ja haastaakseen Stauntonin otteluun. Staunton kuitenkin hylkäsi Morphyn haasteen vedoten myöhäiseen ajankohtaan, eikä suostunut muihin kuin neuvottelupeleihin. Lontoolaisista pelaajista Morphyn kanssa suostui pelaamaan muun muassa Thomas Barnes. Morphy saavutti hänestä 19 voittoa häviten 8 peliä.Morphy aloitti vähitellen uudet neuvottelut Stauntonin kanssa ottelun ajankohdasta. Staunton antoi ymmärtää, että hän ottelisi Morphyn kanssa, mutta vaati kuukauden lykkäystä hioakseen avauksiaan ja loppupelitaitojaan. Sillä aikaa Morphy pelasi ottelun vanhan ystävänsä, Löwenthalin, kanssa. Morphy voitti yhdeksän peliä, pelasi kaksi tasan ja hävisi kolme. Hän kuitenkin lahjoitti ottelun voittorahat ja hieman ylimääräistä Löwenthalille. Elokuussa Morphy tiedusteli Stauntonilta kirjeitse, milloin he voisivat kohdata ottelussa. Staunton pyysi muutaman viikon viivytystä. Morphy jätti kuitenkin osallistumatta Birminghamin turnaukseen, koska oli luvannut perheelleen, ettei pelaisi rahasta turnauksissa. Morphy lähti kuitenkin kisapaikalle, mutta pelasi tätä ennen englantilaista kirkonmiestä, Owenia, vastaan. Morphy antoi taas sotilaan ja aloitussiirron tasoitusta, mutta voitti ottelun 6-1. Kuultuaan Morphyn vetäytymisestä Staunton osallistui turnaukseen,, mutta putosi jo toisella kierroksella. Morphy jatkoi ottelun järjestämistä Stauntonia vastaan, ja lopulta Staunton lupasi pelata hänen kanssaan marraskuussa.
Morphy oli saanut tarpeekseen Englannista ja matkusti Pariisiin otellakseen paikallisten ja muiden mestareiden kanssa. Hän saapui sinne 2. syyskuuta ja oli heti innokas pelaamaan ranskalaisia mestareita vastaan. Hän antoi otteluidensa lomassa silloin tällöin simultaaninäytöksiä.
Pariisin shakkipelien keskus oli kahvila nimeltä Café de la Régence. Ensimmäisenä Morphy otteli Daniel Harrwitzia vastaan, joka oli paikan ehdottomasti paras pelaaja. Voittoon vaadittiin seitsemän voitettua peliä. Kun Morphy johti ottelua 5½-2½, Harrwitz keskeytti pelaamisen. Harrwitz ei kuitenkaan koskaan myöntänyt tappiotaan. Tässä vaiheessa Staunton perui hänen ja Morphyn välisen ottelun kokonaan vedoten työesteisiinsä.Lokakuussa 1858 Morphy pelasi kaikista kuuluisimman shakkipelinsä. Oopperapeliksi kutsuttu peli pelattiin Sevillan parturin väliajalla, kun kaksi aatelista kutsui Morphyn aitioonsa pelaamaan kevyen pelin. Braunschweigin herttua Karl sekä hänen ystävänsä kreivi Isouard pelasivat Morphya vastaan mustilla. Aateliset eivät olleet kovinkaan kummoisia shakinpelaajia, mikä näkyi lopputuloksessa; Morphy voitti jo 17 siirrossa. Tapa, jolla Morphy voitti vastustajansa, teki pelistä yhden shakin tunnetuimmista peleistä.Morphyn seuraava vastustaja oli Adolf Anderssen. Anderssen oli voittanut ylivoimaisesti Birminghamin turnauksen ja häntä pidettiin yleisesti Stauntonia vahvempana pelaajana. Anderssen matkusti Pariisiin otellakseen Morphyn kanssa. Ottelun on sanottu olleen 1800-luvun huomattavimpia shakkitapahtumia. Ottelun voittaja tulisi olemaan maailman vahvin pelaaja.
Anderssen aloitti ottelun vahvasti. Hän voitti ensimmäisen pelin ja toinenkin päättyi tasan. Morphy voitti kuitenkin seuraavat viisi peliä, jonka jälkeen ottelu vaikutti ratkenneelta. Kahdeksannessa pelissä Anderssen sai taisteltua omalla avauksellaan tasapelin. Hän hävisi seuraavista kolmesta pelistä kaksi ja Morphy oli näin voittanut ottelun 7-2. Morphy oli nyt epävirallisesti maailman paras shakinpelaaja.Anderssenin ottelun jälkeen Morphy pelasi enää vain vähän shakkia Pariisissa. Helmi-maaliskuussa hän voitti Augustus Mongredien, joka oli Lontoon shakkikerhon puheenjohtaja, murskavoitolla 7-0. Ottelun jälkeen Morphy oli valmis vetäytymään takaisin Yhdysvaltoihin.
Morphy asettui äitinsä kotiin asumaan ja pyrki aloittamaan uransa lakimiehenä.  Hänen shakinpelaajan maineensa sai kuitenkin ihmiset epäilemään, pystyisikö hän muuhun kuin shakin pelaamiseen. Morphy alkoi masentua elämästään eikä pelannut enää shakkia kilpailumielessä.1861 alkoi Yhdysvaltain sisällissota, mutta Morphy ei halunnut tarttua aseisiin. Hän matkusti Havannaan lokakuussa 1862, jossa hän antoi muutamia sokkopelinäytöksiä ja pelasi kevyitä pelejä. Kuubasta hän matkusti Pariisiin, jossa hän viipyi vuoteen 1864 asti. Morphy viettii aikaansa vanhan ystävänsä, Arnous de Riviéren, kanssa ja palasi helmikuussa Havannan kautta kotiinsa. Morphy yritti jälleen turhaan siirtyä lakimiehen ammattiin. Hän kävi vielä 1867 äitinsä painostuksesta Pariisissa ja viipyi siellä puolitoista vuotta.Morphy vetäytyi erakoksi ja alkoi kärsiä vainoharhaisuudesta ja harhakuvitelmista. Hän ajautui riitoihin myös lankonsa kanssa, ja haastoi tämän jopa oikeuteen. Ironista kyllä, Morphy hävisi elämänsä ainoan oikeusjutun. 1870-luvulla Morphyn vainoharhaisuus vain kasvoi ja hänen mielenterveytensä romahti. Hänen perheensä koetti saada hänet psykiatriseen sairaalaan vuonna 1882 siinä kuitenkaan onnistumatta. Samaan aikaan Louisianan merkittävistä henkilöistä koottiin kirjaa ja Morphy olisi haluttu mukaan. Morphy kieltäytyi, koska hänellä ei ollut mitään ammattia, eikä hänellä siis ollut mielestään mitään asiaa sellaiseen kirjaan.Osa Morphyn kielteisyydestä shakkia kohtaan johtui siitä, että hänen kosimansa nainen kieltäytyi naimisiinmenosta, koska Morphy oli "vain shakinpelaaja". Morphyn masennus paheni, ja viimeisinä elinvuosinaan hän alkoi noudattaa tarkkoja päivärutiineja. Aina keskipäivisin hän kävi kävelyllä hienosti pukeutuneena ja iltaisin oopperassa. 10. heinäkuuta 1884 hän oli taas lähtenyt pitkälle kävelymatkalle. Päivä oli kuuma ja Morphy meni palattuaan kotiinsa heti kylmään kylpyyn. Kuuma päivä ja jääkylmä vesi olivat kuitenkin liikaa Morphylle; hän kuoli aivoverenvuotoon kylvyssä vain 47 vuoden iässä.Morphy haudattiin St. Louisin hautausmaalle, New Orleansiin.
Monet pitävät Morphya erinomaisena shakinpelaajana ja mestarillisena sommittelijana. Nykyisiin peleihin ja pelaajin verrattuna Morphyn sommitelmat ja uhraukset saattavatkin näyttää erityisen rohkeilta ja hienoilta, mutta 1800-luvulla Morphyn pelityyli oli oikeastaan aika konservatiivista. Näyttävyys meni hänen aikanaan usein tehokkuuden edelle, kun uhrauksilla saatiin aikaan vauhdikas, mutta heikkotasoinen peli. Gambiitteja ja uhrauksia käytettiin usein ja niiden torjuminen oli epäurheilijamaista. Morphy ei pyrkinyt näyttävyyteen, vaan tehokkuuteen; ollessaan sotilaan voitolla hän tyytyi siirtymään loppupeliin ja voittamaan "tylsästi". Hänen pelinsä perustuivat kylmään laskelmointiin, ei niinkään intuitioon. Morphyn pelityyli oli kyllä aikansa paras, mutta nykyisin sillä ei pärjäisi edes Suomen tasolla. Chessmetricsin mukaan Morphy oli maailman vahvin pelaaja yhteensä 39 kuukauden aikana vuosina 1858 – 1861.Morphyn taktiikka laudalla oli aina samankaltainen. Hän pyrki nopeaan kehitykseen, usein pelaamalla valkeilla esimerkiksi Evansin tai kuningasgambiittia. Hän ymmärsi tempon merkityksen avauksessa. Kun hän sai kehityksen nopeammin tehtyä, hän saattoi aloittaa hyökkäyksen ennen kuin vastustaja sai puolustuksensa kuntoon. Saatuaan upseerinsa kehitettyä Morphy vei kuninkaansa turvaan linnoittamalla ja avasi linjat kuningashyökkäystä varten. Hän ei halunnut joutua hitaisiin suljettuihin asemiin, vaan avasi lähes aina siirrolla 1.e4. Niinä harvoina kertoina, kun Morphy ajautui suljettuihin asemiin, hän pyrki välittömästi avaamaan asemaa. Avoimet asemat suosivat häntä, koska hän pääsi usein vastustajaa edelle kehityksessä. Morphyn mielestä sotilaiden tarkoitus ei ollut luoda sotilasketjuja, vaan edetä, uhrautua ja avata linjat, jotta upseerit voisivat suorittaa mattihyökkäyksen. Hänen esikuviaan olivat La Bourdonnais ja MacDonnell, joiden pelit olivat hänen mielestään värikkäitä ja hauskoja.Morphy oli nopea pelaaja, jolta meni harvoin yli muutamaa minuuttia yhden siirron tekemiseen. Morphylla oli tapana tuijottaa lautaa pelin aikana katsomatta muualle. Huomatessaan voittavansa pelin, Morphy nosti katseensa, jolloin vastustaja tiesi häviävänsä. Hänen avausteorian tuntemuksensa oli aikansa selvää huippua ja hän oli erinomainen taktikko. Tavanomainen Morphyn pelaama peli kesti alle 30 siirtoa, oli avopeli ja päättyi suoraan kuningashyökkäykseen. Morphy nautti hyökkäävästä pelistä, ja olikin sen mestari. Puolustaviin asemiin hän joutui peleissään vain harvoin, mutta suoriutui siitäkin yllättävän kekseliäästi. 1850-luvulla koko puolustaminen olikin aivan erilaista kuin nykyään. Vastustajan hyökkäyksiin ei vastattu tarkoilla puolustussiirroilla, vaan yritettiin vastahyökkäystä, vaikka siihen ei realistia mahdollisuuksia olisikaan. Tämä teki Morphyn hyökkäyksien toteuttamisen entistä helpommaksi.
Morphyn parhaaksi ELO-luvuksi on joissain lähteissä arvioitu noin 2 740, mutta vertailu nykyisten pelaajien kanssa on vaikeaa, sillä Morphy antoi usein peleissään tasoituksena ratsun tai sotilaan, eikä ELO-järjestelmä ollut käytössä hänen elinaikanaan. Myös tietokoneiden käytön lisääntyminen ja avausteorian huima kasvu ovat muuttaneet shakkia. Menneiden aikojen pelaajien vahvuuksia voi kuitenkin arvioida erinäisillä tavoilla.Morphyn menestyksen seurauksena shakinpeluu levisi laajasti Yhdysvaltoihin. Yhdysvaltalainen shakin maailmanmestari, Bobby Fischer, kehui Morphya ja sanoi tämän olevan kaikkien aikojen paras pelaaja. Fischerin mukaan Morphy olisi nykyiseen shakkiteoriaan ja ideoihin tutustuttuaan voittanut kenet tahansa modernin mestarin Fischeria itseään lukuun ottamatta.
Paul Morphy vs. Charles Le Carpentier (1849) Morphylle tyypillinen tasoituspeli, jossa hän uhraa lisäksi useita upseereja
Louis Paulsen vs. Paul Morphy (1857) Amerikan mestaruusturnauksen finaalin kuudes peli
Paul Moephy vs. Tuntematon pelaaja (1858) Morphylle tyypillinen nopean kehityksen ja uhrausten peli
Paul Morphy vs. Braunschweigin herttua Karl ja kreivi Isouard (1858) Sevillan parturin väliajalla pelattu kuuluisa Oopperapeli
Ensimmäinen amerikkalainen kongressiturnaus, New york 1857, Morphy voitti turnauksen.
Morphy-Harrwitz, Pariisi 1858 (Morphy pelasi mustilla ilman f7-sotilasta), Morphy johti 5½-2½, kun Harrwitz keskeytti ottelun.
Morphy-Thompson, New york 1859 (Morphy antoi ratsun tasoitusta), Morphy voitti 5-3Suluissa merkityt tulokset ovat ilman tasapelejä, sillä niitä ei laskettu.
Konsala, Kimmo: Shakin maailmanmestareita.   Hämeenlinna: Karisto, 1981. ISBN 951-23-1789-3.
Konsala, Kimmo: Shakin maailmanmestareita.   Hämeenlinna: Karisto, 1981. ISBN 951-23-1789-3.    
Lawson, David: The Pride and Sorrow of chess.    David McKay Company, Inc., 1976. ISBN 978-0679130444.    
Shibut, Macon: Paul Morphy and the Evolution of Chess Theory.    Dover Publications, 2004. ISBN 978-0486435749.    
Sergeant, Philip: Morphy's Games of Chess.    Dover Publications, 1957. ISBN 978-0486203867.     Sisältää kaikki Morphyn ottelu-, turnaus- ja näytöspelit ja useimmat kevyet pelit analyyseineen sekä lyhyen elämäkerran.

Paul Leander Norrback (19. elokuuta 1930 Karijoki – 1. huhtikuuta 1995 Karijoki) oli suomalainen harmonikkataiteilija ja säveltäjä. Hän oli uraa uurtava konserttimusiikille omistautunut harmonikkataiteilija, joka saavutti kansainvälistä huomiota sekä Pohjois-Amerikassa että Neuvostoliitossa 1950-luvulla. Hänen uransa jäi kuitenkin varsin lyhyeksi terveydellisistä syistä. Norrbackin tunnetuin sävellys on valssi ”Varisevat lehdet”, jonka hän sävelsi 16-vuotiaana vuonna 1946.
Norrback syntyi Karijoella Myrkyn kylässä Tilda Elina (o.s. Niemi, 1897–1968) ja Leander Norrbackin (1904–1968) nelilapsiseen musiikkiperheeseen. Hän sai jo nelivuotiaana ensikosketuksen harmonikkaan isänsä opastuksella. Isä Leander oli 1920–1940-lukujen tunnetuimpia suomalaisia harmonikansoittajia. Myös hänen vanhempi sisarensa Maire innostui instrumentista. Leander Norrback alkoi määrätietoisesti kasvattaa pojastaan harmonikkataiteilijaa jo varhain, ja nuori Paul saattoi harjoitella harmonikansoittoa päivittäin viisi tai kuusikin tuntia. Isä järjesti Paulille myös musiikin teorian opetusta eteläpohjalaisen kirkkomuusikon Toivo Alangon johdolla.Paul Norrback esiintyi yleisölle ensimmäisen kerran kahdeksanvuotiaana Teuvalla Perälän työväentalolla. Leander Norrback alkoi järjestää konsertteja poikansa kanssa, ja Paul esiintyi muun muassa Vaasassa 8-vuotiaana. Esiintyminen sai myönteisiä lehtiarvosteluja ja toi näin hänen läpimurtonsa lapsitähtenä. Ohjelmistossa oli ahkeran harjoituksen tuloksena niin tasokkaita kappaleita, että Paulia alettiin pitää musiikin ihmelapsena. Hän oli mukana myös isänsä tanssiorkesterissa.Paul Norrback osallistui ensimmäisiin harmonikansoiton Suomen mestaruuskilpailuihinsa vuonna 1944. Hän sijoittui kilpailussa seitsemänneksi mutta voitti samana vuonna Pohjanmaan harmonikansoiton mestaruuskilpailun. Samana vuonna Paul aloitti konserttikiertueet yhdessä Leander Norrbackin, Maire Norrbackin ja Mauri Koivuniemen kanssa. Viikon aikana saattoi olla kuusikin konserttia, joiden päätteeksi soitettiin usein tanssit. Konserttiosiossa Paul soitti enimmäkseen klassista musiikkia. Hän tahtoi opiskella enemmän musiikin teoriaa ja jatkoi 1946 musiikkiopintoja Vaasan konservatoriossa. Harmonikan ohella Norrbackin opiskeluinstrumenttina oli piano. Hän alkoi myös säveltää varsin varhain ja valssi ”Varisevat lehdet” syntyi syksyllä 1946. Paul Norrback esiintyi Vaasan Orkesterin kevätkonsertin solistina 1947, mitä Matti A. Pohjolan mukaan pidettiin tuona aikana ”suhteellisen ennakkoluulottomana”.
Norrbackin mielenkiinto suuntautui ensisijaisesti konserttimusiikkiin, ja hänestä tulikin instrumenttinsa uranuurtaja tällä alueella. Norrback sijoittui 1947 toisissa harmonikansoiton Suomen mestaruuskilpailuihissaan toiseksi ja voitti ensimmäisen mestaruutensa vuotta myöhemmin. Kilpailuvoiton siivittämänä Norrbackille avautui mahdollisuus lähteä konserttimatkalle Yhdysvaltoihin ja Kanadaan huhtikuussa 1949. Konserttikiertueen managerina Yhdysvalloissa toimi baritonilaulaja Laurie (Lauri) E. Laine, joka oli aiemmin toiminut muun muassa Onni Laihasen konserttien järjestäjänä ja solistina. Norrback konsertoi jo matkalla M/S Gripsholm -laivalla 3. toukokuuta, ja ensimmäinen konsertti Yhdysvalloissa oli 10. toukokuuta 1949 Brooklynin Suomalaisessa haalissa. Ensimmäinen konserttikiertue käsitti yhteensä 86 julkista konserttia. Jäähyväiskonsertti pidettiin 5. joulukuuta New Yorkissa Imatran suomalaishaalissa. Norrbackille oli suunniteltu tätäkin laajempaa kiertuetta, muun muassa Kaliforniaan, mutta hänen oli palattava Suomeen varusmiespalvelusta suorittamaan, koska hänelle ei myönnetty lykkäystä. Konsertit olivat saaneet runsaasti kiittäviä arvosteluja erityisesti amerikan- ja kanadansuomalaisissa lehdissä. Myös Pietro Deiro oli vieraillut ainakin kahdessa konsertissa Norrbackin oltua tähän yhteydessä.Norrback suoritti varusmiespalveluksensa Hämeenlinnassa radiosähköttäjänä. Hänen sähkötysnopeutensa oli 120 merkkiä minuutissa, mikä pysyi pitkään komppanian ennätyksenä. Hän voitti toisen harmonikansoiton Suomen mestaruutensa marraskuussa 1950 ja kolmannen vuonna 1951. Norrback oli Suomen Harmonikansoittajain Liiton perustajajäseniä vuonna 1952. Hän vieraili myös suhteellisen usein Helsingissä 1950-luvun alussa ennen toista Pohjois-Amerikan kiertuetta, muun muassa Radio-orkesterin solistina Nils-Eric Fougstedtin johdolla.Norrback lähti toiselle Pohjois-Amerikan konserttikiertueelle vuonna 1952. Managerina toimi jälleen Laurie E. Laine, joka oli ollut pitkään kirjeenvaihdossa etenkin Leander Norrbackin kanssa kiertueen järjestämiseksi. Kiertue kesti tällä erää aina vuoteen 1956 saakka eri puolilla Yhdysvaltoja ja Kanadaa. Norrback esiintyi myös useita kymmeniä kertoja sekä radiossa että televisiossa ja teki useita levytyksiä. Norrback antoi vuosina 1952–1956 Pohjois-Amerikassa kaikkiaan noin 400 konserttia, ja hänen arvostelumenestystään luonnehdittiin ainutlaatuiseksi. American Accordionists’ Association myönsi 1954 Norrbackille kansainvälisesti ansioituneimman harmonikkataiteilijan vuosittaisen diplomin. Hän palasi Suomeen loppukesällä 1956. Maineen ja kokemuksen karttumisesta huolimatta kiertueet eivät kuitenkaan olleet taloudellisesti odotetunlaisia menestyksiä. Manageri ei ollut paras mahdollinen, eikä Norrback omien sanojensa mukaan saanut koskaan rojalteja Yhdysvalloissa tehdyistä levytyksistään. Norrback oli paluumatkallaan matkustajana M/S Stockholmilla sen törmätessä matkustajalaiva SS Andrea Doriaan.
Kotiin palattuaan Paul Norrback aloitti Suomessa konserttikiertueet, joissa Leander Norrback toimi konserttien organisaattorina. Kiertueita varten perustetussa Paul Norrbackan yhtyeessä soittivat myös Leander Norrback, Maire Norrback sekä Paulin serkut Tauno Niemi ja Gösta Engvall. Konsertti-illat olivat totuttuun tapaan kaksijakoisia, etenkin maakunnissa. Ensimmäinen osa koostui klassisesta konserttimusiikista ja toinen osa tanssimusiikista. Kaupungeissa Norrback saattoi tosin keskittyä konserttimusiikin esittämiseen. Matti A. Pohjolan mukaan Norrbackin yhtyettä pidettiin maakunnissa usein ”liian taiteellisena” laajan yleisön makuun, eikä maaseutupaikoilla pidetyistä esiintymisistä juurikaan uutisoitu. Norrback konsertoi kuitenkin myös Helsingissä ja tärkeimmissä maakuntakaupungeissa ja saavutti kaupunkiyleisöltä ja lehtien musiikkiarvostelijoilta myönteistä palautetta.
Vuonna 1957 Norrback teki matkan musiikkifestivaaleille Moskovaan. Hän voitti kultamitalin siellä pidetyissä kansainvälisissä harmonikkakilpailuissa. Hän levytti pitkäsoittolevyn, joka koostui hänen omista sävellyksistään ja muun muassa Domenico Scarlattin musiikista. Hän sai myös tilaisuuden esiintyä televisiossa. Neuvostoliiton-matkan takia Norrbackilta evättiin jatkossa pääsy Yhdysvaltoihin, ja esiintymisiä oli siitä lähtien jatkettava pääosin Suomessa.1960-luvun alkupuolella Norrback teki yhteistyötä muun muassa kapellimestari Mikko von Deringerin kanssa ja tuotti musiikkiohjelmia Yleisradioon. He tekivät myös yhteistyötä Norrbackin musiikin levyttämisessä.
Suomen markkinat olivat niukat konserttimusiikkiin keskittyvälle harmonikkataiteilijalle. Hänellä oli myös vaikeuksia löytää kustantajia sävellyksilleen, joita pidettiin liian taiteellisina. Mikko von Deringerin mukaan niin sanotun rautalankamusiikin voimakas esiinnousu muutti kustantajien asenteita eikä varsinkaan klassiselle harmonikkamusiikille katsottu löytyvän markkinoita. Paul Norrback alkoi vetäytyä julkisuudesta 1960-luvun puolivälin jälkeen. Hän vieraili vuonna 1966 sisartensa Mairen ja Leilan luona Ruotsissa ja konsertoi Köpingissä. Konsertti oli menestys ja sen myötä tuli myös uusia konserttitarjouksia. Norrback matkusti kuitenkin yllättäen takaisin Suomeen ja kotiinsa Karijoen Myrkkyyn. Hän kieltäytyi myös Helsingistä tulleista radiosoittotarjouksista. Omien sanojensa mukaan hän tunsi ”soittaneensa liikaa”.Norrback masentui ja sairasteli ja eli hiljaiseloa 1980-luvulle saakka. Norrbackille myönnettiin valtion taiteilijaeläke 1976, ja hän sairastui diabetekseen vuonna 1979. Loppuaikoinaan hän suostui esiintymään muutamia kertoja. Vuonna 1977 Norrback esiintyi pitkän hiljaisen kauden jälkeen Sata-Häme Soi -musiikkijuhlilla Ikaalisissa, Ilmajoen musiikkijuhlilla sekä Eteläpohjalaisissa speleissä. Hän jatkoi kuitenkin säveltämistä, joskin sävellykset jäivät pääosin julkaisematta nuottikustantajien keskittyessä edelleen viihteelliseen harmonikkamusiikkiin. Paul Norrbackin kunniaksi järjestettiin 50-vuotisjuhlakonsertti Karijoella 19. elokuuta 1980.
Paul Norrback seurusteli vuodesta 1964 saakka Helmi Mirjami Sulkkon kanssa, ja he avioituivat 18. lokakuuta 1970. Norrbackin vanhempien sairasteltua ja menehdyttyä vuonna 1968 Norrbackit asuivat jonkin aikaa Kristiinankaupungissa, kunnes muuttivat takaisin Karijoen Myrkkyyn kesällä 1972. Paul Norrback vietti suhteellisen hiljaista, jopa eristäytynyttäkin elämää.
Paul Norrback soitti pianoharmonikkaa aikana, jolloin viisirivinen näppäinharmonikka oli yleisempi soitin Suomessa. Hänen soittotyylinsä oli jo lapsuudesta alkaneen määrätietoisen harjoittelun tulosta. Norrbackin tyyliä on kuvattu muun muassa kepeäksi, ”vain aavistuksenomaisesti koskettavaksi” ja ”määrätietoisen rytmikkäästi eteneväksi”. Vaikka Norrbackin on väitetty edustaneen soittotyyliltään ”amerikkalaista koulukuntaa”, Matti A. Pohjolan mukaan Norrback oli saanut vaikutteita isänsä kautta suoraan 1910-luvulla Suomessa vaikuttaneista italialaisista kiertävistä harmonikansoittajista ja heidän soittoperinteestään. Norrbackin soittotyyli oli saanut jo suhteelliseen vakiintuneen muotonsa 1940-luvulla ensimmäisen Suomen mestaruusvoiton aikoihin; ennen ensimmäistä Yhdysvaltain kiertuetta. Norrbackille tärkeintä ohjelmistoa oli taidemusiikki, jonka parissa hänen tekniset ja ilmaisulliset valmiutensa pääsivät parhaiten oikeuksiinsa.Norrbackin soittotyyli saavutti eniten vastakaikua taidemusiikista kiinnostuneen yleisön ja kriitikoiden parissa, jotka olivat valmiita hyväksymään harmonikan konserttimusiikki-instrumenttina tai vähintäänkin kiinnostuneita soittimen mahdollisuuksista. Taiteelliset ohjelmistovalinnat nakersivat kuitenkin Norrbackin kansansuosiota, vaikka hänen tekniset taitonsa tunnustettiin myös maakunnissa ja kansanomaisemman musiikkimaun omaavan yleisön parissa. Kanadansuomalainen lehtikirjoittaja George Harold totesi erään Norrbackin Kanadassa pidetyn konsertin sisältäneen hieman liian vähän ”saapasvarsimusiikkia” ja liikaa ”taidelurituksia”. Myös suomalainen maaseutuyleisö piti Norrbackin ohjelmistovalintoja ja soittoa liian ”konstailevana” ja ”taiteellisena”.Italialaissyntyinen, yhdysvaltalainen harmonikkapedagogi Theodore Pezzola puolestaan ylisti Norrbackin teknisiä taitoja ja arvioi niiden olevan maailman kärkitasoa. Norrbackin soiton musikaalisuutta, vapautuneisuutta ja luonnollisuutta korostettiin useissa konserttiarvioissa. Norrbackin voitettua CBS:n järjestämän kansainvälisen musiikkikilpailun Kanadassa vuonna 1953 hänen tekniikkaansa ja hienostunutta musikaalisuuttaan verrattiin jopa kitaristi Andrés Segoviaan ja Norrbackista alettiin käyttää yleisesti lisänimeä ”Harmonikan Segovia”.
Paul Norrback teki hieman yli sata levytystä. Hän on levyttänyt omia sävellyksiään ja klassisia teoksia Suomen lisäksi Yhdysvalloissa, Kanadassa ja Neuvostoliitossa. Matkojensa pohjalta Norrback tutustui italialais-yhdysvaltalaisen harmonikkaklassikon Pietro Deiron sävellyksiin ja sovituksiin ja teki niitä tunnetuksi Suomessa.
Norrback on säveltänyt yli kaksisataa sävellystä, joista valtaosa on julkaisematta. Niistä levytettyjä on runsas viisikymmentä. Hänen tunnetuin sävellyksensä on ”Varisevat lehdet”, jonka hän teki vain 16-vuotiaana katsellessaan lehtien putoamista. Norrbackin oman ensilevytyksen julkaisi levy-yhtiö Rytmi vuonna 1952, ja Reino Helismaan sanoittama laulettu versio ilmestyi vuonna 1957 Matti Louhivuoren ja Kalevi Nyqvistin esittämänä. Kappale on harmonikkakilpailujen vakio-ohjelmistoa ja suomalaisen harmonikkamusiikin klassikoita. Taidemusiikin osalta Norrbackin pääteoksiin kuuluvat Scherzo ja Etydisarja, joita on hänen itsensä lisäksi esittänyt muun muassa Matti Rantanen. 1970-luvun lopulla syntyi vielä kolmiosainen Concertino.
CBS:n järjestämän kansainvälisen instrumentalistikilpailun voitto Kanadassa 1953
American Accordionists’ Associationin vuosittainen diplomi kansainvälisesti ansioituneimmalle harmonikkataiteilijalle 1954
Kansainvälisen harmonikkakilpailun kultamitali Moskovan suurilla festivaaleilla 1957
Matti A. Pohjola: Paul Norrback – harmonikan Segovia.   Helsinki: Librum, 1980. ISBN 951-862-010-5.

Paul Reiser (s. 30. maaliskuuta 1957 New York, New York, Yhdysvallat) on yhdysvaltalainen näyttelijä, käsikirjoittaja ja stand up -koomikko. Hän on syntynyt ja kasvanut New Yorkissa. Reiser opiskeli Binghamtonin yliopistossa pianonsoittoa ja säveltämistä. Hän on ollut neljä kertaa Golden Globe -ehdokkaana ja kuusi kertaa Emmy-ehdokkaana. Parhaiten hänet tunnetaan komediasarjasta Hulluna sinuun, jossa hän näytteli miespääosaa Paul Buchmanina. Hän on esiintynyt myös esimerkiksi elokuvissa Rakas poikani, Blondi joka sanoi tahdon, Aliens – paluu ja Ei omena kauas putoa.
Reiser on naimisissa Paula Ravetsin kanssa, ja heillä on vuosina 1995 ja 2000 syntyneet pojat. Reiser asuu perheineen Los Angelesissa.

Paul Satterfield (s. 19. elokuuta 1960 Nashville, Tennessee, Yhdysvallat) on amerikkalainen näyttelijä, joka on 1/4-cherokeeintiaani.
Satterfield aloitti uransa pienissä rooleissa elokuvissa ja televisiossa, kuten teinidraamassa Beverly Hills 90210. Hän aloitti 1991 ABC:n saippuasarjassa General Hospital, jossa hän näytteli Paul Hornsbyn roolia vuoteen 1994. Sitten hän näytteli Jennifer Lopezin kanssa lyhyeksi jäänessä sarjassa Hotel Malibu. Saippuasarjassa Savannah Satterfield näytteli 1996.
Näyteltyään muutamissa elokuvissa Satterfield palasi saippuamaailmaan tohtori Pierce Pettersonin rooliin tv-sarjaan Kauniit ja rohkeat, jossa hän näytteli 1998–1999. Sen jälkeen hänellä oli vierailuroolit komediasarjassa Will & Grace ja brittiläisessä tapakomediassa Coupling. Myöhemmin hän näytteli Jim Carreyn elokuvassa Bruce-taivaan lahja.
Sen jälkeen Satterfield on näytellyt tohtori Spencer Trumania ABC:n saippuasarjassa One Life to Live.
Hän on laulaja Rita Coolidgen sisarenpoika. Hän on ollut naimisissa Elizabeth Wellsin kanssa vuodesta 1996 lähtien ja pariskunnalla on kaksi lasta.

Paul on monissa maissa yleinen miehen etunimi. Nimi on lyhentymä roomalaisesta sukunimestä Paulus, joka merkitsee latinaksi "pientä" tai "nöyrää". Kristityissä maissa nimen on tehnyt suosituksi apostoli Paavali (Paulus), alkuperäiseltä nimeltään Saul, joka otti tämän nimen käännyttyään kristinuskoon.
Nimi Paul esiintyy samoin kirjoitettuna yleisesti myös englannin- ja ranskankielisissä maissa. Nimessä esiintyvä kirjainyhdistelmä au ääntyy kuitenkin näissä kielissä samaan tapaan kuin suomen o.
Suomessa nimi Paul on vuoden 2015 loppuun mennessä annettu Väestörekisterikeskuksen tietojen mukaan 8 264 miehelle ja alle 20 naiselle. Nimestä on käytössä myös muunnokset Paavo, Pauli ja Paavali. Paulin nimipäivä on 25. tammikuuta, jota kristikunnassa on vanhastaan vietetty apostoli Paavalin kristinuskoon kääntymisen muistopäivänä.

Pavel Viktorovitš Pogrebnjak (ven. Павел Викторович Погребняк, s. 8. marraskuuta 1983 Moskova, Venäjän SFNT, Neuvostoliitto) on venäläinen jalkapalloilija, pelipaikaltaan hyökkääjä. Hän pelaa Englannin Valioliigan Readingissa ja Venäjän maajoukkueessa.
Pogrebnjak on edustanut vuonna 2002 alkaneella ammattilaisurallaan aiemmin Spartak Moskovaa, Baltika Kaliningradia, Himkiä, Šinnik Jaroslavlia, Tom Tomskia, Zenit Pietaria, VfB Stuttgartia ja Fulhamia. Zenit Pietariin hän siirtyi vuonna 2007. Pogrebnjak saavutti Zenit Pietarin riveissä Venäjän-mestaruuden vuonna 2007 ja UEFA Cupin voiton vuonna 2008. Hän voitti vuonna 2008 UEFA Cupin maalikuninkuuden 10 maalillaan yhdessä Bayern Münchenin Luca Tonin kanssa.
Venäjän maajoukkueessa Pogrebnjak debytoi vuonna 2006. Hän joutui jättämään 2008 EM-kilpailut väliin loukkaantumisen vuoksi.

Pedro Vicente Ernesto Quartucci (30. heinäkuuta 1905 Buenos Aires – 20. huhtikuuta 1983 Buenos Aires) oli argentiinalainen nyrkkeilijä. Hän sai kesäolympialaisissa 1924 Pariisissa pronssia höyhensarjassa. Hänestä tuli myös tunnettu näyttelijä, joka esiintyi muun muassa elokuvassa Al marido hay que seguirlo (1948). Hän kuoli sydänkohtaukseen.

Peem Oy oli Lahdessa vuosina 1967–1985 toiminut suomalainen huonekalutehdas, joka tunnettiin 1970-luvun lopulla Suomen suurimpana nahkaverhoiltujen sohvakalustojen valmistajana.
Yritys perustettiin nimellä Pentti Jämsä Oy vuonna 1967. Sen liikeideana oli tarjota vaurastuviin suomalaiskoteihin sekä vientimarkkinoille upottavan pehmeitä ja ylellisiä nahkasohvia, -nojatuoleja ja muita nahkaverhoiltuja kalusteita. Matti Halmeen suunnittelema futuristisvaikutteinen Aquarius-tuotesarja sai suosiota etenkin Yhdysvalloissa ja Japanissa. Muita Peemin tunnetuimpia mallistoja olivat Lunahod sekä ”syntisen punainen” nahkaverhoiltu makuuhuonekalusto Salome.Peem Oy:n liikevaihto vuonna 1980 oli noin 22 miljoonaa markkaa, josta viennin osuus oli 19 miljoonaa. Vuonna 1981 Peem Oy:n osti Vainio-Puhju Oy, mutta sen konkurssi vuonna 1985 lopetti myös Peemin toiminnan.Lahden museon kokoelmiin kuuluu Peemin messuilla huomionherättäjänä käyttämä kultapintainen nahkasohva 1970-luvulta.

Peeter Sauter [sautter] (s. 11. maaliskuuta 1962 Tallinna) on virolainen kirjailija, kääntäjä ja näyttelijä. 
Sauter työskenteli yövartijana ja turvamiehenä vuodet 1978–1992. Koulutukseltaan hän on näyttelijä ja teatteriohjaaja. Hän valmistui näyttelijäksi Tallinnan valtiollisesta konservatoriosta vuonna 1984 ja opiskeli draamaa Liverpoolissa John Moores Universityssa 1993–1994. 
Sauterin kirjailijanura alkoi vuonna 1988, kun hänen proosaansa julkaistiin Vikerkaar-lehdessä. Hänen ensimmäinen novellikokoelmansa Indigo julkaistiin vuonna 1990.
Viron itsenäistyttyä uudelleen hän opiskeli ja työskenteli jonkin aikaa Liverpoolissa (1992–1994) ja on sen jälkeen toiminut Tallinnassa kulttuuritoimittajana, mainoskirjoittajana ja kirjailijana. Hän on kääntänyt viroksi Jack Kerouacin ja Charles Bukowskin teoksia.
Sauterin proosaa on luonnehdittu provosoivaksi ja loukkaavaksikin. Hänen henkilönsä painiskelevat eksistentiaalisten kysymysten kimpussa ja koettavat ratkaista niitä irvokkailla ja latteilla tavoilla. Teoksissa toistuvat sellaiset teemat kuin seksi, naiset, alkoholi ja moottoripyörät. Viron kirjallisuudessa hän on tavoitellut eräänlaista kauhukakaran asemaa. Vuonna 1998 hän aiheutti skandaalin, kun Viron itsenäisyyden 80-vuotisjuhlien yhteydessä hän kirjoitti runon Lauakõne Eesti Vabariigi aastapäeva puhul kainestusmaja paraskile liiga pikalt istuma jäänud olles Raul Meelen taidenäyttelyyn.
Lauakõne Eesti Vabariigi aastapäeva puhul kainestusmaja paraskile liiga pikalt istuma jäänud olles (runoelma, 1998)
"Mahaan koskee." [Kõhu valu, 1995. Novellin alkuosa.] Suomentanut Markus Lång. — Parnasso 1/2000, s. 34–39.
"Vittuuks mä täällä." — Tallinnasta pois: Groteskia virolaista proosaa.  Toimittaneet Raija Hämäläinen ja Hannu Oittinen. Absurdia, Helsinki 2003. ISBN 952-5516-01-6
Hasselblatt, Cornelius 2006: Geschichte der estnischen Literatur (s. 737–739). Walter de Gruyter, Berlin – New York. ISBN 3-11-018025-1

Pehr Edvard Östring (26. huhtikuuta 1819 Närpiö – 23. kesäkuuta 1872 Helsinki) oli suomalainen maatalous- ja valtiopäivämies.
Östringin vanhemmat olivat varapastori Petter Östring ja Fredrika Ulrika Holstius. Östring valmistui ylioppilaaksi vuonna 1836, minkä jälkeen hän opiskeli ja harjoitti maataloutta ja kävi tutkimassakin sitä Tanskassa 1846–1848. Hän toimi tilanhoitajana ja -omistajana muun muassa Karjalohjalla, jossa hän myös ohjasi alalle aikovia nuoria. Östring julkaisi vuodesta 1854 vuoteen 1857 aikakauskirjaa Tidskrift för landthushållare, samoin kuin kirjoitti lehtijuttuja ja toimi 1850-luvun lopulla Uudenmaan ja Hämeen läänin maanviljelysseuran sihteerinä.
Östring valittiin edustamaan talonpoikaissäätyä valtiopäiville 1863. Seuraavana vuonna hänestä tuli Tammisaaren raatimies ja vuoden 1867 valtiopäiville hänet valittiin sieltä edustamaan porvarissäätyä. Östring joutui myöhemmin suuriin taloudellisiin vaikeuksiin ja kuoli naimattomana Helsingissä vuonna 1872.

Peili (engl. Through the Looking Glass) on yhdysvaltalaisen draamasarjan Lostin (2004–2010) kolmannen tuotantokauden kaksiosainen päätösjakso. Sen ovat käsikirjoittaneet sarjan luoja ja vastaava tuottaja Damon Lindelof sekä vastaava tuottaja Carlton Cuse. Sen on ohjannut vastaava tuottaja Jack Bender. ”Peili” koostuu kahdesta osasta, jotka ovat järjestyksessään sarjan 71:s ja 72:s. Jakso esitettiin ensi kerran yhtenäisenä kahden tunnin jaksona Yhdysvalloissa ABC-kanavalla 23. toukokuuta 2007 ja jaettiin vasta DVD-julkaisua varten kahtia. Sitä pidetään yhtenä Lostin parhaimmista jaksoista. Se sai monia palkintoehdokkuuksia, mukaan lukien kolme Primetime Emmy -ehdokkuutta ja yhden Directors Guild of America -ehdokkuuden.
Jakson tarina sijoittuu joulukuuhun 2004, yli yhdeksänkymmentä päivää sen jälkeen kun Oceanic Airlinesin lento 815 törmäsi salaperäiselle saarelle. Lentoturmasta selviytyneiden ja saarella ennestään asuvien ”Toisten” välinen kilpailu kärjistyy yhteenottoon, kun joukko Toisia hyökkää selviytyjien leiriin. Toisaalla Jack Shephard (Matthew Fox) johtaa suurinta osaa selviytyjistä radiotornille saadakseen yhteyden lähistöllä sijaitsevaan rahtilaivaan. Saaren tapahtumien lisäksi jaksossa näytetään saaren ulkopuolisia tapahtumia, joiden keskeisessä osassa on itsetuhoinen ja päihderiippuvainen Jack. Jakson viimeisen kohtauksen juonenkäänteessä paljastuu, että saaren ulkopuoliset tapahtumat ovat välähdyksiä tulevasta eivätkä takaumia, joita aiemmissa Lost-jaksoissa oli käytetty.
Toiset suunnittelevat hyökkäystä selviytyjien leiriin siepatakseen raskaana olevia naisia tieteellisiin tutkimuksiin. Toisiin kuuluva Karl (Blake Bashoff) ilmoittaa tästä selviytyjille, jotka aikovat torjua hyökkääjät dynamiitilla. Sayid Jarrah (Naveen Andrews), Jin Kwon (Daniel Dae Kim) ja Bernard Nadler (Sam Anderson) jäävät rannalle aikomuksenaan räjäyttää dynamiitilla varustetut teltat Toisten saapuessa. Loput selviytyjistä lähtevät Danielle Rousseaun (Mira Furlan) johdolla radiotornia kohti, jotta he saisivat yhteyden Naomi Dorritin (Marsha Thomason) lähellä sijaitsevaan laivaan. Toisten saapuessa Sayid ja Bernard saavat räjäytettyä omat dynamiittinsa, mutta Jin epäonnistuu, mikä johtaa heidän kiinnijäämiseensä. Toisten joukosta Tom (M. C. Gainey), Ryan Pryce (Brian Goodman) ja Jason (Ariston Green) selviytyvät muiden seitsemän kuollessa. Kun James ”Sawyer” Ford (Josh Holloway) ja Juliet Burke (Elizabeth Mitchell) kuulevat vain kaksi räjähdystä, he kääntyvät takaisin rantaa kohti. Hugo ”Hurley” Reyes (Jorge Garcia), jota ei huolittu Julietin ja Sawyerin mukaan painonsa takia, ajaa löytämänsä pakettiauton rannalle, mikä antaa vangituille etulyöntiaseman. He tappavat loput Toiset Julietin ja Sawyerin avulla. Tom antautuu, mutta Sawyer ampuu hänet siitä huolimatta.Dharma Initiativen Peili-tutkimusasemalla Charlie Pace (Dominic Monaghan) on jäänyt kahden Toisen, Gretan (Lana Parrilla) ja Bonnien (Tracy Middendorf), vangiksi. Toisten johtaja Ben Linus (Michael Emerson) saa kuulla tästä ja lähettää Mikhail Bakuninin (Andrew Divoff) asemalle tappamaan kaikki kolme, jotta radiosignaalin häirintä säilyisi. Mikhail saapuu ja tappaa Gretan ja Bonnien, mutta Desmond Hume (Henry Ian Cusick), joka oli tullut asemalle hieman Charlien jälkeen, ampuu häntä harppuunapyssyllä rintaan. Bonnie kertoo Charlielle koodin (The Beach Boysin kappaleen ”Good Vibrationsin” nuotit), ja Charlie poistaa signaalin häirinnän. Samalla hetkellä Penelope ”Penny” Widmore (Sonya Walger) ottaa yhteyttä asemalle videon välityksellä. Penny sanoo, ettei hän tunne Naomia eikä lähettänyt laivaa, jolta Naomi väittää tulleensa. Mikhail onnistuu vammoistaan huolimatta uimaan pois asemalta ja räjäyttämään huoneen ikkunan kranaatilla, mikä saa huoneen tulvimaan. Charlie lukitsee oven estääkseen Desmondia hukkumasta hänen kanssaan ja kirjoittaa ennen hukkumistaan käteensä tussilla ”EI PENNYN LAIVA”.Ben on ampunut John Lockea (Terry O’Quinn), yhtä selviytyjistä. Huomattuaan jalkojensa halvaantuneen Locke aikoo ampua itsensä, mutta Walt Lloydilta vaikuttava hahmo (Malcolm David Kelley) pysäyttää hänet. Sillä aikaa Ben antaa Richard Alpertille (Nestor Carbonell) tehtävän johtaa Toiset ”Temppelille”. Ben jättää Toiset adoptoidun tyttärensä Alexin (Tania Raymonde) – Rousseaun tyttären ja Karlin tyttöystävän – kanssa aikomuksenaan vakuuttaa Jack siitä, että soittaminen Naomin väelle on huono idea.Kate Austen (Evangeline Lilly) on pahoillaan siitä, että Sawyer ei halunnut hänen tulla tämän mukaan rannalle pelastamaan Sayidia, Jinia ja Bernardia. Jackin mukaan Sawyer yrittää vain suojella Katea. Kun Kate kysyy Jackilta miksi hän puolustelee Sawyeria, Jack vastaa rakastavansa Katea. Tätä aiemmin Kate oli nähnyt Jackin suutelemassa Julietia. Ben ja Alex pysäyttävät Jackin ryhmän; Ben ilmoittaa Jackille, että Naomi ei ole se kuka hän sanoo olevansa ja että yhteyden ottamisella laivaan on kohtalokkaita seurauksia kaikille. Ben määrää Sayidin, Jinin ja Bernardin ammuttavaksi radiopuhelimella ja kun Jack kuulee kolme laukausta, hän hyökkää Benin kimppuun ja lyö häntä useamman kerran kasvoihin. Jackin tietämättä laukaukset ammuttiin hiekkaan Benin aiempien käskyjen mukaisesti. Rousseau tapaa 16-vuotiaan tyttärensä Alexin, jonka Toiset olivat vieneet häneltä vauvana, ja yhdessä he köyttävät Benin. Ryhmä saapuu radiotornille ja Rousseau poistaa hätäkutsunsa vapauttaakseen taajuden Naomin käyttöön. Ennen kuin Naomi saa soitettua laivalle, Locke heittää häntä veitsellä selkään ja uhkaa ampua Jackin jos tämä soittaa laivalle. Locke ei kuitenkaan pysty ampumaan Jackia, joka viestii George Minkowskin (Fisher Stevens) kanssa puhelimitse. Minkowski kertoo selviytyjille lähettävänsä apua.
Saaren ulkopuolisissa tapahtumissa partainen Jack esitetään itsetuhoisena juoppona, joka on koukussa särkylääkkeisiin. Luettuaan jonkun tuntemansa kuolinilmoituksen Jack näyttää olevan valmis tappamaan itsensä ja valmistautuu hyppäämään alas sillalta. Hänen huomionsa kiinnittyy kuitenkin auto-onnettomuuteen, jonka uhreja hän rientää pelastamaan. Myöhemmin Jack käy sen henkilön muistotilaisuudessa, josta hän aiemmin luki, ja huomaa olevansa ainoa paikalla. Jakson viimeisessä kohtauksessa Kate ilmestyy ja Jack juttelee saaresta hänen kanssaan. Katsojalle paljastuu, että jakson saaren ulkopuoliset tapahtumat olivatkin välähdyksiä tulevasta, eivätkä takaumia. Jakson kuluessa ”etuumat” ”Peilin” jälkeisiin vuosiin näyttävät, että Jack pääsee pois saarelta ja palaa kirurgin työhönsä. Jack kertoo Katelle muistotilaisuudesta. Kate sanoo, ettei tiennyt siitä, muttei olisi muutenkaan osallistunut. Jack kertoo myös käyttäneensä Oceanic Airlinesin heille antamaa ”kultaista passia” lentääkseen Tyynen valtameren yli joka viikko ja toivonut putoavansa alas. Jack vaikertaa, että heidän ei olisi koskaan pitänyt lähteä saarelta ja että heidän pitää palata takaisin. Kate on eri mieltä ja lähtee haluttomana jatkaa keskustelua, jonka he ovat käyneet ilmeisesti aiemminkin.
Jakson alkuperäinen nimi (”Through the Looking Glass”) viittaa Lewis Carrollin kirjoittamaan romaaniin Liisan seikkailut peilimaailmassa. Lisäksi se on viittaus sarjan kuvitteellisen Dharma Initiative -järjestön tutkimusaseman nimeen. Jakson kuvaukset alkoivat 13. huhtikuuta 2007 ja päättyivät 7. toukokuuta 2007. Käsikirjoittajat olivat niin myöhässä aikataulusta, että joitakin sen osia kuvattiin samalla kun osaa vielä kirjoitettiin. Jakso kuvattiin pääasiassa Oahulla, Havaijilla, mutta osa kuvattiin myös Los Angelesissa. Sairaalakohtauksissa käytettiin hyväksi toisen ABC-kanavan televisiosarjan Greyn anatomian lavasteita.15-vuotias Malcolm David Kelley palasi lyhyesti rooliinsa 10-vuotiaaksi Walt Lloydiksi. Häntä ei mainittu virallisessa lehdistötiedotteessa, joka annettiin noin kaksi viikkoa ennen jakson esittämistä. Kelley merkittiin ”erityisvierailevaksi tähdeksi”. Hänen roolihahmonsa oli päässyt pois saarelta edellisen kauden viimeisessä jaksossa, vain 26 vuorokautta jakson tapahtumia aiemmin;
Kelley ei ollut kuitenkaan esiintynyt yhdessäkään kohtauksessa yli vuoteen. Lyhyessä kohtauksessa Walt on selvästi kasvanut pituutta ja hänellä on myös matalampi ääni. Tuottajat olivat toivoneet, että Waltin isää näytellyt Harold Perrineau olisi päässyt mukaan jaksoon, mutta tämä oli kuvaamassa uutta pilottijaksoa CBS:lle. Jakson käsikirjoittajat Damon Lindelof ja Carlton Cuse tekivät kumpikin ääniroolin jaksossa esittäen lentokapteenia ja uutistenlukijaa.
Yksi kauden tärkeimmistä sivujuonista, Charlien kuolema, tuli päätökseen tässä jaksossa. Juoni alkoi aiemmin kolmannen kauden aikana, kun Desmond alkoi nähdä ennustuksia Charlien kuolemasta. Charlie uhmasi kohtaloaan monesti kauden edetessä, mutta hän hyväksyy kohtalonsa, kun Desmond kertoo hänelle, että hänen täytyy kuolla, jotta Charlien tyttöystävä Claire Littleton pääsisi pois saarelta. Tämä juoni syntyi toisen tuotantokauden lopulla, kun Charlien huumeriippuvuustarina oli ohitse. Monaghan sai tietää hahmonsa kuolemasta kaksi jaksoa aikaisemmin ja oli helpottunut siitä, että tiesi hahmonsa tulevaisuuden. Hän sai toiseksi viimeisenä kuvauspäivänään kuvausryhmältä lahjaksi itse tehdyn kanoottimelan. Monaghan toivoi vierailevansa sarjassa unikohtauksissa tai takaumissa. Hän esiintyi sarjan viimeisellä kaudella jaksoissa ”Lentokenttä” (engl. LA X), ”Onnellinen elämä” (engl. Happily Ever After), ja ”Loppu” (engl. The End).Ohjaaja Jack Benderin mukaan Matthew Fox ”todella luovuttaa ruumiinsa ja sielunsa kertomaansa tarinaa varten”, ja Fox myönsi olleensa hyvin uupunut jakson tuotannon aikana. Muiden Lostin kausien päätösjaksojen tavoin ”Peilin” viimeinen cliffhanger-kohtaus pidettiin erittäin salaisena ja sille annettiin koodinimi. Sen jälkeen kun Cuse ja Lindelof olivat kirjoittaneet kohtauksen, vain Fox, Lilly, Bender ja tuottaja Jean Higgins saivat kopion käsikirjoituksesta. Kohtaus kuvattiin Honolulussa tyhjällä parkkipaikalla. Lentokenttä lisättiin green screenin avulla. Varotoimista huolimatta täydellinen ja yksityiskohtainen jaksokuvaus ladattiin internetiin noin viikkoa ennen jakson esittämistä. Disney tutki vuotoa. Vuoto sai Cusen ja Lindelofin vetäytymään mediasta, ja he kieltäytyivät tekemästä haastatteluja ennen vuoden 2007 Comic-Conia.Jackin vieraileman hautaustoimiston nimi ”Hoffs/Drawlar” on anagrammi sanalle ”flashforward” (suom. etuuma). Sarjan luojat Lindelof ja J. J. Abrams olivat saaneet ajatuksen etuumien käytöstä jo sarjan alkuvaiheessa. Cuse ja Lindelof alkoivat kuitenkin vasta hahmotella ideaa ensimmäisen kauden lopussa, kun he tajusivat, että takaumat lakkaisivat ajan myötä olemasta paljastavia, ja että heidän pitäisi alkaa käyttää etuumia tarinan kertomiseen.Jakso saatiin valmiiksi 21. toukokuuta 2007, vain kaksi päivää sen ensiesittämistä aiemmin. Michael Giacchino sävelsi sen musiikin, ja jaksossa käytettiin lisäksi Nirvanan ”Scentless Apprenticea” ja The Beach Boysin ”Good Vibrationsia”. Lostin kausien päätösjaksot ovat noin kaksi kertaa pidempiä tavalliseen Lost-jaksoon verrattuna. Tästä syystä jakso jaettiin kahtia, kun se julkaistiin DVD:nä. Jakso ei sisällä aiempia tapahtumia kertaavaa osiota jakson alussa, vaikka sellainen löytyy useimmista jaksoista. Cuse sanoi, että hän ja Lindelof ovat sitä mieltä, että kauden päätösjakso on ”hyvin siisti”, ja että he ovat ylpeitä siitä. Vuonna 2015 Lindelof kertoi ”Peilin” olevan hänen kautta aikojen paras kirjoittamansa jakso, ja kertoi viimeisen kohtauksen kirjoittamisen olleen ”mahtavaa”. ABC Entertainmentin presidentti Stephen McPherson kutsui ”Peiliä” yhdeksi sarjan parhaimmista jaksoista. Buena Vista Home Entertainment julkaisi ”Peilin” kolmannen tuotantokauden DVD- ja Blu-ray-levyllä Suomessa 25. tammikuuta 2008.
”Peili” sai hyviä arvosteluja kriitikoilta ja sitä pidettiin yhtenä sarjan parhaimmista jaksoista. Los Angeles Timesin kriitikko kirjoitti, että jakso oli ”poikkeuksellisen dramaattinen ja jännittävä”. Access Atlantan kriitikon mielestä ensimmäinen jakso alkoi hieman hitaasti, mutta toinen osa ”sisälsi hienoja käänteitä ja uskomattoman liikuttavia hetkiä – sekä onnellisia että surullisia”. Associated Press -lehdessä kirjoitettiin, että ”kauden voimakas päätösjakso palautti sarjan kunnian sillä samalla oveluudella ja juonittelulla, mikä teki siitä niin koukuttavan alun perin.” The San Francisco Chroniclessa kirjoitettiin, että ”sen lisäksi, että jakson tahti oli nopea, jännitteet suuria ja jakson sisälsi paljon vastauksia, käsikirjoittajat ottivat houkuttelevan riskin kertoessaan katsojalle, että tulevaisuudessa – – ehkä kaikki – – Lostin saarella olevat pääsevät sieltä pois. Heidän toiveensa toteutuu. Jackin lopullisen kohtalon kautta käsikirjoittajat tuovat esille, mitä on tarkoitettu sanonnalla ’ole tarkkana siitä mitä toivot’”. The San Jose Mercury News -lehden kriitikko kutsui päätösjaksoa ”hämmästyttäväksi työnäytteeksi hyvästä tarinankerronnasta.” The Pittsburg Post-Gazetten kriitikko kommentoi etuuman olleen ”käänne, joka antoi saagalle uutta potkua sen marssiessa kohti vuoden 2010 päätöstään.” The Boston Globessa julkaistuun yhteenvetoon oli kirjoitettu, että jakso oli ”epäilemättä tajunnanräjäyttävä, mullistava kaksituntinen, joka tarjosi suuria harhautuksia, kasapäin ruumiita, pelastuksen mahdollisuuden [ja] monipuolisia kuvauksia sankaruudesta.” Lehdessä jatkettiin, että Charlien kuolema oli ”sarjan koskettavin menetys tähän mennessä.” The Palm Beach Post- ja Wizard-lehdissä se valittiin vuoden 2007 ”parhaaksi cliffhangeriksi”. The Chicago Tribunessa sitä kutsuttiin ”tasokkaaksi menestykseksi” sen tahdista ja toiminnasta, mutta etuumakohtaukset koettiin tylsiksi ja ”kömpelöiksi”. Time valitsi sen vuoden 2007 parhaimmaksi jaksoksi ja sen viimeisen kohtauksen yhdeksi parhaimmista vuonna 2007.”Peilin” esittämisviikolla Lost oli viikon neljänneksi katsotuin sarja keskimäärin 13,86 miljoonalla katsojalla. Jakso oli ehdolla parhaan ohjauksen, käsikirjoituksen ja leikkauksen Emmy-palkintoihin, mutta ei voittanut yhtään palkintoa. Jakso lähetettiin Emmy-raadille harkittavaksi myös parhaan draamasarjan palkintoa varten. Lisäksi ohjaaja Jack Bender oli ehdolla Directors Guild of America -palkinnon saajaksi.

Peittaus tarkoittaa siemenviljan käsittelyä peittausaineella, joka on myrkyllinen sienikasvustoa ja tuhohyönteisiä torjumaan tarkoitettu maatalouden torjunta-aine. Peitattu vilja on yleisimmin siemenviljaa, jota ei saa käyttää ruokana tai rehuna peittausaineen myrkyllisyyden takia. Yleensä peitattu vilja värjätään, jotta se olisi helpompi erottaa.
Peittauksessa on perinteisesti käytetty jauhepeittausta, jolloin käsittely on helppoa ja käsittelylaite yksinkertainen (täyttöruuviin kiinnitettävä). Jauhepeittaukseen liittyy kuitenkin kasvanut keuhkosyöpäriski. Nykyään on siirrytty käyttämään nestepeittausta, joka hoidetaan kuivurilla suoraan täyttövaunuun. Nestepeitattu siemen ei pölyä, mikä tekee sen käsittelystä helpompaa allergioista kärsivälle. Nesteellä peitatun siemenen aiheuttama keuhkosyöpäriski on myös pienempi. Tahmea peittausneste on tosin tahrivampaa kuin jauhe.
Neonikotinoidia sisältävien peittausaineiden on epäilty olleen haitallisia pölyttäville hyönteisille kuten mehiläisille ja kimalaisille. Aineen epäillään siirtyvän kasvin varteen, mm. kukan meteen ja heteisiin, joita pölyttäjät hyödyntävät. Mehiläisillä myrkyn on epäilty aiheuttavan suuntavaiston katoamista ja kimalaisilla kuningatarkuolemia ja kasvuhäiriöitä. MTT tutkii asiaa Suomessa yhdessä Eviran, Tukesin, MTK:n, Elintarviketeollisuusliiton, Helsingin yliopiston, Suomen Mehiläishoitajain Liiton sekä Maa- ja metsätalousministeriön kanssa Neomehi-hankkeessa.
Lahti, Kimmo & Rönkä, Antti: Biologia: Ympäristöekologia.   Helsinki: WSOY oppimateriaalit, 2006. ISBN 951-0-29702-X.    

Pekka Nurmi (28. syyskuuta 1944 Pori – 27. toukokuuta 2011) oli suomalainen Porissa asunut sosiaalineuvos ja vähäosaisia auttaneen Elämän Eliksiiri ry:n toiminnanjohtaja. Häntä kutsuttiin myös "Porin Hurstiksi".Pekka Nurmi syntyi Porin Vähäraumalla työläisperheen kuopuksena. Kotoa lähdettyään hän vietti kiertelevää elämää vaihtaen työ- ja asuinpaikkaa tiheään tahtiin. Päihteiden käyttö johti myös rikoksiin ja vankilatuomioihin. Tämä kierre katkesi vasta kun Nurmi tuli uskoon vuonna 1981. Hän perusti Poriin vähäosaisia auttavan Elämän Eliksiiri-yhdistyksen ja oli 10 vuoden ajan yhdistyksen toiminnanjohtajana. Yhdistys jakoi vuonna 2007 66 000 ruokakassia ja vuonna 2009 jo yli 80 000 ruokakassia. Työstään Nurmi sai sosiaalineuvoksen arvonimen. Pekka Nurmi kuoli toukokuussa 2011 keuhkosyöpään.
Marjukka Haukilammi : Pummista neuvokseksi — Pekka Nurmi, Porin Hursti. Kustannus HD, Loimaa 2009 ISBN 9789525556551

Pekka Ylermi Oksala (6. toukokuuta 1942 Helsinki – 8. kesäkuuta 2016) oli Yleisradion politiikan toimittaja, joka muistetaan etenkin yhdessä Antero Kekkosen ja Leif Salménin kanssa vetämistään television vaalitenteistä. Varsinaiselta koulutukseltaan muusikkosuvusta lähtöisin oleva Oksala oli opettaja. Uransa hän aloitti urheilutoimittajana ja toimitussihteerinä. Oksala selosti myöhemminkin sekä radiossa että televisiossa suunnistusta, muun muassa vuosikymmeniä Jukolan viestin. Hän voitti itsekin poikien viestisuunnistuksen Suomen mestaruuden sarjassa H-18 vuonna 1960. Pekka Oksala selosti televisiolle myös Moskovan olympialaiset.Ennen vuosia 1976–1996 kattavaa Yleisradiouraa Oksalan työpaikkoja olivat Keskisuomalainen, Suomenmaa ja Helsingin Sanomat. Vuodesta 1989 vuoteen 1991 toimi myös Suomen Kunnat -lehden päätoimittajana.Vuonna 2008 Oksala sai Suunnistussäätiön ensimmäisen Matti Salmenkylä -tunnustuspalkinnon suunnistusurheilun hyväksi tehdystä PR-työstä.

Pelastautumispuku (myös pelastuspuku) on vesitiivis, lämpöä eristävä kumista tai erityismateriaalista valmistettu koko kehon peittävä suojapuku. Nykyaikaiset pelastuspuvut valmistetaan samoista materiaaleista ja samoilla menetelmillä kuin sukelluksessa käytettävät kuivapuvut.
Pukuja käytetään merellä, kun tehtävien laatu vaatii veden armoille asettautumista tai kauppalaivoilla uppoamisen vaaran uhatessa. Pääosaan puvuista liittyy oma kelluntajärjestelmä sekä kiinteät valjaat helikopteri- tai vinssinostoa varten.
Pelastuspukujen ominaisuudet määritellään SOLAS ja CE normeissa. Kalastuksessa käytetään myös edullisempia ja vähemmän suojaavia kelluntapukuja.

Nimi-testi OKEdison (Edson) Arantes do Nascimento eli Pelé, KBE (s. 23. lokakuuta 1940 Três Corações, Minas Geraisin osavaltio, Brasilia) on brasilialainen jalkapalloilija, jota usein pidetään kaikkien aikojen parhaana pelaajana. Hän on lajin ainoa kolminkertainen maailmanmestari. Pelé teki 22-vuotisen uransa aikana ennätykselliset 1 283 maalia 1 363 ottelussa, joista Brasilian maajoukkueessa 92 ottelua ja 77 maalia. Hän voitti pelaamissaan sarjoissa maalikuninkuuden yhteensä 11 kertaa.
Peléllä on 32 joukkuemestaruutta, ja hän on jalkapallossa voittojen ykkössijalla yhdessä Portugalin Vítor Baían kanssa.Kaikkiaan Pelé voitti kolme maailmanmestaruutta Brasilian maajoukkueessa 1958, 1962 (loukkaantui turnauksen alussa) ja 1970. Hän on yksi neljästä pelaajasta, joka on tehnyt maalin useammassa kuin yhdessä MM-finaalissa.Peléstä on julkaistu useita kirjoja, ensimmäiset kaksi vuonna 1961. Ensimmäinen Pelé-elokuva O Rei Pelé julkaistiin 1962.
Pelén oikea nimi on Edison Arantes do Nascimento, mutta oikeasti etunimen pitäisi olla ilman i:tä, Edson, sillä syntymätodistukseen sattui virhe. Etunimi Edison on annettu keksijä Thomas Edisonin mukaan. Peléllä on useita lempinimiä. Perheen kesken hänet tunnetaan Dicona. Häntä on myös kutsuttu Gasolinaksi samannimisen brasilialaisen laulajan mukaan. Kuuluisin lempinimi on tietenkin Pelé, jonka alkuperä on jalkapalloseura Vasco de São Lourençon maalivahti Biléssä. Pieni Edson ei osannut sanoa tätä kunnolla, ja kotiseudulla Baurussa eräs poika alkoi kiusata häntä kutsumalla Peléksi (sanasta Pilé), joka ei tarkoita mitään. Hänestä on käytetty myös nimitystä Kuningas (port. O Rei), Musta helmi (port. Pérola Negra) ja Kreoli (port. Crioulo).
Pelén sukujuurista on kaksi teoriaa: ne juontavat joko Angolaan tai Nigeriaan. Pelé syntyi köyhään perheeseen Três Coraçõesin kaupunkiin, Rio de Janeiron pohjoispuolelle. Pelén isä, João Ramos do Nascimento (tunnetaan lempinimellään Dondinho) oli paikallisen jalkapallojoukkueen Atlético Três Coraçõesin pelaaja. Dona Celeste, Pelén äiti, oli paikallisen hevoskuskin tytär. Peléllä on veli Jair (tunnetaan nimillä Zico ja Zoca), joka pelasi myös jalkapalloa, mutta jäi veljensä varjoon Santoksessa, lopetti jalkapallouransa ja opiskeli juristiksi. Peléllä on myös sisar Maria Lúcia.Vuonna 1944 Dondinho sai mahdollisuuden pelata jalkapalloa Baurussa, jonne koko perhe muutti mukanaan Pelén eno Jorge sekä isänäiti Dona Ambrosina. Seitsemän vanhana Pelé alkoi kiillottaa kenkiä ja siirtyi myöhemmin työskentelemään kenkätehtaaseen. Nuorena poikana Pelé itse tahtoi, että hänestä olisi tullut lentäjä, mutta jalkapallo oli pienelle pojalle todella rakas harrastus.
Isän jalkapallo-ammatti takasi sen, että jalkapallo oli osa Pelén elämää. Pelé perusti naapurin lapsien kanssa ensimmäisen jalkapallojoukkueensa Sete de Setembro. 1950-luvulla Pelé pelasi myös muissa pienissä seuroissa, mutta Kengättömät oli Pelén ensimmäinen seura. Kun paikallinen kauppias lahjoitti joukkueen pelaajille kengät, he joutuivat vaihtamaan joukkueen nimeksi Amériquinha. Joukkue pärjäsi hyvin kaupungin järjestämässä turnauksessa ja Pelé oli turnauksen paras maalintekijä. Tämän jälkeen Pelé teki uransa ensimmäisen sopimuksen liittyessään Baquinhon joukkueeseen, joka oli Bauru Atlético Cluben poikien joukkue. Pelé menestyi Baquinhossa ja teki suuren vaikutuksen jalkapallopäättäjiin, erityisesti Waldemar de Britoon, joka oli saanut Pelén liittymään BAC:iin. Hän järjesti nuorelle lupaukselle mahdollisuuden pelata Santoksessa, ja Pelé pelasikin ensimmäisen ottelunsa 7. syyskuuta 1956 Santoksen paidassa.
Vasta 15-vuotias Pelé sai mahdollisuuden pelata yhdessä Brasilian tasokkaimmassa jalkapallojoukkueessa Santoksessa, jossa pelasi useita maajoukkueessakin pelaavia pelaajia, kuten Pepe. Santoksessa Pelé aloitti pelaamalla alle 20-vuotiaiden sarjassa, vaikka hän 15-vuotiaana olisi pystynyt pelaamaan alle 16-vuotiaiden joukkueessa. Lopulta hän pääsi myös viralliseen joukkueeseen ja teki ensimmäisessä ottelussaan, joka oli kuitenkin ystävyysottelu, maalin. Maalin päästänyt maalivahti Zaluar teetti myöhemmin käyntikortin, jonka mukaan hän oli "maalivahti, joka päästi sisään Pelén ensimmäisen maalin". Debyyttinsä ottelussa, joka ei ollut ystävyysottelu, Pelé teki 12. tammikuuta 1957 ruotsalaista AIK:ta vastaan.Pelén ensimmäinen Campeonato Paulistan voitto tuli jo vuonna 1956, mutta tuolloin hän ei pelannut virallisessa joukkueessa. Ensimmäisen varsinaisen mestaruutensa kansallisella tasolla Pelé saavutti 1958 tehden liigassa 58 maalia 38 ottelussa. 1959 Pelé suoritti asepalveluksen ja pelasi myös Brasilian armeijan joukkueessa.Vuonna 1961 Pelé loukkaantui vakavasti ottelussa Necaxaa vastaan. Hän sai vakavan osuman puolustajan kädestä kasvoihin ja olkapäähän. Loukkaantuminen johti kolmen viikon taukoon. 1962 Pelé kärsi nivusvammasta, joka johtui liian suuresta pelimäärästä.Pelén edustama Santos pelasi useasti ulkomailla, kuten Euroopassa ja Afrikassa. Monet varakkaat eurooppalaiset seurat (Real Madrid, Juventus FC ja Manchester United) yrittivät saada Pelén siirtymään Eurooppaan, mutta Brasilian hallitus oli nimennyt Pelén "kansallisarteeksi", eikä päästänyt häntä lähtemään pois Brasiliasta.
Loukkaantumisten jälkeen Pelé auttoi joukkueensa Copa Libertadoresin voittoon uruguaylaista Peñarolia vastaan 1962. Voitto cupista avasi tien Intercontinental Cupiin, jonka loppuottelussa Santos voitti portugalilaisen Benfican. Seuraavana vuonna Brasilia pystyi uusimaan kummatkin mestaruutensa: ensin Copa Libertadoresissa voitto argentiinalaisesta Boca Juniorsista sekä Intercontinental Cupissa voitto italialaisesta AC Milanista. Pelén edustama Santos ei näiden mestaruuksien jälkeen saavuttanut menestystä kansainvälisillä kentillä, mutta São Paolon mestaruussarjan voittoja Santos saavutti vielä kuudesti (1964, 1965, 1967, 1968, 1969, 1973). Yhteensä Pelé saavutti 10 Campeonato Paulistan mestaruutta Santoksessa ja oli 11 kertaa turnauksen paras maalintekijä.
Pelé alkoi kyllästyä jatkuvaan matkustamiseen ja harkitsi seurajoukkueuransa lopettamista. 1972 rahavaikeuksissa oleva Pelé kuitenkin teki vielä kahden vuoden sopimuksen seuran kanssa. Toisena sopimusvuonna kaikki palkkiot ja palkintorahat menisivät hyväntekeväisyyteen. Seurajoukkuejäähyväiset olivat edessä 1. lokakuuta 1974 Maracanãn stadionilla, kun Santos pelasi Ponte Pretaa vastaan. Ottelussa Pelé otti pallon käsiinsä, vei sen keskiympyrään ja kävi kiittämässä jokaisessa kulmassa katsojia.Santoksessa Pelé pelasi 1265 peliä viimeistellen niissä 1124 maalia.
Pelén omistama liikeyritys joutui vaikeuksiin, ja Pelén oli tehtävä yhdeksän miljoonan sopimus yhdysvaltalaisen New York Cosmosin kanssa. Yhdysvaltoihin oli hankittu myös monia muita huippujalkapalloilijoita, joiden ura alkoi olla loppupuolella, esimerkkinä Franz Beckenbauer, joka oli Pelén joukkuetoverina Cosmoksessa. Pelé muutti perheineen New Yorkiin 1975. Ensimmäisen pelinsä Cosmoksessa Pelé pelasi kesäkuussa. Vuonna 1976 Cosmos sijoittui toiseksi NASL:n pohjoisessa lohkossa ja vuonna 1977 Cosmos voitti mestaruuden. Pelé jätti lopulliset jäähyväisensä Giants Stadiumilla 75 000 katsojan läsnä ollessa 1. lokakuuta 1977. Pele teki ottelussa uransa viimeisen maalin.
Pelé pelasi ensimmäisen maaottelunsa Argentiinaa vastaan 7. heinäkuuta 1957. Hän päätti maajoukkueuransa 18. heinäkuuta 1971 ystävyysottelussa Jugoslaviaa vastaan Maracanãlla, jonne oli saapunut 180 000 katsojaa. Ottelu päättyi 2–2. Pelé pelasi Brasilian maajoukkueessa 92 ottelua tehden niissä 77 maalia.
Pelén valinta maajoukkueeseen Ruotsin MM-kisoihin herätti hämmästystä, sillä hänet oli valittu Corinthiansin tähtipelaajan Luisinhon tilalle MM-joukkueeseen. Pelé loukkasi ennen kisoja polvensa ottelussa Corinthiansia vastaan. Pelé pelasi lopulta alkusarjassa vain ottelussa Neuvostoliittoa vastaan.MM-kisoissa hän nousi urheilevan maailman tietoisuuteen tehtyään välierissä Ranskaa vastaan hattutempun. Loppuottelussa Ruotsia vastaan Pelé kuoletti keskityspallon reidellä, vippasi sen yli vastustajan puolustajan ja potkaisi pallon suoraan ilmasta Ruotsin verkkoon siirtäen Brasilian 3–1 -johtoon. Hän viimeisteli vielä loppunumerot 5–2 puskemalla. Näin hänestä tuli kaikkien aikojen nuorin maailmanmestaruuden voittanut pelaaja.
Brasilian maajoukkueella oli ennakkosuosikin paineet ennen Chilen MM-kisoja. Suurin osa joukkueesta oli sama kuin vuoden 1958 MM-kisoissa, mutta valmentaja oli vaihtunut. Brasilia joutui C-lohkoon yhdessä Meksikon, Tšekkoslovakian ja Espanjan kanssa. Brasilia voitti Meksikon ja Pelé syötti ottelussa Brasilian ensimmäisen maalin ja teki toisen. Pelé oli kuitenkin ottelun jälkeen epätavallisen väsynyt. Pelé loukkaantui ottelussa Tšekkoslovakiaa vastaan, ja ottelu päättyi 0–0. Pelé ei pelannut alkusarjan päättävässä pelissä Espanjaa vastaan, eikä myöskään myöhemmissä otteluissa Englantia, Chileä ja Tšekkoslovakiaa vastaan.
Brasilia oli kaksien edellisten MM-kisojen mestari, minkä vuoksi heihin kohdistettiin suuret odotukset, että he voittaisivat kolmannen kerran Jules Rimet-palkinnon ja saisivat sen omakseen. Joukkueen valmistautuminen ei kuitenkaan ollut optimaalista ja pelaajavalinnoissa oli huomattavia epäselvyyksiä. Lopulta Englannin MM-kisoista muodostui Pelén synkin MM-muisto, sillä Brasilia jäi alkulohkoon. 
Brasilia voitti turnauksen avausottelun Bulgariaa vastaan 2–0 Pelén onnistuessa maalinteossa kertaalleen. Seuraavassa ottelussa Unkaria vastaan Pelé oli vaihtopenkillä, kun Brasilia kärsi 3–1 -tappion. Alkulohkon viimeisessä ottelussa Portugalia vastaan Brasilia kärsi myös 3–1 -tappion Pelén pelatessa. Turnauksen jälkeen Pelé sanoi lopettavansa maajoukkueuransa. Brasilian kannattajien onneksi hän pyörsi päätöksensä.
Omien sanojensa mukaan Pelé ei halunnut lopettaa maajoukkueuraansa tappioon, ja hän päätti osallistua Meksikon MM-kisoihin 1970. Brasilian maajoukkue sai uuden valmentajan, Mario Zagallon ja Brasilia eteni karsinnoista suoraan kuudella voitolla MM-kisoihin. 
Brasilian avausottelu oli 3. kesäkuuta Tšekkoslovakiaa vastaan. Pelé teki ottelussa maalin ja Brasilia voitti 4–1. Alkulohkon toisessa ottelussa vastaan asettui Englanti, jonka Brasilia voitti 1–0. Alkulohkon viimeisessä ottelussa Romaniaa vastaan Pelé teki kaksi maalia, joiden ansiosta Brasilia voitti 3–2. Puolivälierissä Brasilia voitti Perun 4–1. Välierissä vastaan asettui Uruguay, joka oli voittanut isäntämaa Brasilian vuoden 1950 maailmanmestaruuden ratkaisseessa ottelussa. Brasilia voitti ottelun 3–1. Loppuottelussa Brasilia kohtasi Italian: ottelu päättyi 4–1 Brasilian eduksi. Meksikon MM-kisat olivat Pelén ensimmäiset MM-kisat, joissa hän pystyi pelaamaan turnauksen jokaisen ottelun.
Pelé teki 822 virallisessa ottelussa 760 maalia. Näistä 541 oli pääsarjamaaleja 560 ottelussa. Kun lasketaan mukaan ystävyys- ja näytösottelut, on lukema 1282 maalia 1366 ottelussa.
Pelén päätä on kuvailtu tietokoneeksi, joka antoi jatkuvasti uusia ohjeita pallon ja muiden pelaajien sijainnin muuttuessa. Tämän ansiosta hän saattoi olla oikeassa paikassa oikeaan aikaan tekemässä tehokkaimman siirron. Pelé hallitsi palloa eri ruumiinosillaan ja yhdisti tämän erinomaiseen koordinaatiokykyyn sekä tasapainon hallintaan. Hänellä oli myös tarkka ja voimakas laukaus kummallakin jalalla. Kaiken täydensi ylivertainen peliäly.Pelé pelasi oppaiden vastaisesti murtautumalla puolustussumppujen läpi rangaistusalueen keskeltä. Hänen pelityyliään tutkineet ovat nimenneet brasilialaistähden vahvuudeksi käsivarsien ja kyynärpäiden käytön. Tämä kykeni "kauhomaan" vastustajien muodostaman miesmeren keskellä niin, että sallittu olkapäätaklaus kävi miltei mahdottomaksi. Jalkatekniikallaan Pelé puolestaan pystyi välttämään pallonriistoyritykset. Pelén pelitapa oli osin olosuhteiden sanelema, sillä hänen huippuaikanaan 1960-luvun alussa lajin puolustustaktiikka kukoisti, ja elettiin myös jalkapalloväkivallan kukkeinta aikaa ennen kuin FIFA alkoi tiukentaa varoituskäytäntöä ja kentältäpoistokäytäntöä.
Maaliskuussa 1961 ottelussa Fluminesea vastaan Pelé teki maalin, jossa hän harhauttaa kuusi pelaajaa sekä maalivahdin. O-Esporte-lehti nimesi sen "kauneimmaksi Maracanãlla tehdyksi maaliksi". Maalin kunniaksi on muistolaatta stadionin sisäänkäynnin päällä.Pelén uran yksi suurimmista saavutuksia tapahtui vuonna 1969. Pelén uran tuhannes maali lähestyi ja jokaisessa pelissä ennen tuota maalia oli satoja toimittajia. Pelé teki uransa 999. maalin rangaistuspotkusta ottelussa João Pessoassa Botafogoa vastaan, mutta samassa ottelussa Pelé joutui maalivahdiksi. Ottelussa Vasco da Gamaa vastaan vastustajan puolustaja teki oman maalin, ettei Pelé olisi saanut tehtyä 1000. maaliaan. Samassa ottelussa Pelé kuitenkin teki rangaistuspotkusta maalin.
Fernando Henrique Cardoson noustua valtaan, Pelé ryhtyi Brasilian urheiluministeriksi vuonna 1995. Hän toimi ministerinä 3 vuotta. Hän on näytellyt useissa elokuvissa, muun muassa Pako voittoon -elokuvassa yhdessä Sylvester Stallonen kanssa. Pelé on toiminut englantilaisen Fulhamin kykyjenetsijänä.Pelé aloitti toimintansa Unescon hyvän tahdon lähettiläänä 19. huhtikuuta 1994. Pelén teemana on urheilu huumeidenkäytön ja köyhyyden vastaisena toimintana.
Pelé meni naimisiin vuonna 1966 Rosemerin kanssa Pelén vanhempien talossa Santosissa. Pelélle syntyi ensimmäinen lapsi, Kelly Cristina vuonna 1967 ja toinen, Edson Cholbi do Nascimento eli Edinho 27. elokuuta 1970. Kolmas lapsi Rosemerin Jennifer syntyi 1978, mutta samana vuonna Pelé ja Rose erosivat. Peléllä on kaksi aviotonta lasta, Flávia Christina Kurtz, toimittaja Lenita Kurtzin kanssa vuodelta 1968 sekä Sandra Regina Machado sisäkkö Anísia Machadon kanssa. Sandra on kirjoittanut kirjan Tytär, jota Kuningas ei halunnut (port. A filha que o Rei não quis).Huhtikuussa 1994 Pelé meni naimisiin recifeläisen gospelmuusikko Assíria Seixas Lemosin kanssa. Hän sai Assírian kanssa kaksoset, Joshuan ja Celesten 26. syyskuuta 1996.
1956, 1958, 1960, 1961, 1962, 1964, 1965, 1967, 1968, 1969, 1973 Sao Paulon osavaltiomestaruus
1961, 1962, 1963, 1964, 1965, 1968 Brasilian CupParas maalintekijä 1961, 1963, 1964 (jaetusti)
Pelén merkitys tunnustettiin jo hänen aktiivivuosinaan. Hänet valittiin vuonna 1973 Etelä-Amerikan parhaaksi jalkapalloilijaksi.Peléä on kunnioitettu myös urheilu-uransa jälkeen useilla huomionosoituksilla. Hänet valittiin National Soccer Hall of Fameen vuonna 1993. Vuonna 1999 Pelé nimettiin vuosisadan parhaaksi urheilijaksi sekä Helsingin Sanomien, Dagens Nyheterin, L'Équipen, että Reutersin julkaisemilla listoilla. Kansainvälinen olympiakomitea on nimennyt hänet 1900-luvun urheilijaksi. ja Kansainvälinen jalkapalloliitto FIFA "Vuosisadan pelaajaksi".Pelé pitää hallussaan myös kahta merkittävää maailmanennätystä. Hän on tehnyt eniten pääsarjamaaleja (541) ja eniten maaleja yhdessä seurassa (643 maalia Santosille).
Duarte, Orlando, Ballos, Alex & Pelé: Pelé.   Helsinki: Otava, 2006. ISBN 951-1-20594-3.    
Timo Järviö: HS-tähdet. Vuosisadan 100 parasta urheilijaa.   Helsinki: WSOY, 2000. ISBN 951-0-24592-5.    
Pelé, toim. Robert L. Fish: Jalkapallo – elämäni. (Alkuteos: My life and the beautiful game). Suomentanut Yrjö Lautela. Espoo: Weilin + Göös, 1977. ISBN 951-35-1539-7.

Pelle Miljoona & Avoimet Ovet oli suomalainen, 1980-luvun alussa toiminnassa ollut Pelle Miljoonan johtama yhtye. Se teki loppuvuodesta 1980 32 paikkakuntaa kiertäneen rauhankiertueen nimeltä "Sienipilven varjossa" ja julkaisi kiertueen jälkeen alkuvuonna 1981 Rakkaudesta elämään -LP:n.

Pellonpuiston peruskoulu on Huittisen kunnassa oleva 7–9 luokkalaisille tarkoitettu oppilaitos. Opettajia koulussa on 31, joista musiikin ja liikunnan opettajat opettavat myös lukiossa. Koulun rehtorina tällä hetkellä toimii Mari Maine. Koulussa toimii myös muuta henkilökuntaa: neljä koulunkäyntiohjaajaa, kolme laitoshuoltajaa, kokki, kaksi ravitsemustyöntekijää, ravitsemustyönjohtaja, kiinteistönhoitaja, koulusihteeri, koulukuraattori sekä terveydenhoitaja. Oppilaita koulussa on 336. Jo ennen kuntaliitosta Pellonpuiston koulu toimi Huittisten ja Vampulan kuntien yhteisenä yläkouluna. 
Koulurakennus on saatu valmiiksi vuonna 1968, mutta sen jälkeen sitä on saneerattu.  Koulu koostuu kahdesta rakennuksesta A -ja B-puolesta. A-puolen remontti valmistui vuonna 2005 ja B-puoli vuonna 2008. Pellonpuistolla ja Lauttakylän lukiolla on myös yhteisiä luokkia lukion tiloissa. Muun muassa liikuntatunteja pidetään tennishallissa, uimahallissa sekä jäähallissa. Juhlat pidetään useasti Risto Ryti -salissa Huittisten ammatti ja yrittäjä opistolla. 
Pellonpuistossa, niin kuin muissakin kouluissa, on mahdollista valita kieliä sekä muita valinnaisaineita 8- ja 9-luokille.
Kielivalinnat: Kaikki lukevat pakollisena englantia ja ruotsia. Vapaaehtoisena kielenä Pellonpuistossa saa valita ruotsin, saksan, ranskan, venäjän tai espanjan. Muut valinnat: liikunta, musiikki, tekninen - tai tekstiilikäsityö, kuvaamataito, kotitalous, lakitieto, sisustuskurssi, digikuvaus, logiikkapelit, mahdollisuus opiskella kotitaloutta ruotsiksi tai englanniksi. 
Comenius on EU:n rahoittama hanke, joka on suunnattu nuorille poistamaan ennakkoluuloja. Se opettaa nuorille myös kansainvälisyyttä. Hanke käynnistyi Pellonpuiston koulussa syksyllä 2010 ja ryhmässä työskenteli 20 oppilasta. Pellonpuiston koulun yhteistyömaat ovat Niegowa (Puola), Budapest (Unkari), Ceuta (Espanja), Trnava (Slovakia) ja Aydin (Turkki).

Peloponnesolaissota käytiin pääasiassa Ateenan ja Spartan johtamien liittojen välillä vuosina 431–404 eaa. Persialaissotien jälkeen Ateenan valta oli kasvanut valtavasti, ja muut kaupunkivaltiot pelkäsivät, että Ateenasta tulisi liian voimakas. Lopulta sota syttyi Spartan ja Ateenan välillä. Peloponnesolaissota oli yksi antiikin Kreikan historian käännekohdista. Sota veti mukaansa miltei kaikki kreikkalaiset kaupunkivaltiot, ja sen aikana kuoli ennennäkemätön määrä ihmisiä. Sodan aikana kumpikin osapuoli teki myös julmuuksia, joilta aikaisemmin oli säästytty.
Sodan alkuvaihetta kutsutaan yleensä nimellä Arkhidamoksen sota Spartan kuninkaan Arkhidamoksen mukaan. Sodan alkuvuosina Perikleen johtama Ateena yritti välttää taisteluja. Perikles kuitenkin kuoli ruttoon, joka iski Ateenaan vuonna 430 eaa. Sodan ensimmäinen vaihe loppui vuonna 421 eaa., kun osapuolet solmivat niin sanotun Nikiaan rauhan. vuoteen 415 eaa., jolloin ateenalaiset lähettivät Nikiaan johdolla retkikunnan Sisiliaan avustamaan liittolaisiaan Syrakusaa vastaan. Ateenalaisten Sisilian sotaretki epäonnistui, kun spartalaisten oma retkikunta kukisti ateenalaiset täydellisesti. Sisilian sotaretken epäonnistuttua Ateenan vallassa olleet Joonian kaupungit kapinoivat spartalaisten innoittamina. Myös Persian valtakunta alkoi tämän jälkeen avustaa Spartaa. Alkibiadeen johdolla Ateenan laivasto voitti kuitenkin Spartan laivaston, ja vuoteen 406 eaa. mennessä Ateena oli vallannut takaisin suurimman osan entisestä valtakunnastaan. Sodan lopullinen käännekohta oli, kun spartalainen Lysandros sai vallattua Hellespontoksen. Spartalainen laivasto tuhosi täydellisesti ateenalaisten laivaston vuonna 405 eaa., ja Ateena antautui vuonna 404 eaa.
Peloponnesolaissodan kulun dokumentoi historioitsija Thukydides kirjassaan Peloponnesolaissota. Thukydides toimi sodan aikana strategina eli sotapäällikkönä, mutta hänet erotettiin virastaan, kun hän ei ollut pystynyt estämään spartalaisia valtaamasta Amfipolia. Thukydides oli itse paikalla useamman sodan alkuvaiheen tapahtuman aikana, ja muilta osin hänen kirjansa perustuu silminnäkijöiden kertomuksiin. Thukydides aloittaa kirjansa seuraavasti:
»Ateenalainen Thukydides on kirjoittanut tämän kertomuksen sodasta, jota peloponnesolaiset ja ateenalaiset kävivät toisiaan vastaan. Hän ryhtyi tehtävään heti sodan puhjettua otaksuen että sota olisi suuri ja merkittävämpi kuin mitkään aikaisemmat; hän päätteli tämän siitä että kumpikin puoli oli silloin varustautunut kaikin tavoin mitä parhaimmin taisteluun, ja havaitsi muunkin Hellaan asettuvan jommallekummalle puolelle joko heti tai jonkin ajan epäröityään. Tämä sota oli todella suuri järkytys, jonka ovat kokeneet helleenit ja osa barbaareja, voisipa jopa sanoa miltei koko ihmiskuntakin.» (Thukydides 1.1, kääntänyt J. A. Hollo)
Persialaissotien jälkeen osa kreikkalaisista kaupunkivaltioista muodosti Ateenan johdolla Deloksen meriliiton, jonka jäsenten tuli varustaa liiton käyttöön laivoja yhteistä puolustusta varten ja turvata Kreikka persialaisia vastaan. Liitto sai nimensä Deloksen saaresta, johon liiton yhteinen kassa oli säilötty. Ajan myötä liiton jäsenet alkoivat maksaa liitolle rahaa laivojen varustamisen sijasta. Peloponnesolaissodan alkaessa Ateenan lisäksi ainoastaan Khios ja Lesbos ylläpitivät omia laivastoja. Vuonna 454 eaa. liiton varat siirrettiin myös Ateenaan, joka olikin liiton selvästi vahvin jäsen. Seuraavien vuosikymmenien aikana Ateena käytti johtavaa asemaansa hyväkseen ja sekaantui liiton muiden jäsenten sisäisiin asioihin. Liitosta käytetään joskus anakronistista nimitystä "Ateenan imperiumi".
Kreikan toisella johtavalla kaupunkivaltiolla Spartalla oli myös oma liittonsa, johon kuului suurin osa Peloponnesoksen kaupungeista. Liittoon kuuluivat myös Korintti ja Theba. Vaikka Sparta olikin selvästi liiton vahvin jäsen, kaikilla jäsenillä oli yksi ääni liiton päätöksissä.Spartan ja sen liittolaisten sotavoimat olivat suurimmaksi osaksi jalkaväkipainotteisia. Spartan armeija oli kiistatta Kreikan parhaiten koulutettu ja paljon suurempi kuin Ateenan. Peloponnesolaisliiton jäsenistä ainoastaan Korintilla oli merkittävä laivasto. Ateena ja sen liittolaiset pystyivät laivastoillaan hallitsemaan Aigeianmerta ja häiritsemään kaupankäyntiä Spartan ja sen liittolaisten välillä. Koska sodan osapuolet olivat niin erilaisia, oli niiden vaikea saada aikaan ratkaisevaa taistelua.
Ateenan ja Spartan vihanpito oli alkanut jo niin sanotun ensimmäisen peloponnesolaissodan aikana 460–445 eaa. 
Sodan syiksi lasketaan yleensä Ateenan mielivaltainen käyttäytyminen Spartan liittolaisia vastaan. Thukydideen mukaan sodan tärkein syy oli se, että Sparta pelkäsi Ateenan kasvavaa valtaa. Sotaan johtaneita tapahtumia oli monia. Korintti valitti liittolaiselleen Spartalle siitä, että Ateena oli sekaantunut sen ja Kerkyran (nykyinen Korfu) väliseen kiistaan. Kerkyra oli Korintin entinen kolonia, ja sillä oli vuonna 435 eaa. alkanut kiista oman koloniansa Epidamnoksen (nykyinen Durrës Albaniassa) kanssa. Korinttilaiset puuttuivat kiistaan epidamnoslaisia avustaen. Ateena antoi vuorostaan tukensa Kerkyralle. Koska Kerkyralla oli tuolloin eräs kreikkalaisen maailman suurimmista laivastoista, oli Korintti huolissaan siitä, että Ateenan ja Kerkyran laivastot olisivat yhdessä liian vaikea vastus voitettavaksi.Vuonna 433 eaa. ateenalaisten ja kerkyralaisten laivastot kukistivat korinttilaiset Sybotan taistelussa ja estivät Korinttia hyökkäämästä Kerkyraa vastaan. Samoihin aikoihin Ateena alkoi piirittää Khalkidiken niemimaalla sijaitsevaa Poteidaian koloniaa. Poteidaia oli aikoinaan Korintin perustama, vaikka se tuolloin oli osa Ateenan liittoa. Ateenalaiset pelkäsivät, että Poteidaia kapinoisi ja vetäisi mukaansa muitakin kaupunkeja, ja vaativat muun muassa, että poteidaialaiset hajottaisivat kaupunkinsa muurit. Tähän poteidaialaiset eivät kuitenkaan voineet suostua. Ateenalaiset päättivät, että Poteidaia oli pakko pakottaa suostumaan Ateenan vaatimuksiin. Vuonna 432 eaa. ateenalaiset aloittivat Poteidaian piirityksen. Sybotan taistelun ja Poteidaian kiistan jälkeen Korintti yritti saada liittolaisiaan ja erityisesti Spartaa julistamaan sodan Ateenalle. Spartalaiset olivat kuitenkin haluttomia aloittamaan sodan näiden tapahtumien vuoksi.Vuoden 433 eaa. lopulla Ateena asetti myös Spartan liittolaisen Megaran kauppasaartoon, koska megaralaiset olivat viljelleet Demeterille pyhitettyä maata. Todellisuudessa kauppasaarto oli varmaankin kosto siitä, että Megara oli lähettänyt laivoja Korintin avuksi Kerkyraa vastaan. Ateena olisi myös halunnut Megaran eroavan liitostaan Spartan kanssa. Megara sijaitsi nimittäin Attikan länsiosassa, ja peloponnesolainen armeija saattoi helposti hyökätä Ateenan kimppuun sen kautta. Megaralaiset valittivat tietysti Ateenan käytöksestä Spartalle. Myös Ateenan lähellä oleva Aiginan saaren asukkaat valittivat Spartalle, että ateenalaiset olivat riistäneet saarelta itsemääräämisoikeuden asettamalla saarelle oman varuskuntansa.Kuultuaan megaralaisten valitukset spartalaiset lähettivät lähettiläitä Ateenaan vaatimaan, että Ateena lopettaisi Megaran kauppasaarron. Perikles vastusti tätä, koska Ateena ja Sparta olivat aikaisemmin sopineet, että kaikki kiistat ratkaistaisiin välityksen avulla. Spartalaiset taas eivät voineet suostua tähän ja aloittivat sodan Ateenaa ja sen liittolaisia vastaan. Thukydides väittää että Megaran kauppasaarto oli vain sopiva tekosyy aloittaa sota, ja että todellisuudessa syynä oli Spartan pelko Ateenan kasvavasta mahdista.Sodan alkuhetkenä pidetään maaliskuuta 431 eaa., kun 300 thebalaista yritti vallata Plataiain yllätyshyökkäyksellä. Plataiain hallitsema alue sijaitsi Theban ja Megaran välissä, ja se esti thebalaisia pääsemästä liittolaistensa luokse. Theba ja Plataiai olivat tietysti vanhoja vihollisia, ja thebalaiset olivat kauan haaveilleet Plataiain valloituksesta. Eräs plataiailainen petturi päästi thebalaiset sotilaat kaupunkiinsa, mutta yllättyneet platailaiset saivat vangittua kaikki hyökkääjät ja raivoissaan tappoivat heidät kaikki. Thebalaisten kavala yllätyshyökkäys ja plataiailaisten raaka sotavankien teloittaminen oli vastaan sitä käsitystä, mikä kreikkalaisilla tuolloin oli sodankäynnistä.
Sodan alkuvaiheessa Ateenan vaikutusvaltaisen poliitikon Perikleen suunnitelma oli evakuoida Attikan maaseudun asukkaat Ateenaa ja sen satamakaupunkia Pireusta ympäröineiden nykyisin Themistokleen muureina tunnettujen kaupunginmuurien suojaan. Karja taas lähetettäisiin Euboian saarelle. Perikleen suunnitelman mukaan Sparta ei pystyisi millään kukistamaan Ateenaa. Spartan strategia oli hyökätä kuningas Arkhidamos II:n johdolla Ateenaa ympäröivään Attikaan ja pakottaa ateenalaiset ratkaisevaan taisteluun. Vaikka spartalaiset hävittivät Ateenan ympäristöä sodan ensimmäisenä vuonna, ei itse kaupungille koitunut suurempaa kärsimystä, koska sitä pystyttiin huoltamaan meriteitse. Spartan sotajoukot pystyisivät pitämään hallussaan Attikaa vain lyhyen ajan, ennen kuin heidän ruokavaransa loppuisivat.Perikleen suunnitelma ei kuitenkaan ollut kaikkien ateenalaisten mieleen. Kun spartalaiset ryöstivät Attikan maaseutua, alkoivat eräät ateenalaiset, joista muuan Kleon oli äänekkäin, syyttää Periklestä pelkuruudesta. Spartalaiset eivät kuitenkaan pystyneet tekemään mitään pysyvää vahinkoa. Arkhidamos oli myös ollut alkujaan sotaa vastaan ja toivoi, että koko kiista saataisiin vielä selvitettyä neuvotteluilla. Perikleen strategian mukaan Ateena voittaisi, jos se välttelisi suurempia taisteluja.Ateena oli ennen sotaa saanut haltuunsa Naupaktoksen, joka sijaitsi Korintin lahden pohjoispuolella. Ateenalaiset olivat asuttaneet sinne Spartalle vihamielisiä messenialaisia ja saattoivat sieltä estää Korintin yhteydet länteen päin. Ateenalaiset päättivät tehdä juuri näin ja lähettivät Formionin kahdenkymmenen laivan kanssa Naupaktokseen. Korintti ja Sparta lähettivät liittolaistensa kanssa Brasidaan ja Knemoksen johtaman laivaston kukistamaan Formionia, mutta tämä kukisti peloponnesolaisten paljon suuremman laivaston Naupaktoksen taistelussa vuonna 429 eaa.
Vuoden 430 eaa. kesällä Ateenaan levisi rutto. Thukydideen mukaan rutto levisi Egyptistä aluksi Ateenan satamakaupunkiin Pireukseen. Sieltä se levisi itse Ateenaan, jossa suurin osa Attikan asukkaista oli sullottuna muurien sisään spartalaisia paossa. Tällaisissa olosuhteissa ruton oli varmaankin helppo levitä ateenalaisten keskuudessa. Kun ateenalaiset lähettivät lisäjoukkoja Poteidaian piiritykseen, levisi rutto myös piirittäjien joukossa. Rutto ei iskenyt yhtä rajusti muualle Kreikkaan. Kulkutauti tappoi kolmasosan Ateenan asukkaista, mukaan lukien Perikleen ja hänen poikansa. Rutto oli suuri isku Ateenalle, joka menetti merkittävän osan miesvoimastaan.Seuraavana vuonna spartalaiset alkoivat piirittää Plataiaita, Theban painostuksesta ja ehkä siksi, että he eivät halunneet hyökätä ruton riivaamaan Attikaan. Plataiailaiset lähettivät naisensa ja lapsensa evakkoon Ateenaan ja jättivät itse kaupunkiin vain 400 sotilasta, jotka pystyivät helposti puolustamaan kaupunkia ylivoimaisia vihollisjoukkoja vastaan.
Vuonna 428 eaa. Ateenan liittolainen Mytilene Lesboksen saarella alkoi kapinoida, ja pian koko saari Methymnaa lukuun ottamatta oli asettunut Mytilenen taakse. Ateenalaiset lähettivät heti 40 laivaa kukistamaan kapinalliset. Samalla mytileneläiset pyysivät apua Spartalta, joka päätti lähettää omista ja liittolaistensa laivoista koostuvan laivaston Mytilenen avuksi. Samalla spartalaiset päättivät tehdä uuden hyökkäyksen Attikaan. Laivastoa ei kuitenkaan saatu valmiiksi samana vuonna. Ateenalaiset eivät myöskään saaneet Lesbosta kukistettua, mutta saivat Mytilenen saarrettua maalta ja mereltä. Mytileneläiset pitivät pintansa koska uskoivat spartalaisten pian tulevan heidän avukseen.Vuoden 427 eaa. kesällä Spartan laivasto Alkidaan johdolla lähti matkaan Lesbosta kohti. Alkidas sai kuitenkin pian kuulla, että Mytilene oli antautunut ateenalaisille. Samana kesänä antautuivat myös Plataiain kaupunkia puolustaneet plataiailaiset. Spartalaiset tuomitsivat heidät kaikki kuolemaan. Ateenalaiset päättivät myös tuomita Mytilenen asukkaat kuolemaan, mutta he katuivat päätöstään jo seuraavana päivänä. Pikavauhtia Mytileneen lähetetty laiva pääsi perille juuri ennen kuin tuomio ehdittiin panna käytäntöön.Perikleen kuoleman myötä Ateena oli menettänyt selvän johtohahmonsa. Uutta sotaisampaa linjaa alkoi ajaa Perikleen suurin vastustaja Kleon. Ateenan strategia muuttui tämän jälkeen paljon aggressiivisemmaksi, ja vuonna 427 eaa. ateenalainen strategi Nikias valtasi Minoan saaren, jolta saattoi saartaa Megaran sataman.
Ateenalaiset tekivät sodan aikana useita hyökkäyksiä Peloponnesokselle mereltä, mutta nämä eivät olleet tähän asti tuottaneet Spartalle suurempaa vahinkoa. Demostheneen suunnitelman mukaan ateenalaiset linnoittivat pienen Pyloksen niemen Peloponnesoksella vuonna 425 eaa. Tarkoituksena oli tehdä Pyloksesta tukikohta, josta tehtäisiin sotaretkiä Spartaa vastaan ja jonne spartalaisten valtaan kyllästyneet helootit saattaisivat paeta. Spartalaiset linnoittivat vuorostaan viereisen Sfakterian saaren, mutta he jäivät saarelle loukkuun sen jälkeen, kun paikalle saapunut ateenalainen laivasto kukisti spartalaisten laivaston Pyloksen taistelussa. Demosthenes ja Kleon kukistivat jäljelle jääneet spartalaiset Sfakterian taistelussa ja ottivat vangiksi 292 spartalaista sotilasta. Sotavangit kuljetettiin Ateenaan, jossa heidät uhattiin teloittaa, jos Sparta vielä hyökkäisi Attikaan.Pyloksen ja Sfakterian voittojen jälkeen ateenalaisten into kasvoi, ja he päättivät hyökätä Spartan liittolaisia vastaan. Ensimmäiseksi kohteeksi otettiin Megara, jossa demokraatit olivat valmiita syöksemään vallasta kaupungin oligarkkisen johdon. Ateenalaisten hyökkäys epäonnistui, kun spartalainen sotapäällikkö Brasidas saapui yllättäen paikalle armeijan kanssa. Vuonna 424 eaa. ateenalaiset tekivät hyökkäyksen Boiotiaan, jossa he aikoivat linnoittaa Delionin temppelin. Ateenalaisten tarkoitus oli katkaista Spartan ja sen boiotialaisten liittolaisten välinen maayhteys. Ateenan joukot ja Theban johtamat boiotialaiset ottivat yhteen Delionin taistelussa. Ateenalaiset hävisivät tämän taistelun, joka on tunnettu siitä että filosofi Sokrates otti osaa siihen.Samaan aikaan Delionin taistelun kanssa Brasidas johti liittolaisista ja helooteista koostuvan armeijan Thessalian läpi Khalkidikeen. Brasidas sai tukea Makedonian kuninkaalta Perdikkas II:lta. Khalkidikessä hän valtasi Ateenan kolonian Amfipoliin, jolle kuului monta hopeakaivosta. Muutama muu lähiseudun kaupunki kapinoi myös ja asettui Spartan puolelle. Lähistöllä ollut ateenalaisen laivaston komentaja Thukydides lähetettiin estämään Amfipoliin valtaus, mutta hän ei ehtinyt pelastamaan kaupunkia. Tästä hyvästä hänet karkotettiin Ateenasta, ja hän kierteli Kreikkaa ennen kuin alkoi kirjoittaa peloponnesolaissotaa käsittelevää kirjaa. Pian Amfipoliin valtauksen jälkeen sodan rasittamat Ateena ja Sparta solmivat rauhan vuodeksi. Heti rauhansopimuksen päätyttyä ateenalaiset lähettivät Kleonin johdolla armeijan valtaamaan takaisin Amfipoliin. Brasidas sai kuitenkin ateenalaiset yllätettyä ja kukisti heidät Amfipoliin taistelussa. Kleon ja Brasidas kuolivat kummatkin taistelussa. Sodan jatkamista kannattaneet ateenalaiset menettivät Kleonin myötä johtohahmonsa, ja rauhaa haluavien oli helppo taivutella muut hyväksymään rauhansopimus Spartan kanssa. Spartalaiset olivat jo Sfakterian tappion jälkeen olleet valmiita jonkinlaiseen rauhaan.
Ateenan ja Spartan välille vuonna 421 eaa. solmittua rauhaa kutsutaan Nikiaan rauhaksi Ateenan silloisen johtohahmon ja rauhansopimuksen suurimman puolestapuhujan Nikiaan mukaan. Rauhansopimuksen mukaan Spartan tuli luovuttaa takaisin Amfipolis Ateenalle. Spartan kannalta tärkeintä oli se, että Ateenan hallussa olleet spartalaiset sotavangit luovutettiin takaisin. Ateenan tuli vuorostaan luovuttaa takaisin Sfakteria ja Pylos. Plataiain ateenalaiset luovuttivat Theballe. Thebalaiset pelkäsivät kuitenkin, että ilman Spartan uhkaa tulisi Ateena pian hyökkäämään heidän kimppuunsa. Ateena sai vuorostaan pitää Megaran satamakaupungin Nisaian. Rauhansopimus raivostutti Spartan liittolaisia, jotka tunsivat itsensä petetyiksi. Boiotia, Megara, Korintti ja Elis eivät suostuneet hyväksymään sopimusta ollenkaan.Koska spartalaiset eivät pystyneet saamaan liittolaisiaan hyväksymään Nikiaan rauhaa, päättivät he yrittää solmia liiton Ateenan kanssa. Pian rauhansopimuksen hyväksymisen jälkeen Ateena ja Sparta sopivat vielä yhteisestä puolustusliitosta viideksikymmeneksi vuodeksi. Ateenan tuli myös avustaa Spartaa, jos helootit kapinoisivat.
Rauhasta ei tullut pitkäikäinen, koska kummankaan osapuolen mielestä sotaa ei ollut saatu ratkaistua. Etenkin Spartan liittolaiset olivat tyytymättömiä rauhaan. Ateenassa sotaa kannattavien johtoon nousi nyt Perikleen veljenpoika Alkibiades, joka aikoi saada Spartan kukistettua ilman sotaa.Spartasta riippumaton Argos, yksi Peloponnesoksen suurimmista kaupungeista, liittoutui Mantineian kanssa ja yritti saada Spartan liittolaiset nousemaan kapinaan Spartaa vastaan. Argos oli demokratia kuten Ateenakin, ja heidät nähtiin luonnollisina Ateenan liittolaisina. Myös demokraattinen Elis meni mukaan Argoksen liittoon. Alkibiadeen sai Ateenan liittoutumaan Argoksen kanssa ja sai näin kolme liittolaista Spartan kotikentällä, Peloponnesoksella. Samalla se sai katkaistua maayhteyden Spartan ja sen tärkeimpien liittolaisten Korintin ja Theban välillä. Sparta yritti kaikin keinoin estää Argoksen liiton syntymisen, mutta epäonnistui. Vaikka ateenalaiset olivatkin jo rikkoneet Nikiaan rauhaa, ei kukaan kuitenkaan halunnut palata ennen rauhaa edeltäneeseen tilanteeseen.Vuonna 419 eaa. Argos uhkasi vallata pienen Epidauroksen kaupungin. Spartalaiset joukot olivat kahdesti valmiita hyökkäämään Argosta vastaan, mutta enteet olivat heistä huonot, ja he kääntyivät takaisin kotiin. Sparta sai kuitenkin avustettua Epidaurousta lähettämällä sinne salaa 300 sotilasta. Ateenalaiset puolestaan miehittivät uudelleen Pyloksen. Vuonna 418 eaa. spartalaiset hyökkäsivät liittolaistensa kanssa Argosta vastaan nuoren kuninkaansa Agis II:n johdolla. Spartalaiset saivatkin Argoksen joukot täysin yllätettyä. Agis sopi kuitenkin argoslaisten kanssa aselevon, vaikka hänen joukoillaan olikin taktisesti erittäin hyvät asemat. Agiksen päätös olla hyökkäämättä aiheutti kiukkua Spartassa. Agista syytettiin pelkuruudesta, ja hänet oltiin vähällä syrjäyttää.Argoslaisetkaan eivät olleet tyytyväisiä tapahtuneeseen. Liittolaistensa kanssa he valtasivat Orkhomenoksen ja alkoivat pian hyökätä Tegean kaupunkia vastaan. Jos Argos olisi saanut vallattua Tegean, olisi se pystynyt estämään kulkuyhteydet Spartan ja spartalaisille tärkeän Messenian välillä. Agiksen oli taas marssittava Argosta ja sen liittolaisia vastaan. Ateenalaisten päätettäväksi jäi, auttaako uusia liittolaisiaan vai pitääkö kiinni Spartan kanssa tekemästään rauhansopimuksesta. Ateenalaiset valitsivat uudet demokraattiset liittolaisensa. Joukot kohtasivat Mantineian kaupungin luona. Agiksen johtamat spartalaiset löivät Argoksen ja Ateenan joukot Mantineian taistelussa, joka oli peloponnesolaissodan suurin taistelu. Spartalaisten kukistettua vastustajansa he saivat taas miltei koko Peloponnesoksen valtaansa. Spartalaiset antoivat Ateenan joukkojen vetäytyä pois taistelun jälkeen ilman suurempia tappioita. Argoksen kanssa Sparta solmi viisikymmenvuotisen rauhan. Spartan tukemat oligarkit yrittivät kaapata vallan Argoksessa, mutta vuoteen 417 eaa. mennessä demokraatit saivat kaupungin takaisin valtaansa.
Vuonna 416 eaa. ateenalaiset aloittivat Meloksen piirityksen. Melos oli ainut Aigeianmeren saarista, joka ei ollut Ateenan liittolainen. Se olikin alkujaan doorialaisten asuttama, ja se oli ehkä tukenut Spartaa sodan alkuvuosina. Melos vallattiin, ja se koki saman kohtelun kun Skione, kaikki miespuoliset asukkaat tapettiin. Naiset ja lapset myytiin orjuuteen.
Vuonna 415 eaa. ateenalaiset saivat avunpyynnön sisilialaiselta liittolaiseltaan Segestalta (myös Egesta). Segestalaiset halusivat Ateenalta apua naapurikaupunkiaan Selinusta vastaan. He lähettivät myös rahaa, jolla saattoi varustaa 60 laivaa kuukauden ajaksi. Ateena oli jo aikaisemmin sodan aikana lähettänyt pienempiä laivastoja Sisiliaan avustamaan siellä olevia liittolaisiaan. Päävastustajana Sisiliassa Ateenalla oli Syrakusa, joka oli Korintin vanha kolonia. Nikias vastusti koko laivaston lähettämistä ja yritti kaikin keinon estää laivaston lähtemisen. Nikiaan mielestä Ateenan ei pitäisi sekaantua uuteen kaukaiseen sotaan samalla, kun todellista vihollista, Spartaa, ei ollut vielä kukistettu. Nikias huomasi kuitenkin pian, etteivät hänen sanansa purreet ateenalaisiin. Lopulta hän päätti vaihtaa taktiikkaa ja alkoi väittää, että lähetettävän retkikunnan pitäisi olla paljon isompi, jos haluttiin, että se saavuttaisi jotain. Nikias esitti, että lähetettäisiin 100 laivaa ja yli 5 000 sotilasta. Hän uskoi, että ateenalaiset eivät uskaltaisi lähettää näin suurta laivastoa vaan peruisivat koko suunnitelman. Nikiaan kauhistukseksi ateenalaiset suostuivat hänen ehdotukseensa ja päättivät myös, että Alkibiades, Nikias ja eräs Lamakhos lähetettäisiin johtamaan laivastoa.Vähän ennen kuin laivasto oli valmis lähtemään, tapahtui Ateenassa ihmisiä järkyttänyt teko. Joku häpäisi kaupungissa olleet Hermes-jumalan patsaat. Hermes oli matkamiesten jumala, ja häpäisijät halusivat ilmeisesti aiheuttaa vahinkoa tulevalle Sisilian retkelle. Samalla esitettiin myös syytöksiä siitä, että Alkibiades olisi ottanut osaa Eleusiin mysteereitä parodioiviin menoihin. Alkibiadeen poliittiset viholliset syyttivät häntä myös Hermeen häpäisemisestä. Alkibiades vastasi syytöksiin sanomalla olevansa heti valmis oikeudenkäyntiin. Hänen vastustajansa halusivat kuitenkin aloittaa oikeudenkäynnin vasta sen jälkeen kun laivasto oli lähtenyt, koska tiesivät Alkibiadeen olevan suosittu sotilaiden keskuudessa. Lopulta laivasto lähti Sisiliaan, mutta Ateenassa jatkettiin syyllisten etsimistä. Pian päätettiin muuttaa lakia niin, että Ateenan kansalaisia saataisiin kiduttaa todisteiden hankkimisen jouduttamiseksi. Eräät syytetyistä valitsivat maanpaon, joitain myös teloitettiin.
Laivasto purjehti aluksi Kerkyralle, jossa sen oli määrä tavata liittolaisten lähettämät laivastot. Yhteensä laivoja oli 134. Kerkyrasta laivasto jatkoi matkaa Etelä-Italiaan. Italiassa ateenalaisilla oli vaikeuksia saada liittolaisia, ehkä siksi että nämä pelästyivät nähdessään Ateenan valtavan laivaston. Selvästi ateenalaisten tarkoitus ei ollut enää vain auttaa liittolaisiaan, vaan vallata koko Sisilia. Samalla ateenalaiset saivat tietää, että Segestalla ei ollutkaan varaa maksaa lupaamaansa summaa. Nikias ehdotti, että laivasto purjehtisi Sisilian rannikkoa pitkin näyttäen muille Ateenan mahdin palatakseen tämän jälkeen kotiin. Alkibiades taas halusi, että ateenalaiset yrittäisivät saada aikaan kapinoita sisilialaisten keskuudessa ja samalla hyökkäisivät Syrakusaa ja Selinusta vastaan. Laivasto jatkoi matkaansa Ateenan liittolaisen Katanen luokse. Laivaston ollessa Katanessa saapui viesti, joka määräsi Alkibiadeen palaamaan Ateenaan oikeudenkäyntiä varten. Alkibiades pääsi kuitenkin matkalla Ateenaan pakenemaan ja hakeutui suojaan Spartaan, jossa hän yritti saada spartalaiset lähettämään oman retkikuntansa Sisiliaan. Ateenassa Alkibiades tuomittiin poissa ollessaan kuolemaan.Ennen ateenalaisen laivaston saapumista Syrakusassa pelättiin, että laivasto oli suunnattu heitä vastaan. Syrakusalainen sotapäällikkö Hermokrates ehdotti, että Syrakusa pyytäisi apua muilta Sisilian kaupungeilta Ateenaa vastaan. Hän ehdotti myös, että hankittaisiin apua Karthagolta, Syrakusan vanhalta viholliselta.Ateenalaiset joukot laskeutuivat maihin Syrakusan lähistölle. Heitä vastaan lähetetty syrakusalaisten armeija oli yhtä suuri kuin ateenalaisten, mutta syrakusalaisilla oli paljon enemmän ratsuväkeä. Tästä huolimatta ateenalaiset ja heidän liittolaisensa kukistivat vastustajansa. Syrakusalainen ratsuväki sai kuitenkin suojattua oman armeijansa vetäytymisen kaupungin muurien suojaan. Ateenalaiset palasivat tämän jälkeen Kataneen talven yli.
Hermokrateksen johdolla Syrakusa uudisti armeijaansa, jonka johtoon tuli nyt kolme sotapäällikköä: Hermokrates itse, Herakleides ja Sikanos. Syrakusa lähetti myös avunpyynnön Korinttiin ja Spartaan. Spartassa Alkibiades neuvoi spartalaisia lähettämään oman retkikuntansa Sisiliaan ja myös linnoittamaan Ateenan lähellä sijaitsevan Dekeleian. Spartalaiset päättivät lähettää Gylippoksen Sisiliaan, tosin vain neljän laivan kanssa.Vuoden 414 eaa. keväällä ateenalaiset kävivät taas toimeen: he alkoivat rakentaa muuria Syrakusan ympärille. Heidän laivastonsa taas esti pääsyn kaupunkiin mereltä käsin. Syrakusalaiset rakensivat vuorostaan omia "vastamuureja", joiden tarkoitus oli estää ateenalaisten aikeet. Lamakhos, joka oli yksi ateenalaisten päälliköistä, kuoli eräässä kahakassa, jossa syrakusalaiset yrittivät vallata erään ateenalaisen muurinpätkän. Ateenalaisten johtoon jäi nyt ainoastaan Nikias, joka ei alkujaankaan ollut uskonut sotaretken onnistumiseen.Pian tämän jälkeen Gylippos nousi maihin Himerassa ja keräsi kokoon armeijan, joka koostui etupäässä Ateenaa vastustavista sisilialaisista. Gylippos marssi Syrakusaan, jossa hän löi ateenalaiset ja rakennutti oman vastamuurin, joka katkaisi ateenalaisten saartorenkaan.Nikias luuli, että tapahtuneen jälkeen Syrakusan valtaaminen olisi mahdotonta. Hän lähetti Ateenaan viestin, jossa hän pyysi että ateenalaiset joko kutsuisivat takaisin koko retkikunnan tai lähettäisivät lisäjoukkoja. Ateenalaiset päättivät lähettää lisäjoukkoja Pyloksen sankarin Demostheneksen ja Eurymedonin johdolla. Uuteen laivastoon kuului 5 000 sotilasta ja 73 laivaa. Heti päästyään perille Demosthenes päätti hyökätä vihollisen kimppuun ja vallata tämän rakentamat muurit. Demostheneen johtama yöllinen hyökkäys epäonnistui, ja ateenalaiset kärsivät suuria tappioita. Demosthenes ja Eurymedon päättivät, että ateenalaisten tilanne oli nyt toivoton ja heidän olisi pakko perääntyä. He saivat taivuteltua Nikiaan antamaan käskyn, että retkikunta palaisi Ateenaan. Lähtöä edeltäneenä yönä tapahtui kuitenkin kuunpimennys, joka pelästytti ateenalaiset niin pahasti että Nikias perui päätöksensä. Syrakusalaiset näkivät nyt tilaisuutensa ja hyökkäsivät ateenalaisten laivaston kimppuun. Laivastoa johtanut Eurymedon kuoli Syrakusan suuressa satamassa käydyssä taistelussa.Taistelun jälkeen syrakusalaiset alkoivat piirittää ateenalaisia mereltä käsin sitomalla yhteen laivoja. 9. syyskuuta ateenalaiset päättivät hyökätä vihollisen piiritysrengasta vastaan, mutta tämäkin hyökkäys epäonnistui. Tämän jälkeen ateenalaisten moraali romahti täydellisesti. Ainoaksi mahdollisuudeksi nähtiin perääntyminen maitse johonkin ateenalaisille ystävälliseen kaupunkiin. Ateenalaisten armeija marssi kahdeksan päivää syrakusalaisen ratsuväen koko ajan seuratessa heidän kintereillään. Syrakusalaiset hyökkäsivät aina pienenkin tilaisuuden tullessa ateenalaisia vastaan. Lopulta Demostheneen ja Nikiaan johtamat joukot joutuivat erilleen. Kun Demostheneen joukot joutuivat saarretuksi, päätti hän antautua. Nikiaan johtamat joukot jäivät pian loukkuun erään joen rannalle, kun he janoisina ryntäsivät sinne juomaan. Syrakusalaiset teloittivat Demostheneen ja Nikiaan, vaikka Gylippos olisikin halunnut viedä heidät vankeina Spartaan. Vangeiksi jääneet ateenalaiset ja heidän liittolaisensa, joita oli noin 7 000, sullottiin hylätylle kivilouhokselle, jossa suurin osa myös menehtyi.
Vuonna 413 eaa. Sparta ilmoitti aloittavansa sodan uudelleen. Ateenalaisen luopion Alikibiadeen neuvoa noudattaen spartalaiset linnoittivat Ateenan lähellä olevan Dekeleian kaupungin, joka sijaintinsa ansiosta esti ateenalaisia kuljettamasta elintarvikkeita maateitse. Ateenaa oli huollettava tämän jälkeen kokonaan meritse. Aikaisemmat spartalaiset hyökkäykset Attikaan olivat kestäneet vain lyhyen ajan, mutta nyt spartalaiset saattoivat estää ateenalaisia maanviljelijöitä palaamasta tiloilleen vuoden ympäri. Lisäksi Ateena kärsi rahapulasta ja se oli menettänyt suurimman osan parhaista merimiehistään Sisiliassa. Sparta pystyi myös estämään Ateenalle elintärkeät viljakuljetukset Sisiliasta ja Egyptistä. Viljaa tuli nyt Ateenaan vain Hellespontoksen kautta Krimiltä. Samalla Sparta sai avunpyyntöjä Ateenan alamaisilta Jooniasta. Euboialla, Khioksella ja Lesboksella Ateenan valtaan tyytymättömät ryhmät alkoivat myös kapinoida.
Myös persialaisilta maaherroilta eli satraapeilta Tissafernes ja Farnabazos saapui lähettiläitä spartalaisten luokse. Tissafernes hallitsi Persian vallan alla olevaa Kaariaa sekä Lyydiaa. Farnabazos puolestaan hallitsi Hellespontoksen Fryygiaa. Satraapit toivoivat, että Ateena kukistuisi ja että Joonian kreikkalaiskaupungit jälleen joutuisivat Persian vallan alle.Spartalaiset päättivät auttaa khioslaisia, koska heillä oli vielä oma laivasto. Samalla he päättivät ottaa vastaan apua Tissaferneeltä. Spartalaiset lähettivät oman laivaston, joka koostui lakonialaisista ja liittolaisten laivoista. Kun spartalaisten laivasto oli matkalla Aigeianmerelle, joutui se ateenalaisen laivaston hyökkäyksen kohteeksi. Spartalaiset hakeutuivat suojaan erääseen hylättyyn satamaan, jonne ateenalaiset saartoivat heidät. Yllättävä vastoinkäyminen sai spartalaiset melkein luopumaan aikeistaan avustaa joonialaisia. Alkibiades sai kuitenkin spartalaiset ylipuhuttua lähettämään hänet ja viisi laivaa yllyttämään joonialaisia kapinoimaan, ennen kuin tieto spartalaisten tappiosta kiiri heidän korviinsa. Päästyään perille Jooniaan Alkibiades yllytti khioslaiset avoimeen kapinaan Ateenaa vastaan. Pian myös Miletos, Mytilene, Efesos, Lesbos ja useat muut kaupungit nousivat kapinaan.Ateenassa kapinoita pidettiin niin tärkeinä, että päätettiin ottaa käyttöön ne sata laivaa, jotka sodan alussa oli varattu juuri tällaista tilannetta varten. Ateenasta kapinoita kukistamaan lähetettiin pieni (46 laivaa) käsittänyt laivasto. Ateenalaiset saivat Mytilenen vallattua yllätyshyökkäyksellä. Myös lesboslaiset kapinalliset saatiin pian kukistettua. Tämän jälkeen ateenalaiset saartoivat Khioksen ja kukistivat heidän armeijansa maalla. Khioslaiset pakenivat kaupunkiensa suojaan. Ateenalaiset lähettivät vielä toisen laivaston, jonka avulla he saivat turvattua Samoksen, josta tuli Ateenan tärkein tukikohta Aigeianmerellä. Kun paikalle saapui spartalainen laivasto, johon kuului myös sisilialaisia laivoja, ei ateenalaisten päällikkö uskaltanut käydä taisteluun. Vuoden 411 eaa. kevääseen asti ateenalaisten ja spartalaisten laivastot välttivät taistelua.
Vuonna 411 eaa. Alkibiades jätti spartalaiset ja hakeutui persialaisen satraappi Tissaferneen luo. Spartan kuningas Agis oli kuulemma saanut tietää, että Alkibiades oli saanut hänen vaimonsa raskaaksi. Alkibiades pääsi helposti Tissaferneen suosioon, ja pian ateenalaiset saivatkin ehdotuksen siitä, että persialaiset alkaisivatkin tukea heitä spartalaisten sijaan. Alkibiadeen tavoitteena oli päästä palaamaan Ateenaan niin voimakkaassa asemassa, etteivät hänen vihamiehensä pystyisi kajoamaan häneen. Persialaisten ehdotukseen sisältyi myös vaatimus siitä, että Ateenan oli luovuttava demokratiasta ja siirryttävä oligarkkiseen hallitusmuotoon. Ateenassa oligarkian kannattajat päättivät kaapata vallan ja perustivat neljäsataa oligarkkia käsittäneen ryhmän, joka aikoi hallita Ateenaa. He peittelivät vallankaappauksen sillä, että todellinen valta pian aiottiin siirtää niin sanotuille "viidelletuhannelle". Nämä olivat kansalaisia, jotka olivat kyllin rikkaita varustamaan itsensä hopliitiksi. Näin ollen Ateenan kansalaisista suurin osa, joka toimi etupäässä soutajina laivastossa, ei saisi enää ottaa osaa lainsäädäntöön ja valtion virkoihin.Demokratian kannattajat nousivat kuitenkin pian oligarkkeja vastaan. Oligarkit olivat jo pyytäneet spartalaisia avukseen, mutta heidät kukistettiin ennen kuin spartalaiset ennättivät sekaantua tilanteeseen. Valta Ateenassa siirrettiin aluksi viidelletuhannelle, mutta jonkin ajan päästä palattiin takaisin demokratiaan. Samaan aikaan Alkibiades saapui Samoksella olleen ateenalaisen laivaston luokse, jossa sotilaat äänestivät hänet yhdeksi päälliköistään.
Spartalaiset päättivät käyttää hyväkseen Ateenan sekasortoista tilannetta lähettämällä pienen armeijan Hellespontokselle Miletoksesta. Hellespontoksen rannalla sijainneet Abydos ja Lampsakos kapinoivat heti ateenalaisia vastaan. Ateenalainen laivasto, joka lähetettiin apuun Samokselta, sai vallattua Lampsakoksen takaisin, mutta pian myös Byzantion, Kyzikos ja Khalkedon liittyivät kapinaan. Hellespontoksessa käydyssä Kynosseman taistelussa spartalainen laivasto oli vähällä lyödä ateenalaiset, mutta ateenalaisen Thrasybuloksen toiminta pelasti tilanteen. Täpärän voittonsa jälkeen ateenalaiset valtasivat takaisin Kyzikoksen.Suurempi isku ateenalaisille oli se, kun spartalainen laivasto hyökkäsi Euboiaan. Spartalaiset hyökkäsivät apuun lähetetyn ateenalaisen laivaston kimppuun sen rantauduttua, ja he saivat vallattua 22 laivaa.Vuoden 410 eaa. keväällä spartalaisilla oli ateenalaisia suurempi laivasto Hellespontoksella. Ateenalaiset joutuivat rahapulan takia pienentämään laivastoaan, ja laivoja tarvittiin myös muualla pitämässä kapinamielisiä kurissa. Spartalaisen laivaston päällikkö Mindaros päätti yhteistyössä Farnabazoksen kanssa hyökätä Kyzikosta vastaan. Ateenalaiset lähettivät laivaston Alkibiadeksen, Therameneksen ja Thrasybuloksen johdolla hyökkäämään Kyzikosta vastaan. Kyzikoksen taistelussa ateenalaiset saivat tuhottua spartalaisen laivaston perusteellisesti. Tämän jälkeen ateenalaiset valtasivat Bysantin ja pakottivat Khalkedonin maksamaan veroa. Vuonna 409 eaa. ainoastaan Abydos oli enää spartalaisten käsissä. Samana vuonna Karthago teki hyökkäyksen Sisiliaan, minkä takia spartalaisten liittolaisina sotineet sisilialaiset laivat palasivat kotiin.Spartalaiset olivat Kyzikoksen jälkeen valmiita rauhantekoon. Ateenalaisille rauhanehdot eivät kuitenkaan olleet mieluisia, ja he torjuivat Spartan ehdotuksen. Ateenalaiset lähettivät myös lähettiläitä Persian kuninkaalle, mutta pian he saivat tietää, että kuningas oli jo päättänyt jatkaa spartalaisten tukemista.
Vuoden 407 eaa. kesällä Alkibiades pääsi jälleen palaamaan Ateenaan. Hänet otettiin vastaan sankarina ja hänet valittiin johtamaan laivastoa, jonka tehtäväksi tuli kukistaa Vähässä-Aasiassa vielä olleet spartalaisjoukot. Spartalaisen laivastoa johtamaan oli lähetetty navarkki Lysandros, jolla oli vahvat kytkökset Spartan kuninkaallisiin. Lysandros löysi myös yhteistyökumppanin Tissaferneen tilalle lähetetystä uudesta satraapista, Kyyroksesta, joka oli Persian kuninkaan Dareios II:n nuorempi poika. Kyyros lupasi maksaa spartalaisten soutajien palkat ja Lysandroksen toiveesta jopa korotti palkkoja entisestään. Tämän ansiosta spartalaisten oli helppo löytää kokeneita soutajia laivoihinsa. Soutajia jopa karkasi Ateenan laivastosta liittyäkseen spartalaisiin, ja pian ateenalaisilla oli jopa pula soutajista.Alkibiadeen saavuttua Jooniaan hän teki kohtalokkaan virheen. Alkibiades jätti laivaston kokemattoman Antiokhoksen huostaan, samalla kun hän itse lähti toimittamaan erästä tehtävää. Päästyään yksin suuren laivaston johtoon Antiokhos päätti hyökätä spartalaista laivastoa vastaan. Lysandroksen johtamat spartalaiset löivät ateenalaiset Notionin taistelussa. Alkibiadeen oli tämän jälkeen jälleen paettava ateenalaisten parista, tällä kertaa lopullisesti. Alkibiadeen seuraajiksi ateenalaiset lähettivät kahdeksan uutta päällikköä.Vuonna 406 eaa. Lysandroksen seuraajaksi lähetettiin uusi navarkki Kallikratidas. Spartan lakien mukaan navarkki sai toimia virassaan vain vuoden ajan kerrallaan. Kallikratidas halusi heti näyttää olevansa Lysandroksen veroinen, mutta ateenalaiset kukistivat hänet Arginusain taistelussa, jossa spartalaiset menettivät 70 laivaa. Voiton jälkeen ateenalaisia johtaneet kahdeksan päällikköä jättivät kuolleet ja haaksirikkoutuneet ateenalaiset meren armoille. Kun Ateenassa saatiin kuulla tapahtuneesta, nostettiin heti syyte kaikkia kahdeksaan vastaan. Päälliköt puolustivat itseään sillä, että taistelun jälkeen oli alkanut myrsky joka oli estänyt heitä pelastamasta kaikkia meren armoille joutuneita. Kuusi päällikköä teloitettiin, mukaan lukien Perikleen poika. Kaksi pääsi pakenemaan, mutta heidät tuomittiin maanpakoon poissa olleina. Ateenalaiset katuivat pian teloituksia, mutta tehty oli tehty. Ateena oli yhdellä iskulla menettänyt suurimman osan kokeneimmista laivaston komentajistaan.
Vuonna 405 eaa. Lysandros nimitettiin Spartan laivaston varajohtajaksi, todellisuudessa hän oli kuitenkin laivaston todellinen päällikkö. Kyyroksen avustuksella hän varusti uudelleen spartalaisen laivaston ja suuntasi sen kanssa Hellespontokselle. Aigospotamoin taistelussa Lysandros tuhosi ateenalaisten laivaston.Aigospotamoin voiton jälkeen spartalaiset alkoivat piirittää Ateenaa. Toinen Spartan kuninkaista, Pausanias, saapui Peloponnesokselta armeijan kanssa, samalla kun Agis hyökkäsi Dekeleiasta. Lysandros puolestaan saartoi Ateenan satamakaupungin Pireuksen. Vuoden 404 eaa. keväällä Ateena antautui.
Ateenan antauduttua Deloksen meriliitto hajotettiin virallisesti. Ateena pakotettiin mukaan Peloponnesolaisliitoon, ja Ateenan johtoon nousivat kolmekymmentä oligarkkia. Spartalaiset hajottivat myös niin sanotut Pitkät muurit Ateenan ja Pireuksen välillä. Spartan liittolainen Theba olisi halunnut että Ateena tuhottaisiin, mutta tähän spartalaiset eivät suostuneet.
Ateenan demokraatit löysivät kuitenkin uuden johtajan Thrasybuloksesta. Hän kokosi pienen armeijan, jolla hän valtasi Fylen linnoituksen Attikan ja Boiotian rajalla. Ateenan kolmekymmentä hallitsijaa yrittivät lähettää Thrasybulosta vastaan oman armeijan, joka ei kuitenkaan saanut mitään aikaiseksi. Oligarkkien ainoa vaihtoehto oli pyytää spartalainen armeija apuun. Vuoden 404 eaa. lopulla demokraatit valtasivat Pireuksen ja pystyivät helposti pitämään sen, koska pitkät muurit oli hajotettu. Demokraattien ja oligarkkien välinen sisällissota jatkui vuoden 403 eaa. syyskuuhun asti. Tuolloin Spartan kuningas Pausanias puuttui asiaan ja palautti demokratian Ateenaan. Oligarkit saivat luvan asettua asumaan Eleusiin ja saivat jonkin ajan päästä palata Ateenaan.
Ateenan antauduttua Sparta sekaantui Persian sisäisiin kiistoihin. Spartalaisia auttanut Kyyros nuorempi kapinoi veljeään Artakserkses II:a vastaan, ja eräs spartalainen Klearkhos johti kreikkalaisia palkkasotilaita niin sanotun Kyyroksen sotaretken aikana. Kyyroksen kukistuttua Spartan uusi kuningas Agesilaos valtasi Persialle kuuluvia alueita Vähässä-Aasiassa. Tämän jälkeen persialaiset alkoivat tukea Ateenaa, joka rakennutti uudelleen pitkät muurinsa, ja vuonna 395 eaa. muut kreikkalaiset kaupunkivaltiot aloittivat niin sanotun Korintin sodan Spartaa vastaan. Tämä sota loppui Antalkidaan rauhaan, jonka rauhanehdot Persian kuningas oli sanellut. Kreikan sisäiset sodat olivat vain vahvistaneet Persiaa, joka sai vallattua takaisin Joonian kaupungit.
Ateenalaisen historioitsijan Thukydideksen Peloponnesolaissota on tärkein lähteemme peloponnesolaissodasta. Thukydides käsittelee tapahtumia aina vuoteen 411 eaa. asti. Sodan lopusta kirjoitti Ksenofon Hellenikassaan. Komediakirjailija Aristofanes kirjoitti suurimman osan teoksistaan sodan aikana, ja hän viittaa sotaan useassa niistä. Aristoteleen koulukunnan tutkielma Ateenan valtiomuoto antaa myös lisätietoja sodasta. Roomalaiskaudella eläneiden Diodoros Sisilialaisen ja Plutarkhoksen teokset antavat myös lisätietoja peloponnesolaissodasta, koska he käyttivät lähteitä, jotka ovat myöhemmin kadonneet. Diodoroksen maailmanhistorian osat 12 ja 13 käsittelevät sotaa. Plutarkhoksen kirjoitusten joukossa peloponnesolaissotaan liittyvät Perikleen, Alkibiadeen, Lysandroksen ja Nikiaan elämäkerrat.Myös monet muut antiikin kirjailijat kirjoittivat peloponnesolaissodasta. Muun muassa Eforos käsitteli sotaa maailmanhistoriassaan. Tämä teos on hävinnyt, mutta Diodoros käytti sitä lähteenään. Myös Theopompos kirjoitti oman Hellenikan, joka alkoi vuodesta 411 eaa. Tämäkin teos on hävinnyt, ja tiedämme sen sisällöstä vain Diodoroksen ansiosta.Aristofanes kirjoitti useita komedioita sodan aikana. Useat niistä ottavat kantaa sotaa vastaan ja vitsailevat ateenalaisten poliitikkojen kustannuksella. Akharnalaiset-komediassa, joka esitettiin vuonna 425 eaa., sotaan väsynyt maanviljelijä Dikaiopolis solmii spartalaisten kanssa oman rauhansopimuksensa. Vuonna 411 eaa. kirjoitetussa Lysistratessa Ateenan naiset taas menevät seksilakkoon saadakseen miehensä lopettamaan sodan. Vuonna 424 eaa. esitetty Ritarit on Aristofaneen hyökkäys Kleonia vastaan. Ritareissa esiintyy hahmo nimeltä Demos ("kansa"), joka omistaa kaksi orjaa: "Nikiaan" ja "Demostheneen". Orjat valittavat Demoksen holhoojan "Paflogonialaisen" (Kleon) käytöksestä Demosta kohtaan.
Donald Kagan: The Peloponnesian War – Athens and Sparta in Savage Conflict 431–404 BC.    Harper Perennial, 2003. ISBN 0-00-711506-7.    (englanniksi)
Philip de Souza: The Peloponnesian War 431–404 BC.    Osprey Publishing, 2002. ISBN 1-84176-357-8.    (englanniksi)
Thukydides: Peloponnesolaissota.  Suomentanut J.A. Hollo.  WSOY Laatukirjat, 1995. ISBN 951-0-19871-4.    
The History of the Peloponnesian War – Thukydideen "Peloponnesolaissotien historia" Project Gutenbergissä (englanniksi)

Peñón de Vélez de la Gomera on niemi ja Espanjan eksklaavi (Plazas de soberanía) Marokon rannikolla. Alue sijaitsee 120 kilometriä Ceutasta kaakkoon ja 125 kilometriä Melillasta länteen. Peñón de Vélez de la Gomeralla on nykyisin noin 60 miehen varuskunta, mutta ei siviiliväestöä.
Kallioinen Peñón de Vélez de la Gomera sijaitsee Marokon rannikolla 120 kilometriä Espanjalle kuuluvasta ja Pohjois-Afrikan rannikolla sijaitsevasta Ceutan kaupungista kaakkoon ja 125 kilometriä espanjalaisesta Melillan kaupungista länteen. Peñón de Vélez de la Gomera oli ennen luonnollinen saari, mutta vuodesta 1934 lähtien 85 metriä pitkä hiekkakaistale on yhdistänyt alueen Marokkoon. Marokon ja Peñón de Vélez de la Gomeran välinen raja on yksi maailman lyhyimmistä maarajoista. Alueen pinta-ala on 0,019 km². Pituutta alueella on 225 metriä ja leveyttä puolestaan sata metriä. Peñón de Vélez de la Gomera on yhteydessä pieneen saareen, jolla on pituutta 110 metriä ja leveyttä 65 metriä. Peñón de Vélez de la Gomeran korkein kohta on 75 metriä ja toisen lähteen mukaan 86 metriä merenpinnan yläpuolella. Niemellä ei ole vesivaroja.
Kesäkuussa 1494 solmitulla Tordesillasin sopimuksella espanjalaissyntyinen paavi Aleksanteri VI jakoi Maghrebin alueen Espanjan ja Portugalin kesken alkaen Peñón de Vélez de la Gomeran saaresta. Jakolinja kulki täsmälleen saaren poikki, mutta itse saaresta ei ollut kuitenkaan mainintaa sopimuksessa. Portugali sai alueet Peñón de Vélez de la Gomerasta länteen ja Espanja vastaavasti itään.Espanja Pedro Navarron johdolla ja kuningas Ferdinand V:n alaisuudessa valloitti Peñón de Vélez de la Gomeran 23. heinäkuuta 1508. Pedro Navarro, conde de Oliveto toimi alueen ensimmäisenä päällikkönä (alcaíde). Miehitys aiheutti diplomaattisen ongelman Espanjan kuningas Ferdinand V:n ja tämän vävyn, Portugalin kuningas, Emanuel I:n välille. Emanuel I katsoi, että osa miehitetystä Peñón de Vélez de la Gomerasta kuului paavi Aleksanteri VI:n Portugalille myöntämään alueeseen. Cintran sopimuksella vuonna 1509 Espanjan oikeudet saareen vahvistettiin.
Saari oli äärimmäisen haavoittuvainen ja lisäksi sinne oli vaikea kuljettaa tavaraa, etenkin vettä. Barbareskimerirosvot nousivat Peñón de Vélez de la Gomeralle 20. joulukuuta 1522 ottaen saaren haltuunsa. Merirosvot surmasivat saaren koko väestön mukaan lukien varuskunnan johtajan, kapteeni Villaloboksen. Elokuussa 1564, tai toisen lähteen mukaan 8. syyskuuta 1564, García Álvarez de Toledo y Osorio 13 000 miehen ja 100 kaleerin johdolla ottivat saaren jälleen Espanjan hallintaan. García Álvarez de Toledo y Osorio teki marokkolaisten kanssa sopimuksen, jonka marokkolaiset toivoivat varmistavan suojelua turkkilaisten hyökkäystä vastaan.
Maaliskuussa 1922 joukko Rif-vuorten asukkaita valtasi puisen sillan avulla Peñón de Vélez de la Gomeraan yhteydessä olevan pienen saaren. Valtaajat surmasivat Peñón de Vélez de la Gomeran komentovuorossa olleen kapteenin. Yön pimeydessä Peñón de Vélez de la Gomeran siviiliväestö evakuoitiin kahdella sukellusveneellä pois saarelta. Espanjalaislegioona palasi 13. huhtikuuta 1922 takaisin asemiin. Vuonna 1934 Peñón de Vélez de la Gomerasta tuli niemi myrskyn huuhdottua hiekkaa mantereen ja saaren väliin.Nykyisin Espanjan keskushallinto hallitsee Peñón de Vélez de la Gomeraa suoraan.Peñón de Vélez de la Gomeralla on nykyisin noin 60 miehen varuskunta, mutta siviiliväestöä ei enää ole. Noin vuonna 1930 alueella oli 500 hengen siviiliväestö. Vuonna 1973 siviiliväestön koko oli enää kahdeksan henkeä. Varuskunnan koko oli tuolloin 71 henkeä, joista viisi oli naisia.
Nagel, Stuart S.: Handbook of global international policy.    CRC Press, 2000. ISBN 0824703464.  Google Books (viitattu 18.7.2010).  (englanniksi)
Rézette, Robert: The Spanish Enclaves in Morocco.    Nouvelles Editions Latines, 1976.   Google Books (viitattu 12.9.2010).  (englanniksi)

Per Fjellström (1694–1764) oli ruotsalainen pappi. Hän toimi vuodesta 1719 opettajana Lyckelsen saamelaiskoulussa ja oli siellä kirkkoherrana vuodesta 1739. Hän julkaisi saamen kielen kieliopin ja sanakirjan Dictionarium sueco-lapponicum ja lisäksi saamenkielistä hengellistä kirjallisuutta. Hän loi eteläsaamen kirjakielen perustan.

Péra (kreik. Πέρα) eli Péra Oreinís (Πέρα Ορεινής) on kylä ja kyläyhdyskunta (koinótita) Nikosian alueella Kyproksen tasavallassa Kyproksen saarella. Sen väkiluku on 1 372 (2011).Péran kylä sijaitsee Kyproksen keskiosissa linnuntietä noin 18 kilometriä lounaaseen pääkaupunki Nikosiasta. Se on rakennettu noin 400 metrin korkeuteen merenpinnasta laskettuna lähelle Pediaíos-jokea. Kylän nimi viittaa ”toisella puolella” olemiseen ja on peräisin siitä, että alue oli joen toisella puolella antiikin ajan Tamassoksen kaupungista katsottuna.

Peräseinäjoen Toive (PeTo), viralliselta nimeltään Voimistelu- ja Urheiluseura Peräseinäjoen Toive r.y., on seinäjokelainen urheiluseura, jolla on nykyään toimintaa lentopallossa, painissa, pesäpallossa ja salibandyssa. Seura perustettiin vuonna 1927 Peräseinäjoella, mutta vuoden 2005 kuntaliitoksen myötä seuran nykyinen kotipaikkakunta on Seinäjoki.
Pesäpallossa Toive pelasi Suomen naisten pääsarjassa Superpesiksessä seitsemän kauden ajan, mutta naisten pesäpallo siirtyi vuonna 2005 erikoisseura Petojussien alaisuuteen. Miesten pesäpallossa Toive pelaa kaudella 2011 Suomensarjaa. Toiveen jäsenmäärä on 550.Toiveen menestyneimpiä urheilijoita ovat painijat Keijo Manni ja hänen poikansa Jani Manni sekä kymmenottelija Jaakko Ojaniemi.
Voimistelu- ja urheiluseura Peräseinäjoen Toive perustettiin 19. marraskuuta 1927 seuran ensimmäisen puheenjohtajan Kalle Kivistön, koolle kutsumassa kokouksessa. Seuraa perustettaessa oli kolme vaihtoehtoa: itsenäinen seura tai toimiminen suojeluskunnan tai nuorisoseuran yhteydessä. Näistä vaihtoehdoista Kivistö piti parhaana itsenäistä seuraa erityisesti taloudellisten resurssien jakamisen takia. Varoja seuran toimintaan Toive hankki järjestämällä iltamia ja huvitilaisuuksia Kalajärvellä, kuten juhannuksena 1931 ja heinäkuussa 1932. Yritysrekisteriin seura kirjattiin 1. huhtikuuta 1954.Jo ensimmäisinä vuosinaan Toive järjesti useita piirinmestaruuskilpailuja ja osallistui joukkueina SNLL:n ja SVUL:n voimistelujuhlille. Urheilumuodoista etualalla Toiveella oli yleisurheilu sekä erityisesti pesäpallo. Muita lajeja Toiveella olivat 1930-luvulla lähinnä voimistelu ja hiihto, joiden piirinmestaruuskilpailuja Peräseinäjoki saikin järjestettäväkseen. Sotavuosien aikana Toiveen toiminta taantui. 3. joulukuuta pidetyssä ”herättävässä kokouksessa” päätettiin kuitenkin, että toimintaa jatketaan.Toiveen toiminta vilkastui jälleen 1950-luvulla, kun urheiluohjaajaksi palkattiin vuonna 1954 seuran ja urheilulautakunnan yhteistyöllä Veikko Lähdesmäki, jonka ohjaamaan toimintaan osallistui yhteensä yli 300 poikaa. Kesällä 1954 Toive osallistui Lakeuden Suurkisoihin suurimmalla joukkueella, johon kuului yhteensä 284 tyttöä ja poikaa. Esa Riihimäen puheenjohtajakausi oli kokonaisuudessaan eteenpäin menoa, mutta silti kunnan tuki jäi 1950-luvulla vielä vähäiseksi. Kun muualla Vaasan läänissä kunnan urheilutoimintaan jakama tuki oli keskimäärin 210 markkaa asukasta kohden, Peräseinäjoella vastaava summa jäi 11 markkaan, joten Toive joutui rahoittamaan toimintansa pitkälti itse.1950-luvun lopulla Toiveen kyläjaostoja oli jo seitsemän ja jaostoja kahdeksan. Valistus- ja raittiusjaostoa johti Liisa Viiru, yleisurheilua A. Arponen, painia A. Aho, pesäpalloa E. Kilpi, hiihtoa E. Haapala, voimistelua A. Haapala ja suunnistusjaostoa J. Piuhola. Seuran puheenjohtajana toimi E. Kanto. Urheilukentän keskeneräisyydestä huolimatta peräseinäjokelaiset saavuttivat 1950-luvulla kohtuullisen hyviä tuloksia, ja vuosikymmenen lopulla seuran parhaita yleisurheilijoita olivat kuulassa Jussi Mäki-Hukkala ja korkeudessa Toivo Mäkimantila.
1960-luvun alussa toiminnassa tapahtui käännekohta, kun yleisurheilussa alkoi laskukausi ja tilalle tuli vilkas painiharrastus. Yleisurheilu alkoi kuitenkin vielä 1960-luvun lopulla näyttämään jaoston piristymisen merkkejä, mutta vasta 1970-luvulla alkanut Pentti Koskiahon systemaattinen valmennus alkoi tuottaa laajempaa tulosta suomenmestaruustasolla. Toiveen urheilijat saavuttivat vuoden 1974 aikana kahdeksan SM-mitalia ja 23 piirimitalia. Toiveen menestyslajeja olivat yleisurheilu ja paini. 
1980-luvulla Toiveen toimintaa kavensi jatkuva puute rahasta, joten kesällä 1989 Toive esitti kunnalle 15 000 markan lisäavustusta ja seuraavalle vuodelle 150 000 markkaa. Peräseinäjoen kunta totesi, ettei ylimääräiseen avustukseen olisi varaa, mutta lopulta Toiveelle kuitenkin myönnettiin marraskuussa 20 000 markkaa erillisenä kohdeavustuksena. 1980-luvulla yleisurheilutoiminta heikkeni ja painin rinnalle nousi takaisin pesäpallo.Vuoden 1990 suurkisoissa Helsingissä Toive esiintyi näyttävästi, kun se osallistui kisoihin yhteensä 200 osallistujan voimin. Painin edustus kapeni 1990-luvulla Jani Manniin, joskin nuorten sarjoissa tuli edelleen menestystä. Pesäpallossa saavutettiin 1990-luvulla tyttöjen suomenmestaruus ja naiset nousivat Superiin, ja miehetkin parhaimmillaan Ykkössarjaan. Yleisurheilussa Pentti Poikuksen aloittama valmennustyö alkoi tuottaa tulosta muun muassa Jaakko Ojaniemen myötä. Näiden nuorten yleisurheilijoiden tueksi perustettiin Ritola Athletic Club.2000-luvulla Toiveen toimintaan tuli vanhojen menestyvien lajien rinnalle myös uusia lajeja, kuten esimerkiksi salibandy, joka siirtyi itsenäisestä toiminnasta Toiveen alaisuuteen vuosikymmenen alussa. Jalkapallo tosin aloitti toimintansa vain seinäjokelaisten seurojen alaisuudessa. Yleisurheilujaoston toiminta liittyi vuoden 2009 kuntaliitoksen myötä uuden erikoisseura SSU:n alaisuuteen.
Painista tuli muutaman vuoden kuluessa seuran perustamisesta Toiveen menestynein urheilulaji. Sen edistymistä häiritsi kuitenkin kunnollisten harjoitustilojen puute, joten seura ehdotti syksyllä 1935 painikämpän rakentamista Jukolan nuorisoseurantalon vintille. Nuorisoseura vastusti esitystä vedoten tilojen ahtauteen, mutta Toive otti asian uudestaan käsittelyyn helmikuussa 1936 sitoutuen maksamaan 3 000 markkaa rakentamiskustannuksia, minkä jälkeen hanketta ei enää vastustettu.Innostus painiin nousi vuonna 1948, kun mattoja alettiin hankkia eri kyliin. Tilojen puute säilyi ongelmana, mutta vuonna 1950 painimattoja oli kirkonkylän lisäksi viidessä kylässä, joiden välillä käytiin kilpailuja Peräseinäjoen mestaruudesta.Peräseinäjoki on saavuttanut painissa menestystä myös laajalla rintamalla. Ylikonstaapeli Erkki Mäki-Kihniä paini kolme poliisien Euroopan-mestaruutta, kaksi PM-hopeaa, neljä SM-hopeaa ja yhden pronssin 1950- ja 1960-luvulla. Myös lahjakas Jussi ”Hukka-Jussi” Mäki-Hukkala saavutti kreikkalais-roomalaisen painin SM-kisoissa pronssia vuonna 1961 ja vuonna 1963 vapaapainin Suomen-mestaruuden yli 97 kiloisten sarjassa. Samana vuonna Västeråsin MM-paineissa Mäki-Hukkala sijoittui neljänneksi ja oli tuolloin Peräseinäjoen kovin ja nimekkäin urheilija. Mäki-Hukkala hankki vielä vapaapainin Suomen-mestaruuden vuonna 1971 yli 100-kiloisten sarjassa. Jorma Talvitie oli junioreiden Pohjoismaiden mestari 70 kilon sarjassa vuosina 1967 ja 1968.
Keijo Mannin menestys alkoi poikien SM-hopealla vuonna 1967. Kaksi vuotta myöhemmin Manni hankki ensimmäisen junioreiden Suomen-mestaruuden. Ensimmäisen SM-kullan Manni paini vuonna 1971, minkä jälkeen hän vei mestaruuden 17 peräkkäisenä vuonna joko vapaapainissa tai kreikkalais-roomalaisessa. Manni saavutti urallaan kaikkiaan 33 Suomen-mestaruutta sekä kaksi EM-mitalia: hopeaa Oslosta vuonna 1978 ja pronssia Sveitsissä 1973. Keijo Manni oli myös ensimmäinen peräseinäjokinen olympialaisissa, kun hän osallistui vuonna 1976 Montrealin olympialaisiin.
Vuonna 1979 valtuustoryhmä teki aloitteen painijoiden harjoittelumahdollisuuksien ja tilojen parantamisesta. Urheilulautakunnan mielestä vaihtoehtoina olivat painikämpän kunnostaminen tai tilojen varaaminen muualta. Kunnollisen painipaikan saaminen näytti etäiseltä, kun kunnalta ei meinannut saada avustusta edes vanhan salin korjauskustannuksiin. Toive uudisti anomuksensa vuonna 1983, minkä jälkeen määräraha myönnettiin. Uusi paini- ja voimailutila valmistui kesällä 1985.Vuonna 1988 Toiveen Pentti Mäkelä voitti kreikkalais-roomalaisen painin raskaan sarjan SM-kultaa ja PM-hopeaa. Ismo Kortesmaa ja Mika Mäkelä saavuttivat SM-hopeaa. Seuraavana vuonna menestys jatkui Keijo Mannin SM-kullalla, Mika Mäkelän SM-hopealla sekä Pentti Mäkelän ja Ismo Kortesmaan SM-pronssilla. Vuonna 1990 Keijo Mannin poika Jani Manni alkoi saavuttaa menestystä, kun hän voitti vapaapainin junioreiden SM-kultaa. Paini jatkoi menestystään vielä 1990-luvun puolivälissä, kun Jani Manni sai SM-kultaa myös aikuisten sarjassa.
Nykyisin Toiveen painijaoston parhaiten menestynyt kilpailija on Oskari Riihioja, joka on saavuttanut vuonna 2010 kreikkalais-roomalaisessa painissa SM-pronssia ja vapaapainissa SM-hopeaa.
Toiveen pesäpallojaosto on toiminut lähes koko ajan seuran perustamisesta saakka. Miesten puolella Toive on pelannut 1980-luvulle saakka lähinnä maakuntasarjaa ja tämän jälkeen pääasiallisesti Suomensarjaa sekä kolme kautta Ykköspesiksessä vuosina 1999–2001. 2000-luvulla Ykköspesiksestä putoamisen jälkeen miesten toiminnan sarjatasona on ollut pitkälti maakuntasarja sekä Suomensarja. Kaudeksi 2011 miesten joukkue nousi viiden kauden jälkeen takaisin Suomensarjaan. Samalle kaudelle tulee Toiveen toimintaan takaisin myös miesten kakkosjoukkue.
Naisten pesäpalloon tulee myös mukaan takaisin naisten edustusjoukkue, joka pelannee kaudella 2011 piirisarjassa. PeTo oli ilman naisjoukkuetta vuodesta 2004 jolloin naisten Superpesis-joukkue ja muu naisjaoston toiminta yhdistettiin Petojusseihin. Superpesisaikanaan kausina 1998–2004 Toiveen naiset pelasivat Superpesiksessä seitsemän kauden ajan saavuttaen kaksi pronssimitalia sekä voittaen kerran runkosarjan. Lisäksi Superpesis-aikana joukkueesta valittiin useita pelaajia Itä–Länsi-otteluun. Naisten pesäpallojaosto on perustettu vuonna 1993.
Junioritoiminnassa Toiveen pesäpallojuniorituotanto on ollut pitkään maan kärkitasoa varsinkin tytöissä, sillä ensimmäiset mitalit Toiveen D-tytöt saavuttivat vuonna 1991, kun he saavuttivat SM-hopeaa. Vuosina 1993 ja 1994 Toiveen tytöt saavuttivat SM-hopeaa. Vuonna 1995 B-tytöt saavuttivat Toiveen ensimmäisen SM-kullan. Viimeisimpänä saavutuksena Toiveen juniorityössä on D-tyttöjen vuonna 2009 saavuttama kilpasarjan Suomen mestaruus, sekä saman joukkueen saavuttama C-tyttöjen pronssi vuodelta 2010.
1980-luvulla lentopallotoiminta laantui, kun muut lajit nostivat suosiotaan. Kaudella 1980–1981 Toiveella oli joukkueet miesten 4-sarjassa ja 5-sarjassa sekä naisten 3-sarjassa, kun seuraavalla kaudella oli vain miesten 4-sarjajoukkue. Mukana toiminnassa oli 55 henkilöä. Lentopallon kilpailutoiminta käynnistyi uudelleen muutaman vuoden tauon jälkeen vuonna 1990 miesten ja A-poikien joukkueilla, sekä miesten ja naisten 35v-joukkueilla. Miehet pelasivat 5-sarjassa ja A-pojat selvittivät tiensä ensimmäisellä kaudella aina piirin lopputurnaukseen asti.Toiveen lentopallojaoston joukkue nousi syksyksi 2010 lentopallon nelossarjaan.
Salibandytoiminta alkoi Peräseinäjoella 1990-luvun puolivälissä ST Steelersin nimellä, perustajajäseninään Pasi Mantila, Janne Ojala, Tuomas Kujala sekä Marco Toivonen. Steelers sulautui kuitenkin 2000-luvun alussa osaksi Peräseinäjoen Toivetta.
Ensimmäinen kausi salibandysarjoissa alkoi vuonna 2000 kun PeTo Salibandy pelasi ST Steelersiltä perimällä sarjapaikallaan Pohjanmaan alueen 3-divisioonassa. Toive voitti ensimmäisellä kaudellaan 18 ottelusta 10, pelasi tasan kaksi kertaa ja hävisi kuudesti. Tämä ei kuitenkaan riittänyt sarjanousuun sillä Toive sijoittui sarjassa kolmanneksi.Toisella kaudellaan 2001–2002 Toive ei kyennyt edelliskauden kaltaiseen menestykseen ja jäi 3-divisioonan seitsemänneksi. Toive voitti kaudella 18 ottelustaan 7 ja hävisi 10 kertaa, pelaten tasan vain kerran. Seuraavalla kahdella kaudella Toive korvasi yhden heikon kauden sijoittuen kaksi kertaa peräkkäin kausilla 2002–2003 ja 2003–2004 3-divisioonan toiseksi.
Kahden vahvan kauden jälkeen iski jälleen yksi heikompi kausi, joka tällä kertaa pudotti Toiveen sarjatason 3-divisioonasta neljänteen, sillä Toive jäi sarjassaan toiseksi viimeiseksi. Toive ei kuitenkaan viihtynyt 4-divisioonassa kautta 2005–2006 pidempään ja nousi takaisin 3-divisioonaan voittaen 14 pelistään 12. Kun nousujuhlan makuun oli kerran päästy, niin Peräseinäjoella päätettiin uusia sama temppu heti seuraavana keväänä. Toive nousi Suomen kolmanneksi korkeimmalle sarjatasolle yhdessä Himangan Pallon kanssa.Toive onnistui pitämään kiinni saavutetusta 2-divisioona paikastaan sijoittuen ensimmäisellä sarjakaudellaan 2007–2008 heti viidenneksi.  Sama tahti jatkui sarjasijoitusta myöten myös kausilla 2008–2009 ja 2009–2010, joten Toive olisi pelannut myös kaudella 2010–2011 II-divisioonassa.
Kauden 2010–2011 kakkosdivisioonan sarjapaikastaan PeTo luopui, koska salibandyliitto esti sitä pelaamasta kotipelinsä Ritola-hallissa. Ilmoitus tuli huonoon ajankohtaan eikä PeTolla ollut tiedossa uutta pelipaikkaa. Otteluiden siirtäminen Seinäjoelle olisi hankaloittanut myös varainhankintaa.
Peräseinäjoen Toiveen toiminnasta vastaa Peräseinäjoen Toive ry, johon kuuluu kaikki Peräseinäjoen Toiveen jaostot. Toiveen puheenjohtajana toimii Martti Ahokas ja varapuheenjohtajana Matti Toivonen.
Peräseinäjoen Toive pelaa sisälajeissa kotiottelunsa Ritola-hallissa, joka sijaitsee Peräseinäjoen keskustassa. Ritola-halli on valmistunut vuonna 1999 ja se on nimetty olympiavoittaja Ville Ritolan mukaan, joka oli kotoisin Peräseinäjoelta.Ritola-hallin pääsalin pinta-ala on 1 000 m2 ja siihen kuuluu 250 hengen katsomo. Rakennukseen kuuluvat myös 80 metrin juoksusuora sekä kuntosali.
Toiveen pesäpallojaosto pelaa kotiottelunsa Peräseinäjoen pesäpallostadionilla Ritola-Hallin läheisyydessä. Kenttä on miesten viralliset mitat täyttävä ja siellä on muiden nykyaikaisten pesäpallokenttien tapaan hiekkatekonurmi, joka on asennettu vuoden 1998 aikana.Toiveen yleisurheilujaosto käyttää urheilupaikkanaan Peräseinäjoen keskusurheilukenttää.
Urheilukenttä Peräseinäjoelle saatiin vuonna 1924 kun se valmistettiin nuorisoseuran ja suojeluskunnan yhteistyönä, ja sen vihkiäiskilpailuissa elokuussa 1924 oli mukana paikkakunnalta kotoisin oleva Ville Ritola, joka juoksi 5 000 metriä 800 ihmisen edessä. Kun Toive perustettiin urheilukentän kunnostus helpottui, koska Toive sitoutui 1928 kentän pitkäaikaiseksi vuokralaiseksi 50 vuoden käyttöoikeudella ottaen vastuulleen kentän kunnossapidon suojeluskunnalta.Urheilukenttä uusittiin syksyksi 1948, kun sen 250 metrin rata pidennettiin 300 metriin. Kenttää varten Toive otti 20 000 markan lainan, Toivettaret lahjoittivat 15 000 sekä kunnalta saatiin 50 000 markkaa avustusta. Uusitun urheilukentän vihkiäiset pidettiin elokuussa 1948. Vuonna 1952 kunta osti kentän Toiveelta, ja aloitti keskusurheilukentän muutostyöt tarkoituksenaan tehdä kentästään ajanmukainen. Työt jäivät kuitenkin kesken vuosien ajaksi ja se joutuikin opetusministeriön valvontalistalle, kun ministeriö katsoin Peräseinäjoen kunnan laiminlyöneen urheilukentän hoitoa. 1960-luvulla kentän työt pyrittiin viemään loppuun samalla kun eri puolille Peräseinäjokea rakennettiin uusia kenttiä.1980-luvulla kentän kunnostus tuli jälleen ajankohtaiseksi, ja Toiveen johtokunta teki maaliskuussa 1980 esityksen urheilukentän ja sen ympäristön kunnostamisesta, johon sisältyi kentän salaojitus, puiden kaato ja kunnollisten pukutilojen rakennus. Liikuntalautakunta esitti taasen uutta huoltorakennusta, 750-paikkaista katsomoa ja 400 metrin radan rakentamista. Kunnanhallitus siirsi valtionavustusten haun vuodelle 1982 ja nimettiin toimikunta joka käsitteli urheilukentän peruskorjausta. Toimikunta esitti kuitenkin kokonaan uuden kentän rakentamista, mutta kunnanhallitus ei lämmennyt ajatukselle, joten päädyttiin peruskorjaamaan vanha kenttä, joka tuli tarpeeseen siellä lisääntyneen pesäpallon menestyksen ja siitä lisääntyneen käytön myötä. Kenttä valmistui keväällä 1983.
Viita, Ossi & Hirvonen, Ari: Peräseinäjoen historia.    Peräseinäjoen kunta, 2008. ISBN 978-951-97667-2-0.    
Kulmala, Kimmo: Seura ja kunta yhteistyössä - Liikuntapalvelujen historiallinen kehitys Peräseinäjoella 1945 – 2004.    Pro Gradu-tutkielma, 2009.
