
Salaa tupakalle on Lasten hautausmaan kappale ja 7″ single, joka julkaistiin kesäkuussa 2016.Singleä sai poikkeuksellisesti ainoastaan suoraan levy-yhtiöltä sekä yhtyeen keikoilta, ja sitä painettiin rajoitettu 200:n kappaleen painos.

Salamancan yliopisto (esp. Universidad de Salamanca) on Espanjan vanhin yliopisto ja yksi maailman neljästä vanhimmasta yliopistosta. Se on perustettu vuonna 1218. Opiskelijoita yliopistossa on 32 517 ja opettajia 2 257 (syyskuu 2016).

Salawat Julajev (baškiiriksi Салауат Юлаев, ven. Салава́т Юла́ев; 16. kesäkuuta 1754 – 8. lokakuuta 1800) oli baškiirien kansallissankari ja runoilija, yksi Venäjän vuosien 1773–1775 talonpoikaissodan johtajista ja Jemeljan Pugatšovin taistelutoveri.
Salawat Julajev syntyi kunnanvanhimman perheeseen nykyisen Baškortostanin Salawatin piirin Tekejevon kylässä. Hänen isänsä Julai Aznalin oli osallistunut baškiirien kapinaan vuosina 1735–1740. Lokakuussa 1773 Salawat kutsuttiin taistelemaan hallituksen puolella Pugatšovia vastaan, mutta Sterlitamakin sotajoukon kanssa hän siirtyi Orenburgia piirittäneiden kapinallisten puolelle. Pugatšov antoi Salawatille everstin arvon. Baškiriassa hän keräsi 10 000 miehen armeijan, joka taisteli menestyksekkäästi Krasnoufimskin ja Kungurin seuduilla. Touko–kesäkuussa Salawat toimi yhdessä Pugatšovin joukkojen kanssa osoittautuen taitavaksi sotapäälliköksi. Hän jatkoi kapinaa vielä Pugatšovin vangitsemisen jälkeen, mutta marraskuussa 1774 jäi vangiksi Medjašin kylän luona. Salawat vietiin ensin Ufaan ja sitten Moskovaan, jossa hänet isänsä kanssa tuomittiin vuonna 1775 raipparangaistukseen ja ikuiseen pakkotyöhön Rogervikin (nykyisen Paldiskin) linnoitukseen.
Salawatin runot kehottavat kansaa taisteluun riistäjiä vastaan, ylistävät kotiseudun kauneutta ja romanttista rakkautta. Hänen teoksensa ovat säilyneet suullisena kansanperinteenä.
Salawat Julajevin mukaan on nimetty Salavatin kaupunki Baškortostanissa. Tasavallan kirjallisuuden ja taiteen valtionpalkinto kantaa hänen nimeään. Hän on suosittu kirjallisuuden ja kuvataiteen aihe. Hänen hahmonsa esiintyy myös Baškortostanin vaakunassa.

Salibandyn Euroopan-mestaruuskilpailut on järjestetty vain kahdesti. Vuoden 1994 kisoissa Suomessa olivat mukana vain miehet. Mestaruuden voitti Ruotsi, hopealle sijoittui Suomi ja pronssia sai Sveitsi. Vuoden 1995 kisat Sveitsissä olivat avoimet Euroopan-mestaruuskilpailut; niissä oli mukana Euroopan ulkopuolelta Japani. Silloin olivat mukana myös naiset. Miesten mestaruuden voitti Suomi, hopeaa sai Ruotsi ja Sveitsi uusi kolmannen tilansa. Naisten mestaruuden voitti Ruotsi, hopeaa sai Norja ja pronssia Suomi. Vuonna 1996 ei pelattu enää Euroopan-mestaruudesta, vaan silloin järjestettiin ensimmäistä kertaa maailmanmestaruuskilpailut.
Kansainvälinen Salibandyliitto IFF päätti yleiskokouksessaan, että Euroopan-mestaruuskilpailut palaa vuonna 2023. EM-kisoihin osallistuu edellisten MM-kisojen 7 parasta europpalaista maata ja järjestäjämaa. Kisoihin osallistuneet maat pääsevät suoraan seuraaviin MM-kisoihin.

Salihorsk (valkoven. Салігорск) eli Soligorsk (ven. Солигорск; puol. Soligorsk) on keskikokoinen kaupunki Minskin alueella Valko-Venäjällä. Siellä asui vuoden 2009 lokakuussa 102 297 ihmistä. Salihorskin hallintopiiriin (136 145 as.) kuului kaupungin lisäksi kaupunkimaiset taajamat Krasnaja Slabada (4 304 as.) ja Starobin (5 568 as.) sekä ympäröivä maaseutu kylineen. Maanteitse pääkaupunki Minskistä on matkaa etelämpänä sijaitsevaan Soligorskiin runsas 130 kilometriä.Salihorsk on nuori kaivoskaupunki, joka perustettiin vasta vuonna 1958. Se suunniteltiin ja rakennettiin kerralla aiemmin lähes asumattomalle alueelle Slutskin kaupungin eteläpuolelle. Satelliittikuvassa kaupungin pohjoisosissa näkyy kolme noin 100 metriä korkeaa, satojen metrien syvyyteen ulottuvien kaliumsuolakaivosten (KCl) toiminnasta syntynyttä jätevuorta. Kaivosteollisuusyritys Belaruskali vie suuren osan kaliumlannoitetuotannostaan ulkomaille. Alallaan yritys on IVY-maiden suurimpia ja maailmanlaajuisestikin merkittävä lannoitetuottaja. Kaupungissa valmistetaan myös betonirakenteita.
 Kuvia tai muita tiedostoja aiheesta Salihorsk Wikimedia CommonsissaKaupungin virallinen sivusto (venäjäksi)
WikiMapia karttalinkki, kohteiden selitykset pääosin (englanniksi) tai (venäjäksi), huomaa kaivosalueet kaupungin pohjoispuolella

Matti Salomo Pulkkinen (15. marraskuuta 1873 Ristijärvi – 2. joulukuuta 1952 Ristijärvi) oli suomalainen maanviljelijä, Maalaisliiton kansanedustaja ja kansankirjailija.
Pulkkisen vanhemmat olivat mäkitupalainen Johan Pulkkinen ja Saara Tolonen. Hän työskenteli metsätyömiehenä Ristijärvellä 1890–1901 ja oli sitten torpparina 1898–1919 ja itsenäisenä maanviljelijänä 1919–1952. Pulkkinen toimi myös Ristijärven osuuskaupan hoitajana 1904 sekä oli sanomalehden kirjeenvaihtaja ja avustaja vuonna 1899.
Pulkkinen oli Maalaisliiton kansanedustajana 1911–1917 edustaen Oulun läänin eteläistä vaalipiiriä. Hän oli myös Ristijärven kunnanvaltuuston jäsen, Maalaisliiton Kainuun piiritoimikunnan puheenjohtaja ja Kajaanin maanviljelysseuran varaesimies.
Ristijärven muistoja ja kuvauksia.  Akateeminen kirjakauppa, Helsinki 1912, 2. laajennettu painos toim. Paavo Romppainen, Ristijärven kunta 1998

Publius Licinius Cornelius Valerianus Saloninus (noin 242 – syksy 260) oli Rooman keisari Gallienuksen ja hänen vaimonsa Cornelia Saloninan toiseksi vanhin poika. Hän oli syntynyt noin vuonna 242, mutta hänen elämästään ennen vuotta 258 ei tiedetä juuri mitään. Kun Gallienuksen vanhin poika Valerianus II kuoli vuonna 258, Gallienus nimitti noin 16-vuotiaan Saloninuksen seuraajakseen (caesar) ja lähetti tämän Colonia Agrippinan kaupunkiin Germania Inferiorin provinssiin yhdessä pretoriaaniprefekti Silvanuksen kanssa. Gallienus taas lähti taistelemaan alemanneja ja gootteja vastaan. 
Kesällä 260 Gallienuksen isä ja kanssahallitsija Valerianus joutui persialaisten vangitsemaksi. Kaappauksen jälkeisessä sekasorrossa ilmestyi monia kapinoita ympäri valtakuntaa. Galliassa Germania Inferiorin maaherra Postumus yritti jakaa frankeilta saadun sotasaaliin sotilailleen, mutta Silvanus ja Saloninus eivät hyväksyneet tätä. Tällöin Postumuksen sotilaat suuttuivat ja huusivat komentajansa keisariksi. Postumuksen armeija hyökkäsi Silvanuksen joukkoa vastaan ja piirittivät Colonia Agrippinan, minne Silvanus ja Saloninus olivat paenneet. Saloninus yritti saada kaupungin joukkojen ja asukkaiden tuen puolelleen julistamalla itsensä keisariksi (augustus) ja lyöttämällä kolikoita juhlistamaan tätä. Se ei kuitenkaan onnistunut, ja monen viikon piirityksen jälkeen turhautuneet kaupungin asukkaat päättivät ottaa asian omiin käsiinsä ja murhasivat Silvanuksen ja Saloninuksen, jonka jälkeen he avasivat porttinsa Postumuksen joukoille. Gallienus, jolla oli tuolloin kiireitä lukuisten vihollisten ja vallananastajien kanssa Tonavalla, ei pystynyt tekemään mitään piiritettyjen hyväksi.
Richard D. Weigel: Valerian (A.D. 253-260) and Gallienus (A.D. 253-268)  3.8.1998. De Imperatoribus Romanis: An Online Encyclopedia of Roman Emperors.   Viitattu 25.2.2009. (englanniksi)
Alaric Watson: Aurelian and the third century, s. 33–35.    Routledge, 1999. ISBN 0-415-07248-4.    (englanniksi)
Smith, William: Dictionary of Greek and Roman Biography and Mythology, s. 699. Osa III.  Boston: Little, Brown and Company, 1849.   Teoksen verkkoversio.
Sam Harper on yhdysvaltalainen käsikirjoittaja, ohjaaja ja elokuvatuottaja. Hänellä on kolme lasta.

Samaa sukupuolta olevien avioliitot laillistettiin Espanjassa vuonna 2005. Edellisenä vuonna maan juuri valtaan noussut sosialistihallitus oli aloittanut pääministeri José Luis Rodríguez Zapateron johdossa avioliittojen sallimiseen tähtäävän kampanjan. Lakiehdotukseen sisältyi oikeus adoptioon. Pitkän keskustelun jälkeen Cortes Generales (Espanjan kaksikamarinen parlamentti) hyväksyi 30. kesäkuuta 2005 lain, joka mahdollistaa samaa sukupuolta olevien avioliitot, ja se julkaistiin 2. heinäkuuta 2005. Näistä avioliitoista tuli laillisia Espanjassa sunnuntaina 3. heinäkuuta 2005.
Lain ratifikaatio ei sujunut ilman ristiriitoja, vaikka sitä kannattikin 66 prosenttia Espanjan väestöstä. Erityisesti katolinen kirkko vastusti lakia: kirkon mielestä se merkitsi avioliiton merkityksen heikentämistä. Muut järjestöt ilmaisivat huolensa siitä, että homoparit saattaisivat adoptoida lapsia. Mielenosoitukset lain puolesta ja sitä vastaan houkuttelivat tuhansia ihmisiä eri puolilla Espanjaa. Lain hyväksymisen jälkeen konservatiivinen Kansanpuolue vei sen perustuslakituomioistuimeen.Noin 4 500 samaa sukupuolta olevaa paria meni naimisiin Espanjassa lain voimassaolon ensimmäisenä vuotena. Pian lain hyväksymisen jälkeen nousi esiin kysymys espanjalaisten kanssa naimisiin menneiden ulkomaalaisten laillisesta asemasta silloin, kun heidän kotimaansa lainsäädäntö ei sallinut samaa sukupuolta olevien avioliittoja. Oikeusministeriön päätöksen mukaan Espanjan laki sallii Espanjan kansalaisen mennä naimisiin muun maan kansalaisen kanssa riippumatta siitä, tunnustaako kyseisen henkilön kotimaan lainsäädäntö avioliittoa vai ei. Ainakin toisen osapuolen täytyy olla espanjalainen, tosin myös kaksi ei-espanjalaista henkilöä voi mennä naimisiin keskenään, jos molemmilla on Espanjassa pysyvä oleskelulupa.
1990-luvulla useilla kaupunginvaltuustoilla ja itsehallintoalueilla oli omat käytäntönsä rekisteröityjen parisuhteiden solmimiseen. Ne toivat etuja kumpaa tahansa sukupuolta oleville naimattomille hetero- ja homopareille, mutta niiden vaikutus oli käytännössä lähinnä symbolinen. Espanjan laissa oli jo tunnustettu yksinäisten ihmisten oikeus adoptoida. Niinpä samaa sukupuolta oleva pari pystyi käytännössä adoptoimaan lapsen, mutta jos parisuhde päättyi tai lapsen laillinen vanhempi kuoli, suhteen toisella osapuolella ei ollut minkäänlaisia oikeuksia. Samaa sukupuolta olevien avioliitot olivat laittomia Espanjan itsehallintoalueilla, sillä maan perustuslaki antaa ainoastaan valtiolle oikeuden säädellä avioliittoa.30. kesäkuuta 2004 oikeusministeri Juan Fernando López Aguilar ilmoitti, että Espanjan edustajainhuone oli provisionaalisesti hyväksynyt hallituksen suunnitelman, jossa avioliittolainsäädäntö ulotettaisiin koskemaan myös samaa sukupuolta olevia pareja. Suunnitelman toteutuminen täyttäisi pääministeri José Luis Rodríguez Zapateron vaalilupauksen. López Aguilar ilmoitti myös kahdesta Katalonian alueen paikallisen Convergència i Unió -puolueen ehdotuksesta. Ensimmäinen toisi laillisen aseman sekä eri että saman sukupuolen avoliitoille (esp. parejas de hecho), toinen taas sallisi transsukupuolisten henkilöiden laillisesti vaihtaa nimensä ja sukupuolensa ilman vaadittavaa sukupuolenkorjausleikkausta.
Samaa sukupuolta olevien avioliittoja koskeva lakiehdotus hyväksyttiin Espanjan hallituksessa 1. lokakuuta 2004. Se esiteltiin parlamentille 31. joulukuuta, ja edustajainhuone hyväksyi sen 21. huhtikuuta 2005. Senaatti kuitenkin hylkäsi lakiesityksen 22. kesäkuuta, sillä siellä oppositiossa olevalla kansanpuolueella oli hallussaan enemmistö paikoista. Lakiesitys palasi edustajainhuoneeseen, jolla on valta ohittaa senaatti. Se hyväksyttiin edustajainhuoneessa lopullisesti 30. kesäkuuta 2005 äänin 187 puolesta ja 147 vastaan; poissa oli neljä edustajaa. 
Kun laki astui voimaan 2. heinäkuuta 2005, Espanjasta tuli maailman kolmas samaa sukupuolta olevien avioliitot maanlaajusesti sallinut valtio Alankomaiden ja Belgian jälkeen.Ensimmäiset häät pidettiin kahdeksan päivää lain hyväksymisen jälkeen. Niitä juhlittiin Madridin Tres Cantosin lähiön kaupunginvaltuustossa; naimisiin menivät Carlos Baturín ja Emilio Menéndez. Ensimmäinen kahden naisen välinen avioliitto solmittiin Barcelonassa 11 päivää myöhemmin.Tasa-arvoa kohti otetuista askeleista huolimatta laissa oli aukko: lesboavioliitossa syntyneen lapsen ei-biologinen äiti ei tullut lain silmissä vanhemmaksi. Hänen täytyi halutessaan turvautua aikaa ja vaivaa vievään adoptioon. Tämä oikeus oli annettu heteroseksuaalisille pareille (naimisissa tai ei), joissa mies, joka ei ole lapsen biologinen isä, pystyy tunnustamaan lapsen omakseen ilman erillistä prosessia. 7. marraskuuta 2006 hallitus teki lakiin lisäyksen, joka antoi myös ei-biologiselle äidille oikeuden tunnustaa lesboavioliitossa syntyneen lapsen omakseen.
30. kesäkuuta 2004 esitelty oikeusministeriön lakisuunnitelma siirtyi aluksi Consejo General del Poder Judicialin tutkittavaksi. Vaikka se myönsikin, että homoseksuaaleja vastaan kohdistuvaa syrjintää ei voitu hyväksyä, se suhtautui kriittisesti avioliitto-oikeuden antamiseen samaa sukupuolta oleville pareille (mukaan lukien perheen sisäiseen adoptioon). Sen mukaan perustuslaki ei edellyttänyt avioliitto-oikeuden laajentamista. Syrjintä saataisiin loppumaan muiden lakien, kuten rekisteröityjen parisuhteiden kautta.Negatiivisesta raportista huolimatta hallitus esitteli lakiehdotuksen edustajainhuoneelle 1. lokakuuta 2004. Kansanpuolueen ja Unió Democràtica de Catalunyan jäseniä lukuun ottamatta parlamentin eri puolueet kannattivat uudistusta. 21. huhtikuuta 2005 edustajainhuone hyväksyi lakiesityksen äänin 183 puolesta ja 136 vastaan, poissa oli kuusi edustajaa (mukaan lukien kansanpuolueen jäsen). Lakiesitys oli lyhyt. Se lisäsi Espanjan siviililainsäädännön artiklaan 44 uuden kappaleen, jossa sanottiin: avioliitolla tulee olla samat edellytykset ja vaikutukset huolimatta siitä, ovatko avioliittoon osallistuvat samaa vai eri sukupuolta.Edustajainhuoneen hyväksymä teksti annettiin perustuslain mukaisesti seuraavaksi senaatille hyväksyttäväksi, muutettavaksi tai evättäväksi. 21. kesäkuuta 2005 asijantuntijoita kutsuttiin senaattiin keskustelemaan aiheesta. Asijantuntijoiden mielipiteet vaihtelivat; joidenkin mukaan samaa sukupuolta olevien parien adoptiolla ei ollut mitään vaikutusta lapsen kehitykseen, lukuun ottamatta mahdollista hyväksyvämpää asennetta homoseksuaalisuutta kohtaan. Psykiatri Aquilino Polaino, jonka kansanpuolue oli kutsunut asijantuntijaksi, kutsui homoseksuaalisuutta kuitenkin patologiaksi ja tunne-elämän häiriöksi. Muiden keskustelua herättäneiden huomioidensa lisäksi hän väitti, että monet homoseksuaalit ovat kokeneet seksuaalista hyväksikäyttöä lapsuudessaan ja että homot tulevat yleensä perheistä, joissa isät ovat "vihamielisiä ja etäisiä alkoholisteja" ja äidit ylisuojelevia poikia ja kylmiä tyttöjä kohtaan. Huomattavat kansanpuolueen jäsenet myöhemmin hylkäsivät Polainon väitteet.Senaatti käytti veto-oikeuttaan edustajainhuoneen hyväksymään tekstiin. Vetoa ehdottivat kansanpuolue, jolla oli enemmistö senaatin paikoista, ja Unió Democràtica de Catalunya. Se hyväksyttiin äänin 131 puolesta ja 119 vastaan, poissa oli kaksi edustajaa. Siksi lakiehdotus lähetettiin takaisin edustajainhuoneelle. 30. kesäkuuta 2005 edustajainhuone hyväksyi sen perustuslain mukaisesti, ja ohitti senaatin veton. Äänestyksessä 187 edustajaa äänesti puolesta (mukaan lukien kansanpuolueen edustaja Celia Villalobos), 147 vastaan ja neljä oli poissa. Äänestys merkitsi lakiehdotuksen lopullista hyväksymistä. Äänestys pidettiin, kun Zapatero oli yllättäen tullut parlamenttiin puhumaan lakiehdotuksen puolesta. Hän sanoi, että me olemme laajentamassa mahdollisuutta onneen naapureillemme, kollegoillemme, ystävillemme ja sukulaisillemme. Samaan aikaan olemme rakentamassa parempaa yhteiskuntaa. Mariano Rajoylta, kansanpuolueen oppositiojohtajalta, evättiin mahdollisuus parlamentin puhuttelemiseen, ja hän syytti Zapateroa Espanjan yhteiskunnan jakamisesta.Kun tiedotusvälineet kysyivät kuningas Juan Carlosilta, antaisiko hän hyväksyntänsä parlamentissa käsitellylle laille, hän vastasi olevansa Espanjan, ei Belgian kuningas, joka kieltäytyi allekirjoittamasta abortin laillistavaa lakia. Espanjan kuningas antoi kuninkaallisen suostumksensa laki 13/2005:lle 1. heinäkuuta 2005; laki julkaistiin virallisessa Boletín Oficial del Estado -lehdessä 2. heinäkuuta ja se astui voimaan 3. heinäkuuta.
Huhtikuussa 2005 julkaistun, valtion omistaman Centro de Investigaciones Sociológicas -keskuksen tekemän galluptutkimuksen mukaan 66 prosenttia espanjalaisista kannatti samaa sukupuolta olevien avioliittojen laillistamista. Toinen Instituto Opinan päivää ennen lakiesityksen hyväksymistä tekemä tutkimus osoitti 62,1 prosentin tukea homoavioliitoille ja 49,1 prosentin tukea samaa sukupuolta olevien parien adoptiolle. Instituto Opinan yhdeksän kuukautta lain voimaantulon jälkeen tekemän kyselytutkimuksen mukaan 61 prosenttia väestöstä oli samaa mieltä parlamentin päätöksen kanssa.Laista huolestuivat kuitenkin katoliset tahot, mukaan lukien paavi Johannes Paavali II – joka varoitti perhearvojen heikkenemisestä – ja hänen seuraajansa Benedictus XVI. Kardinaali López Trujillo, pontifikaalisen perheneuvoston puheenjohtaja, sanoi kirkon vaativan välittömästi omantunnonvapautta roomalaiskatolilaisille ja pyytävän heitä vastustamaan lakia. Hän sanoi, että jokaisen työntekijän, joka on samaa sukupuolta olevien avioliittoon liittyvässä ammatissa, pitäisi vastustaa lakia, vaikka se tarkoittaisikin työpaikkojen menettämistä. Homojen oikeuksien kannattajien mukaan kirkko ei vastustanut yhtä äänekkäästi eri sukupuolta olevien ei-uskonnollista avioliittoa, vaikka se olikin muodollisesti sitä vastaan. Esimerkiksi kirkko ei vastustanut kruununprinssi Felipen avioliittoa Letizia Ortizin kanssa, joka oli eronnut aiemmasta siviililiitostaan. Kirkko ei kyennyt keräämään tarpeeksi kannatusta lain kaatamiseen, vaikka 80 prosenttia espanjalaisista pitääkin itseään katolisina. Madridin yliopiston sosiologian professori Gerardo Meilin mukaan tämä saattaa johtua liberalismin merkittävästä lisääntymisestä viime vuosina. Kirkolla oli perinteisesti runsaasti vaikutusvaltaa perheasioissa. Kyselytutkimuksen mukaan kolme neljäsosaa espanjalaisista on sitä mieltä, että kirkon hierarkia ei ole kosketuksissa maan sosiaaliseen todellisuuteen. Eräs selitys väestön asenteisiin saattaa olla kirkon vaikutusvallan heikentyminen diktaattori Francisco Francon kuoleman jälkeen vuonna 1975. Hänen hallintonsa oli läheisessä suhteessa kirkkoon. Tutkimusten mukaan lähes puolet espanjalaisista ei juuri koskaan käy messuissa.Zapatero vastasi katolilaisten kritiikkiin seuraavasti:
»Kahden samaa sukupuolta olevan ihmisen antaminen mennä naimisiin ei aiheuta vahinkoa avioliitolle tai perheelle. Pikemminkin näillä kansalaisilla on nyt mahdollisuus järjestää elämänsä avioliiton ja perheen normien ja vaatimusten mukaan. Avioliitto-instituutiolle ei kohdistu uhkaa, vaan tarkalleen toisin päin: tämä laki tunnustaa avioliiton ja arvostaa sitä.Tietoisena siitä, että jotkut henkilöt ja instituutiot ovat syvästi eri mieltä tästä lakimuutoksesta, haluan sanoa, että kuten muut aiemmat lisäykset avioliittolainsäädäntöön, tämä ei tuota huonoja tuloksia, ja että sen ainoa seuraus on ihmisten järjettömän kärsimyksen välttäminen. Yhteiskunta, joka välttää kansalaistensa järjetöntä kärsimystä, on parempi yhteiskunta.Joka tapauksessa haluan ilmaista syvän kunnioitukseni noille henkilöille ja instituutioille, ja haluan myös pyytää samanlaista kunnioitusta niille, jotka hyväksyvät tämän lain. Niitä homoseksuaaleja, jotka ovat henkilökohtaisesti sietäneet väärinkäytöksiä ja loukkauksia useiden vuosien ajan, pyydän pitämään kansanlaisoikeuksien puolesta käydyssä taistelussa osoitettua rohkeutta esimerkkinä anteliaisuudesta ja ilosta, kunnioittaen kaikkia uskoja.» 
19. kesäkuuta 2005 lakia vastaan järjestettiin julkinen mielenosoitus. Kansanpuolueen jäsenten, Espanjan piispojen ja Espanjan perhefoorumin (Foro Español de la Familia) johtamat mielenosoittajat sanoivat koonneensa 1,5 miljoonaa henkeä vastustamaan "hyökkäystä perinteistä perhemallia kohtaan"; hallituksen delegaatio Madridissa laski tapahtumassa olleen 166 000 osallistujaa. Kaksi viikkoa tämän mielenosoituksen jälkeen Gay Pride -päivänä FELGT (Federación Estatal de Lesbianas, Gays, Transexuales y Bisexuales – Espanjan homojen, lesbojen, transsukupuolisten ja biseksuaalien organisaatio) arvioi kahden miljoonan ihmisen marssineen uuden lain puolesta; poliisin lähteiden mukaan osallistujia oli 97 000. Molemmat marssit pidettiin Madridissa, joka oli tuolloin konservatiivisen kansanpuolueen hallinnassa.
Espanjan piispat väittivät myös hallituksen heikentävän avioliiton tarkoitusta tekemällä eri ja samaa sukupuolta olevat parit tasa-arvoisiksi keskenään. Espanjan perhefoorumi ilmaisi huolensa siitä, että homoparit adoptoisivat ja kasvattaisivat lapsia. Sen mukaan adoptio ei ole vanhempien, vaan adoptoidun lapsen oikeus. Homojen järjestöt vastasivat, että samaa sukupuolta olevat parit olivat käytännössä adoptoineet Espanjassa lapsia jo kauan aikaa, sillä monet parit kasvattivat suhteen toisen osapuolen adoptoimaa alaikäistä. Samaa sukupuolta olevien parien adoptio oli jo laillinen Navarrassa, Asturiassa, Aragoniassa, Baskimaassa ja Kataloniassa, ennen kuin avioliittolaki laillisti nämä adoptiot kansallisesti. Järjestöjen mukaan väitteelle, että vanhempien seksuaalinen orientaatio aiheuttaisi lapselle kehitysongelmia, ei ollut mitään tieteellistä perustetta. Tätä näkemystä tukee virallisesti Madridin psykologiakoulu (Colegio Oficial de Psicólogos de Madrid), jonka mukaan homoseksuaalisuus ei myöskään ole patologia.
21. heinäkuuta 2005 tuomari Dénian kaupunissa kieltäytyi antamasta avioliittolupaa lesboparille. Tuomari aloitti myös oikeusjutun perustuslakituomioistuimessa avioliittolakia vastaan, pohjautuen Espanjan perustuslain artiklaan 32, jossa on lause: "Miehellä ja naisella on oikeus solmia avioliitto täysin tasa-arvoisina lain edessä." Elokuussa 2005 tuomari Gran Canarialta kieltäytyi antamasta avioliittolupaa kolmelle samaa sukupuolta olevalle parille, ja aloitti uuden perustuslakijutun. Joulukuussa 2005 perustuslakituomioistuin hylkäsi molemmat haasteet, sillä kummallakaan tuomarilla ei ollut tarpeeksi perusteita niiden aloittamiseen. 30. syyskuuta 2005 oppostiossa oleva kansanpuolue päätti aloittaa erillisen perustuslakijutun, mikä aiheutti jakautumista puolueen sisällä. Juttu ei ole vielä ratkennut (joulukuu 2007). 27. helmikuuta 2007 Espanjan perhefoorumi esitteli 1,5 miljoonan henkilön allekirjoittaman aloitteen, joka tekisi avioliitosta vain miehen ja naisen välisen unionin (ja käytännössä kieltäisi samaa sukupuolta olevien avioliiton). Espanjan edustajainhuone hylkäsi aloitteen. 30. toukokuuta 2007 Comisión Disciplinaria del Consejo General del Poder Judicial eli CGPJ tuomitsi edellä mainitun dénialaisen tuomarin maksamaan 305 euroa sakkoa, koska hän oli kieltäytynyt homoparin vihkimisestä, ja häntä varoitettiin tiukasti tekemästä sitä uudestaan. Hänen mukaansa toimi oli hallituksen "propagandakoneen" syytä.
Pian lain hyväksymisen jälkeen esiin nousi kysymys espanjalaisten ja ulkomaalaisten välillä solmittujen avioliittojen laillisuudesta. Espanjalaiselta ja Kataloniassa asuvalta Intian kansalaiselta evättiin avioliittolupa sillä perusteella, että Intian laki ei sallinut samaa sukupuolta olevien avioliittoa. 22. heinäkuuta toinen katalonialainen tuomari kuitenkin vihki espanjalaisen naisen ja hänen argentiinalaisen kumppaninsa (Espanjan ensimmäisessä naisten välisessä avioliitossa). Tuomari oli eri mieltä kuin kollegansa, ja painotti oikeutta avioliittoon Argentiinan lain sijaan. Se ei salli samaa sukupuolta olevien avioliittoja.27. heinäkuuta Junta de Fiscales de Sala – oikeusministeriötä neuvova elin julkisen syyttäjän toimistossa – julkaisi ohjeistuksen, jonka mukaan lesbot, homot, biseksuaalit ja transsukupuoliset espanjalaiset voivat mennä naimisiin ulkomaalaisten kanssa, vaikka heidän kotimaissaan ei sallittaisikaan homoavioliittoja. Avioliitto olisi validi Espanjan lain mukaan, mutta ei automaattisesti ulkomaalaisen kotimaan lain edessä. Valtion virallisessa lehdessä ilmoitettiin:
»Avioliitto espanjalaisen ja ulkomaalaisen välillä, tai samaa sukupuolta olevien Espanjassa oleskelevien ulkomaalaisten välillä, on lainmukainen Espanjan lain kannalta, vaikka ulkomaalaisen kansallinen lainsäädäntö ei sallisikaan sellaista avioliittoa tai tunnustaisi sen lainmukaisuutta.» 
Oikeusministeriön (Dirección General de Registros y Notariado) antamien ohjeiden mukaan Espanjan konsulaatit ulkomailla voivat valmistella samaa sukupuolta olevien avioliiton paperityön. Ainakin toisen naimisiin menevistä täytyy olla Espanjan kansalainen, joka asuu konsulaatin toiminta-alueella. Itse avioliitto voidaan kuitenkin solmia konsulaatissa vain, jos paikalliset lait tunnustavat samaa sukupuolta olevien avioliiton (käytännössä Espanjan konsulaatit Bostonissa, Brysselissä, Amsterdamissa, Torontossa, Ottawassa ja Kapkaupungissa). Kaikissa muissa tapauksissa osapuolten täytyy mennä naimisiin Espanjan alueella. Kaksi ulkomaalaista, joilla ei ole oleskelulupaa, eivät voi mennä Espanjassa naimisiin, sillä ainakin toisen osapuolista täytyy tällaisessa tapauksessa olla Espanjan kansalainen – sen sijaan kaksi Espanjassa pysyvästi oleskelevaa ulkomaalaista voivat mennä naimisiin keskenään.
4. syyskuuta 2005 konservatiivinen sanomalehti La Razón julkaisi 273 maistraatista tilastoja, joiden mukaan yhteensä 35 000 solmitusta avioliitosta 24 oli ollut samaa sukupuolta olevien välisiä. Lehden mukaan tilastot olivat ristiriidassa avioliittolain maan lainsäädännön prioriteetiksi asettaneen hallituksen perusteluiden kanssa, eivätkä ne tukeneet homojen oikeuksien aktivistien väitteitä, joiden mukaan laki hyödyttäisi 5–10 prosenttia väestöstä. 27. joulukuuta 2005 oikeusministeriö ilmoitti, että 327 samaa sukupuolta olevien välistä avioliittoa oli rekisteröity 5. joulukuuta mennessä niissä 200 maistraatissa, jotka olivat tuohon aikaan tietokoneistettuja (maan yhteensä 437 maistraatista). Avioliitoista 90 oli solmittu Madridissa, 63 Valenciassa, 35 Barcelonassa ja 18 Sevillassa.Maaliskuun alussa vuonna 2006 Pedro Zerolo, sosialistisen työväenpuolueen virkamies, ilmoitti, että 1 000 samaa sukupuolta olevaa paria oli mennyt naimisiin. Kahdeksan sataa avioliittoa oli solmittu tietokoneistetuilla alueilla (noin puolet Espanjasta) ja arviolta ainakin 200 muualla maassa. Zerolo sanoi myös, että yksi avioliitto kymmenestä solmittiin Espanjassa samaa sukupuolta olevien välillä. FELGT:n mukaan noin 4 500 samaa sukupuolta olevaa paria meni naimisiin lain ensimmäisen voimassaolovuoden aikana. Adoptiohakemuksia tehtiin 50, ja avioeroja myönnettiin kolme.27. kesäkuuta 2007 oikeusministeriö ilmoitti, että kahden edellisen vuoden aikana oli solmittu 3 340 samaa sukupuolta olevien avioliittoa. Se myönsi kuitenkin, että luku saattaisi olla vain "kolmasosa todellisuudesta", sillä tietoja oli vain 356 tietokoneistetusta rekisteristä, eikä niitä ollut lainkaan 7 000 alimman tason oikeudesta tai Baskimaalta. Lisäksi oikeusministeriön mukaan 2 375 avioliittoa oli solmittu miesten ja 965 naisten välillä. Eniten avioliittoja oli solmittu Madridissa, 1 060 kappaletta, Kataloniassa 871, Andalusiassa 399, Valenciassa 263, Baleaareilla 116, Asturiassa 101, Kastilia ja Leónissa 89, Aragoniassa 86, Kanariansaarilla 83, Murciassa 61, Kastilia- La Manchassa 56, Extremadurassa 54, Galiciassa 31, Kantabriassa 28, Navarrassa 25 ja La Riojassa 13.

Vuonna 2012 Tīna osallistui Latvian Euroviisukarsintoihin Davids Kalandijan kanssa kappaleella ”I Want You Back”. Ja sijoittuivat kilpailun finaalissa toiseksi. Vuonna 2013 Tīna osallistui Latvian Euroviisukarsintoihin kappaleella ”I Need A Hero”, ja eteni kilpailun finaaliin, jossa selvisi aina superfinaaliin – kolmen parhaan joukkoon – saakka. Samana vuonna hän osallistui myös Liettuan karsintoihin yhdessä Vudisin kanssa, mutta he jäivät semifinaaliin. Vuonna 2014 Tīna osallistuu Latvian Euroviisukarsintoihin kappaleella ”Stay”.

Sami Vähämaa (s. 10. joulukuuta 1977) on laskentatoimen ja rahoituksen professori Vaasan yliopistossa. Vähämaa on myös Turun yliopiston kauppakorkeakoulun dosentti, Research Fellow saksalaisessa Institute for the World Economy –taloustutkimuslaitoksessa ja Nordic Journal of Business –tiedelehden päätoimittaja. Hän on toiminut vierailevana professorina University of Central Floridassa ja University of Manchesterissa sekä vieraillut tutkimustehtävissä Euroopan keskuspankissa.Hän toimi Vaasan yliopiston hallituksen jäsenenä vuosina 2014-2017.Vähämaa väitteli kauppatieteiden tohtoriksi Vaasan yliopistosta vuonna 2004 ja on toiminut laskentatoimen ja rahoituksen professorina Vaasan yliopiston kauppatieteellisessä tiedekunnassa vuodesta 2006 alkaen. Professorin viranhoitajaksi nimitettäessä hän oli 28-vuotias. Vähämaa on tutkinut rahoitusmarkkinoita ja corporate governanceen liittyviä teemoja. Hän on tehnyt tutkimusta esimerkiksi siitä, miten yrityksen toimitusjohtajan, talousjohtajan ja tilintarkastajan sukupuoli sekä naisedustus yrityksen hallituksessa vaikuttavat yritysten taloudelliseen päätöksentekoon.
Wall Street Journal 21.2.2016: Banks Run by Women Might Be Less Vulnerable in a Crisis - A study suggests female CEOs and directors may follow more conservative strategies
Helsingin Sanomat / Minna Nalbantoglu 31.10.2018: Rahoituksen professori tutki, miten seksuaali­vähemmistöjen huomioiminen vaikuttaa yritysten kannattavuuteen – tulos oli selvä
Sammakkoeläimet (Amphibia) on selkärankaisten eläinten luokka. Ne ovat puolittain vesieläimiä ja niiden kehitykseen kuuluu vedessä elävä, kiduksilla hengittävä toukkavaihe. Sammakkoeläimet ovat vaihtolämpöisiä. Luokan tieteellinen nimi Amphibia tarkoittaakin suomeksi kahtaalla elävää eli kaksoiselämää, mikä viittaa sammakkoeläinten tulevan toimeen sekä maalla että vedessä. Merivedessä sammakkoeläimiä ei kuitenkaan elä.
Sammakkoeläinten iho on paljas ja sitä suojaavat kuivumiselta rauhasten tuottamat eritteet. Useimmat sammakkoeläimet liikkuvatkin öisin välttääkseen kuivumista auringonpaisteessa. Sammakkoeläinten hengitys tapahtuu osittain suoraan ihon läpi, koska keuhkot ovat alkeellisemmat kuin muilla selkärankaisilla. Sammakkoeläinten ihossa on joko yhdenlaisia tai kahdenlaisia rauhasia. Limarauhasten tehtävänä on ensisijaisesti pitää elimistön nestetasapaino normaalina. Sammakkoeläimen ollessa kosketuksissa veteen rauhasten toiminta vilkastuu ja limaa syntyy enemmän. Tämä pyrkii varmistamaan, ettei vesi pääse tunkeutumaan iholle. Joillain lajeilla on limarauhasten lisäksi myös myrkkyrauhasia, joilla ne pyrkivät suojautumaan petoja vastaan. Myrkkyrauhaset sijaitsevat hajanaisesti eri puolilla ihoa ja paikoin suurina rykelminä.
Rauhasten lisäksi ihossa on myös runsaasti pigmentti- eli värisoluja, joiden toiminnan aktiivisuus määrää sammakkojen värityksen. Ihonväri voi vaihdella jossain määrin sammakon ympäristön ja mielialan mukaan, muttei yhtä tehokkaasti kuin esimerkiksi kameleonteilla.
Sammakkoeläinten ruumiinmuoto vaihtelee lahkon mukaan. Matosammakot (Apoda) ovat nimensä mukaisesti matomaisia, niiden ruumis on kapea ja ne ovat muuttuneet piileskelijöiksi. Niiden kallo on tukevarakenteinen, etteivät aivot vahingoittuisi niiden kaivautuessa pää edellä maan sisään. Pyrstösammakot (Urodela) ovat liskomaisia ja hännällisiä, ne muistuttavat esi-isään. Sammakot ja konnat (Anura) ovat hännättömiä, tavanomaisen sammakon näköisiä. Niiden luustosta voi päätellä niiden liikkumistavan eli loikkimisen. Loikkimista häiritsevä pyrstö on hävinnyt sammakoilta ja konnilta. Loikkimiselle tärkeät takaraajat puolestaan ovat pidentyneet ja lantio kiinnittyy täydellisesti selkärankaan, joka on lyhyt ja jäykkä. Vahvat eturaajat ja hartia ovat vahvistuneet maahantulon turvaamiseksi.
Sammakkoeläinten tukiranka on suurelta osin rustoinen. Sammakkoeläimillä on matosammakoita lukuun ottamatta neljä raajaa ja niiden varpaissa on usein räpylät uimista helpottamassa. Toukkavaiheessa sammakkoeläimet ovat raajattomia, kiduksellisia ja niillä on häntä uimista varten.
Varhaisimmilla sammakkoeläimillä oli vankka tukiranka, mutta nykyään eläviltä lajeilta tämä tukiranka on jo lähes täydellisesti kadonnut. Myös sammakkoeläinten selkäranka on evoluutiossa muuttanut muotoaan ja erikoistunut eri sammakkolajeilla erilaisiin tarkoituksiin. Selkänikamien lukumäärä vaihtelee eri lahkojen keskuudessa; tietyillä pyrstösammakoilla määrä saattaa olla lähelle sata, kun taas joillain varsinaisilla sammakoilla vastaava luku on kuusi.Sammakkoeläimillä on vain yksi kaulanikama, niin sanottu atlasnikama tai kannattajanikama, joka yhdistää pääkallon ja selkärangan kahdella "nastalla". Muiden kaulanikamien puutteesta johtuen sammakkoeläimet pystyvät liikuttamaan päätään vain ylös ja alas.
Hartiaan kuuluu sammakkoeläimillä kaksi lapaluuta, jotka ovat osittain rustoa, kaksi korppiluuta, kaksi etukorppiluuta ja sammakoilla kaksi solisluuta. Rintalasta on suurimmaksi osaksi rustoa, eivätkä kylkiluut ulotu siihen. Tällainen hartia puuttuu kokonaan matosammakoilta ja tavallisillakin sammakoilla se on kahta tyyppiä. Arkifeerisen tyyppisessä hartiassa solisluut ja korppiluut ovat selvästi erillään toisistaan ja etukorppiluut ovat erillään. Kehittyneemmässä firmisternisessä tyypissä solisluut ja korppiluut lähes koskettavat toisiaan ja etukorppiluut ovat sulautuneet yhteen muodostaen yhden suuren ruston.
Sammakkoeläinten suoliluusta, istuinluusta ja häpyluusta muodostuva lantio niveltyy selkärangan ainoan ristinikaman poikkihaarakkeisiin. Hartian tavoin matoliskoilta puuttuu myös lantio. Sammakkoeläimillä on mutaliskoja lukuun ottamatta neljä raajaa. Niiden raajat koostuvat samoista luurangon osista kuin muillakin eläimillä, eli niillä on eturaajoissa olkavarsi, kyynärvarsi ja kämmen, sekä takaraajoissa reisi, sääri ja jalka. Pyrstösammakkojen anatomiassa kyynärluu ja värttinäluu sekä reisiluu ja pohjeluu ovat erillään, ja tavallisilla sammakoilla kyseiset luut ovat liittyneet yhteen kahdeksi suureksi luuksi. Sormia sammakkoeläimillä on yleensä neljä ja varpaita viisi, mutta pyrstösammakkojen keskuudessa niiden määrä saattaa vaihdella. Tavallisten sammakkojen takaraajat ovat eturaajoja pidemmät, mutta pyrstösammakoilla kaikki raajat ovat samanpituisia.
Sammakkoeläinten lihaksisto on rakentunut niiden liikkumistavan mukaisesti. Toukkavaiheessa vartalon ja hännän lisäkkeet ovat jakautuneet jaokkeiksi kuten kaloilla, mutta täysikasvuisilla yksilöillä tilanne on toinen lukuun ottamatta muutamia mato- ja pyrstösammakkolajeja. Raajoissa lyhyet lihakset ovat sisimpänä ja pitkät lihakset ovat niiden päällä.
Lähes kaikilla sammakkoeläimillä on hampaat joidenkin tiettyjen heimojen lajeja lukuun ottamatta. Pyrstösammakoilla hampaat ovat ylä- ja alaleuassa, mutta varsinaisilta sammakoilta ne usein puuttuvat alaleuasta. Tarttumiseen käytettävät tarttumishampaat irtoavat helposti, mutta myös kasvavat helposti takaisin.
Useimmilla sammakkoeläinlajeilla on myös kookas ja lihaksikas kieli, joka puuttuu esimerkiksi kaloilta. Sen pituus ja muoto vaihtelevat, ja joillakin pyrstösammakkolajeilla se on noin yhtä pitkä kuin eläin itsekin. Sammakkojen kieli on yleensä kiinnittynyt suuontelon pohjaan eteen tai taakse. Tietyillä lajeilla kielen pintaa peittää tahmea limakerros. Tahmaisuuden aiheuttavat suuhun aukeavien rauhasten eritteet. Vesieläimille ei kielellä ole juurikaan käyttöä ja useimmilta pyrstösammakoilta se puuttuukin. Niillä kielen tilalla on lihaskerros suun pohjalla. Myös joiltain melkein vesielämään sopeutuneilta konnilta kieli on lähes hävinnyt.
Sammakkoeläinten mahalaukut ovat tilavia ja lihaksikkaita. Suolisto on pikkueläimiä ravintonaan käyttävillä täysikasvuisilla yksilöillä lyhyt, mutta kasvisravintoa syövillä toukilla pitkä. Ruoansulatusrauhasten kehittyneisyydestä johtuen ruoansulatus on nopeaa ja tehokasta.
Sammakkoeläinten aivot muistuttavat suuresti kalojen aivoja. Hajuaistimuksia käsittelevät aivojen etupuoliskot ovat keskiaivojen näkökukkuloiden ohella sammakkoeläinten aivojen laajimmat osat. Taka-aivot ovat vähemmän kehittyneet ja jäävät vähäisiksi poikittaispoimuiksi. Selkäytimen pituus vaihtelee lahkojen keskuudessa; pyrstösammakoilla se ulottuu hännänpäähän asti, sammakoilla vain hännän tyveen.
Sammakkoeläimille on säilynyt aisteissaan joitain kalojen piirteitä kuten toukkavaiheessa olevilla sammakoilla ja joillain mato- ja pyrstösammakkolajeillakin esiintyvä kylkiviiva-aisti. Tämän aistin avulla sammakkoeläimet aistivat veden värähtelyä. Värähtelyaistina toimivat pienet tuntonystyt, jotka ovat järjestäytyneet riveiksi. Tärkeintä tuntonystyriviä voikin verrata kalojen kylkiviivaan.
Muista aisteista makuaisti sijaitsee vain kielessä ja kitalaessa. Sammakkoeläinten melko hyvä hajuaisti sijaitsee kuonossa, missä nenäontelon hajuepiteeli muodostaa Jacobsonin elimen. Sierainaukosta johtaa nenäontelon kautta suuhun koaaniksi kutsuttu tiehyt.
Näköaistin tarkkuus vaihtelee lajista riippuen. Sammakkoeläinten silmät sijaitsevat lähellä päälakea. Saalinsa kimppuun loikkaavilla sammakoilla on yleensä paras näköaisti. Maanpinnalla saalistavilla on yleensä niitä yleensä heikompi. Saalistaan väijyvät konnat ovat likinäköisimpiä. Matosammakot ja jotkin pyrstösammakot ovat lähes täysin sokeita. Sammakkoeläinten verkkokalvossa on kolme solukerrosta. Kuten kehittyneemmilläkin selkärankaisilla, näköaistin tarkkuus riippuu silmässä olevien tappi- ja sauvasolujen määrästä. Sammakoilla silmän mukauttaminen tapahtuu kuten kaloilla, eli linssiä säätämällä erityisillä lihaksilla. Sammakkoeläinten silmiä kostuttavat jatkuvasti silmärauhasista erittyvät eritteet. Liikkuvat silmäluomet voivat peittää ne kokonaan.Sammakkoeläimistä muutamat ääntelevät. Matosammakot ovat kaikki mykkiä. Pyrstösammakoista vain harvat osaavat vikistä hiljaa. Sammakot ja konnat puolestaan osaavat äännellä ns. kurnuttamalla. Kurnuttaessa sammakko sulkee sieraimensa ja pumppaa ilmaa edestakaisin suusta keuhkoihin ja takaisin keuhkoista suuhun. Kurnutusääni syntyy äänijänteiden yli kulkevasta ilmasta. Sammakko voi myös kurnuttaa vedessä koska se pitää kurnuttaessa sieraimiaan kiinni. Sammakoista tavallisimmin vain koiraat ääntelevät. Vaaran uhatessa, kiinni jäädessään tai säikähtäessä sammakot voivat päästää kurnutuksesta eroavan parkaisulta tai kiljahdukselta kuulostavan äänen.Sammakoilla ja konnilla tärykalvo sijaitsee ruumiin pinnassa, aivan silmien takana. Sen voi havaita muuta ihoa vaaleampana ympyräisenä alueena. Pyrstösammakoilla ei ole tärykalvoa. Ne aistivat ainoastaan eturaajojen luiden kalloon välittämiä värähtelyjä.
Sisäkorva koostuu kahdesta kalvopussista, joista ylempään liittyvät kolme tasapainoaistin kaarikäytävää. Alempaan kalvopussiin kuuluu tietty pidentymä, joka vastaa korkeampien selkärankaisten sisäkorvan simpukka-aistinelintä. Keskikorvassa on vain yksi kuuloluu, columella, joka johtaa tärykalvosta täryonteloon.
Sammakkoeläimet olivat kehityshistorian ensimmäisiä eläimiä, jotka nousivat vedestä maalle.tarkistettava Tämä tapahtui noin 390 miljoonaa vuotta sitten eli devonikaudella. Muinaisina aikoina sammakkoeläimiä eli runsaammin kuin nykyaikana. Monet aikoinaan kukoistaneet sammakkoeläinryhmät ovat aikojen kuluessa kuolleet sukupuuttoon.
Valtaosa löydetyistä fossiloituneista sammakkoeläimistä kuului jo sukupuuttoon kuolleeseen panssarisammakkojen (Temnospondyli) lahkoon. Matosammakkojen vähälukuisuuden ja niiden toisiinsa yhtyneiden kallonluiden perusteella jotkut tutkijat ovat päätelleet matosammakkojen olevan panssarisammakkojen suoranaisia ja surkastuneita jälkeläisiä. On kuitenkin myös mahdollista, että matosammakkojen anatomia johtuu niiden poikkeavista elintavoista.
Ensimmäiset varsinaiset sammakot (Protobatrachus) tunnetaan triaskaudelta. Tällöin näillä sammakoilla oli yhä pitkä pyrstö, mutta pää ja yläruumis olivat jo kehittyneet lähelle nykyistä muotoa. On kuitenkin olemassa myös mahdollisuus, että löydetyt fossiilit edustivat vain toukkavaihetta ja että täysikasvuisilta sammakoilta olisikin puuttunut pyrstö.Sammakkoeläinten kolmannen lahkon eli pyrstösammakkojen tunnettu evoluutiohistoria alkaa vasta jurakaudelta. Onkin esitetty väitteitä, joiden mukaan pyrstösammakot olisivatkin polveutuneet eri muinaiskalojen ryhmästä kuin muut sammakkoeläimet, mutta tätä vastaan on esitetty paljon vastustavia näkökantoja. Jurakauden pyrstösammakoilla riitti paljon ravintoa, minkä vuoksi ne saattoivat kasvaa jopa neljän metrin mittaisiksi.Sammakkoeläinten tarkkaa evoluutiohistoriaa ei siis tunneta. Varmasti voidaan kuitenkin sanoa niiden kehittyneen varsieväkalojen erääseen osaluokkaan (Crossopterygii) kuuluvan Rhipidistia -lahkon devonikaudella eläneistä kantamuodoista. Samaa Rhipidistia-lahkoa pidetään myös matelijoiden, nisäkkäiden ja lintujen yhteisenä kantaryhmänä.
Varsinaisten sammakkojen lahkon jäsenet viihtyvät parhaiten tropiikissa. Niiden lajimäärä väheneekin nopeasti kun siirrytään päivätasaajalta pohjoiseen ja etelään. Suurin osa lajeista elää Etelä-Amerikan sademetsissä. Vaikka sademetsät ovatkin ihanteellisin elinympäristö sammakoille, ovat ne levinneet kaikkialle muuallekin maailmaan ja niitä tavataan kaikilla mantereilla Antarktista lukuun ottamatta. Jotkin lajit elävät jopa pohjoisen napapiirin pohjoispuolella tai Himalajan vuoristossa jopa yli 4 000 metrin korkeudessa. Ainoat levinneisyyttä rajoittavat tekijät ovat jatkuva kylmyys sekä kuivuus. Myös sammakkoeläinten kyky sietää suolaa on huono. Varsinkin mato- ja pyrstösammakot ovat erityisen herkkiä suolalle. Joidenkin varsinaisten sammakkojen sietokyky taas on niitä paljon parempi ja tietyt lajit kuten haisukonnat (Bufo calamita), kellosammakot (Bombina) ja levykielisammakot (Discoglossidae) kestävät väliaikaisesti jopa suolagrammaa litrassa vettä. Sammakkoeläimet eivät huonon suolansietokykynsä vuoksi voi elää merivesissä.
Kaikki nykyiset sammakkoeläimet kuuluvat alalahkoon Lissamphibia. Tavallisesti ne jaetaan kolmeen lahkoon. Ne on jaettu edelleen heimoihin, sukuihin ja lajeihin selkänikamien, hampaiden, lihaksien tai muiden anatomisten piirteiden mukaan. Heimoja on tällä hetkellä 56 ja lajeja yli 6 000.Kaikki nykyään elävät sammakkoeläimet on jaettu kolmeen lahkoon:
Sammakkoeläinten luokittelusta on kiistelty kauan, eikä silti ole vakiintunut. On otettava huomioon että termillä "sammakkoeläin" voi tarkoittaa kaikkia tetrapodeja jotka elävät vedessä ja maalla, tai eläinten luokkaa Amphibia.Sammakkoeläinten perinteinen luokittelu, joka pohjautui nikaman solmujen morfologiaan, on nyt ilmeisesti vanhentunut eikä ryhmä täytä monofyleettisen ryhmän kriteerejä. Amphibia käsittää vain kaikki tetrapodit jotka eivät ole amniootteja. Nykyään tetrapodit jaetaan Batrachomorphaan ja Reptiliomorphaan. Ryhmä Amphibia kuuluisi osittain Batrachomorphaan, "aidot" sammakkoeläimet, ja osittain Reptilomorphaan, mihin amnioottien esi-isä kuuluu.Lissamphibian kuuluisi siis olla oikea nimitys sammakkoeläimille.
Pyrstösammakkojen levinneisyys sijoittuu suurimmaksi osaksi pohjoiselle pallonpuoliskolle ja varsinkin Pohjois-Amerikan mantereelle. Kokonaan pyrstösammakot puuttuvat Saharan eteläpuolisesta Afrikasta, Intian niemimaalta, Tyynenmeren saaristoista sekä Australiasta.
Matosammakkojen levinneisyysalue ulottuu viidennelletoista leveysasteelle päiväntasaajan molemmille puolille. Ne vaativat elinalueittensa vuotuiseksi sademääräksi vähintään metrin. Useimmat suvuista elävät Keski- ja Etelä-Amerikassa, osa Afrikassa ja muutama Aasiassa ja erityisesti Seychellisaarilla.
Suomessa vakituisesti tavattavia sammakkoeläimiä on viisi lajia: sammakko, viitasammakko, rupikonna, vesilisko ja rupilisko. 1930–1960-luvuilla Helsingissä ja Porvoossa esiintyi mölysammakoita. Vuosina 1993 ja 1994 Kotkassa havaittiin yksittäinen viherkonna. 2000-luvulla Suomesta on tavattu uusina lajeina syötäväsammakko, lessonansammakko ja alppivesilisko. Sammakkoeläinlajisto monipuolistuu huomattavasti leudommille seuduille siirryttäessä; jo Virossa esiintyy 11 sammakkoeläinlajia.
Suuri osa tavallisista sammakoista ja osa pyrstösammakoista elävät puissa. Eräs puissa elävä sammakkoeläinheimo ovat lehtisammakot. Lehtisammakot ovat evoluutiohistoriansa aikana käyneet läpi monia anatomisia muutoksia, joiden ansiosta ne soputuvat elinympäristöönsä. Esimerkiksi niillä on pitkät sormet ja varpaat, joiden kahden viimeisen luun välille on kehittynyt tarttumalevyksi sopiva rustopala. Lisäksi lehtisammakkojen vatsan iho erittää tahmeaa ainetta. Tarttumalevyjen ja tahmean eritteen ansiosta useat lehtisammakot pystyvät tarttumaan pystysuoriin lehtiin tai jopa riippumaan vaakasuorien lehtien alapinnoilla.
Jotkin puissa elävät sammakkoeläimet eivät koskaan laskeudu maan pinnalle. Ne yleensä suorittavat munimisen veden ylle kaartuville lehdille. Kehityttyään tarpeeksi toukat alkavat tuottaa entsyymiä, joka hajottaa lehden. Näin toukat putoavat veteen, missä ne kehittyvät normaalin muodonvaihdoksen mukaan. Maalle noustuaan ne kiipeävät heti puihin, missä ne viettävät koko loppuelämänsä. Puissa elävien pyrstösammakkojen toukat taas kasvavat ja kehittyvät luonnon muodostamissa pienissä vesilätäköissä, joita syntyy esimerkiksi ananas- ja banaanikasvien lehdille.
Useat sammakkoeläimet käyttävät luonnonkuoppia suoja- ja piilopaikkoinaan, mutta jotkin lajit myös kaivavat käytävänsä itse. Sammakkoeläinten lahkossa on myös paljon kaivamiseen erikoistuneita sammakkoeläinlajeja. Lähes kaikki mato- sekä lukuisat pyrstösammakot elävät juuri näin. Matosammakkoja on eniten laaksonpohjien kuohkeassa maaperässä, missä ne liikkuvat kastematojen tapaan supistamalla ja venyttämällä lieriömäistä ruumistaan. Tällaiset matosammakot kaivavat tietään eteenpäin kovaluisella päällään ja munivat kovertamiinsa maanalaisiin kammioihin. Joidenkin lajien naaraat myös vartioivat muniaan niiden kuoriutumiseen asti, mutta läheskään kaikki lajit eivät tee näin.
Myös jotkin varsinaiset sammakot ovat erikoistuneet kaivamiseen. Eräs esimerkki tällaisesta on Etelä-Ranskassa tavattava veitsijalkasammakko (Pelobates cultripes). Sen elinympäristöä ovat hietikot ja hiekkarannat, joiden maaperään kaivautuneena se viettää päivänsä. Illan pimetessä se nousee kolostaan etsimään ravintoaan. Mikäli sammakko kohtaa ravintoa etsiessään valoa, esimerkiksi taskulampun heijastuksen, se jähmettyy liikkumattomaksi odottaen pimeän palaamista. Tuntiessaan olevansa turvassa nämä sammakot kaivautuvat uudelleen hiekkaan.
Vedessä elävät sammakkoeläimet muodostavat oman melko pienen ekologisen ryhmänsä. Vesielämään täysin sopeutuneina varsinaisina sammakkoina voidaan mainita esimerkkeinä kennokonnat (Pipa), jotkin laulusammakot (Telmatobius) sekä kynsisammakot (Xenopus). Näistä lajeista Andeilla elävillä laulusammakoilla on valtavat ihonalaiset imunestepussit, jotka mahdollistavat sen, että laulusammakot pystyvät elämään yli 50 metrin syvyydessä tarvitsematta nousta pinnalle hengittämään. Eräillä pyrstösammakkolajeilla taas kidukset säilyvät läpi elämän, minkä vuoksi ne ovat elävät koko elinikänsä vedessä. Matosammakoista vain vesimatosammakot (Typhlonectes) elävät jatkuvasti vedessä.
Suurin osa varsinaisista sammakoista ja pyrstösammakoista elää osaksi vedessä ja osaksi maalla. Yleensä nämä lajit viihtyvät kosteilla alueilla vesistöjen läheisyydessä. Jotkin lajit menevät veteen vain talvehtiakseen vesistöjen pohjissa tai kuteakseen. Toiset lajit kuten tulisalamanteri ovat tätäkin vähemmän kosketuksissa veteen, vaikka ne viettävätkin suuren osan elämästään vesistöjen läheisyydessä. Tulisalamanterit ovat erikoistuneet synnyttämään pitkälle kehittyneitä toukkia, jotka osaavat jo syntyessään uida ja joilla on suuret sulkamaiset kidukset. Naaras menee synnyttäessään vain niin lähelle vettä, että sen takapää uppoaa. Sen jälkeen se laskee poikasensa veteen ja nousee jälleen maalle. Nuoruutensa vedessä viettävät tulisalamanterit unohtavat aikuistuttuaan uimataitonsa ja veteen joutunut täysikasvuinen tulisalamanteri saattaa helposti hukkua. Jotkin maa- ja vesielämän sekoitukseen erikoistuneet sammakkoeläinlajit, kuten olmit, elävät elämänsä kosteissa luolissa.
Kaikki sammakkoeläimet mutaliskoja lukuun ottamatta ovat lihansyöjiä ja syövät ainoastaan elävää saalista. Vesiliskoja sekä vedessä eläviä sammakkoja voidaan osittain pitää poikkeuksina tästä, sillä ne voidaan totuttaa syömään myös liikkumatonta saalista kuten kastemadon palasia tai vastaavaa. Syy sammakkoeläinten nirsouteen liikkumattoman ruoan suhteen johtuu siitä, että ne eivät kiinnitä erityistä huomiota paikallaan pysyviin kohteisiin eivätkä siis pysty erottamaan liikkumatonta saaliseläintä liikkumattomien kasvien joukosta. Kohteen liikahtaminen laukaisee sammakkoeläimen saalistusrefleksin. Sammakkoeläin iskee välittömästi kiinni liikahtavaan kohteeseen mikäli se on tarpeeksi värikäs, mikä johtaa siihen että sammakkoeläimet saavat yleensä saaliikseen pelkkää tuulen liikuttamaa kasvisravintoa. Yleensä ne sylkäisevät itselleen ravinnoksi kelpaamattomat palaset ulos suustaan, mutta monesti ne ehtivät nielaista kasvinosia vatsaansa.
Saaliseläimen koko on riippuvainen saalistavan sammakkoeläimen koosta. Useimmat sammakkoeläimet ovat pienikokoisia, ja niille mieluista ravintoa ovat hyönteiset ja selkärangattomat. Kookkaammat sammakkoeläimet voivat syödä jyrsijöitä, lintuja ja käärmeitä. Myöskään kannibalismi ei ole sammakkoeläinten keskuudessa harvinaista. Monet sammakkoeläimet ovat erikoistuneet syömään ja saalistamaan juuri tietynlaista saalista kuten termiittejä ja jotkut saattavat jopa asettua asumaan lähelle saalistaan, mikäli saalis pysyy koko elämänsä ajan samalla alueella kuten muurahaiset ja termiitit.
Toukkavaiheessa olevat sammakkoeläinten jälkeläiset syövät kasvisravintoa. Muodonvaihdoksen aikana sammakkoeläimen koko ruoansulatusjärjestelmä rakentuu uudelleen, mikä saa täysikasvuiset yksilöt siirtymään lihansyöntiin. Muodonvaihdoksessa sammakkoeläimen suun alue muuttuu ja suoli lyhenee. Suunseudun saatua täsmällisen muotonsa se luutuu ja siihen kasvaa tarttumahampaita.
Muutamia poikkeuksia lukuun ottamatta sammakkoeläimet lisääntyvät pääsääntöisesti vedessä. Poikkeuksia on kuitenkin jonkin verran: esimerkkinä voidaan mainita Arthrolepsis-sukuun kuuluvat lajit, jotka laskevat kutunsa kosteisiin maanalaisiin käytäviin. Jotkin lajit taas kuljettavat toukkiaan selässään, ihopoimun muodostamassa pussissa tai äänirakossa. Eräät lajit jopa synnyttävät pieniä, mutta täysin kehittyneitä toukkia.Parittelua ja sen jälkeistä kudun laskua edeltää soidin, jonka sisältö vaihtelee kunkin lajin keskuudessa. Pyrstösammakkojen ja varsinkin niiden vedessä elävien lajien keskuudessa soidin on yleensä tanssi, jota iholaajentumat sekä erilaiset värit korostavat. Kudun jälkeen värit haalistuvat ja palaavat normaalitilaan. Varsinaisten sammakkojen keskuudessa kutuleikkejä ei erityisemmin esiinny. Koiraat ilmaisevat olevansa paritteluvireessä kurnuttamalla ja kamppailemalla rajusti toistensa kanssa.
Myös varsinaisten sammakkojen parittelutavoissa on eroa. Kätilösammakkokoiras (Alytes obstericans) pitelee naarasta kaulasta, minkä jälkeen se alkaa "lypsää" takajaloillaan naaraasta kutua. Toisten lajien koiraat tarraavat naaraaseen eivätkä päästä irti ennen kuin naaras on laskenut mädin. Sammakoilla hedelmöitys on ulkoinen, eli koiras laskee maitinsa naaraan mädin päälle. Tässäkin tapauksessa muutamat lajit tekevät poikkeuksen ja joillain lajeilla hedelmöitys tapahtuu sisäisesti. Tällöin toukat kehittyvät emonsa sisällä. Pyrstösammakkojen keskuudessa hedelmöitys suoritetaan sisäisesti. Koiras laskee ensin maahan pieniä siittiökoteloita, jotka naaras imaisee yhteissuoleensa ja mäti hedelmöittyy. Matosammakkokoirailla on erityinen paritteluelin, minkä vuoksi niidenkin hedelmöitys tapahtuu sisäisesti.
Muniminen tapahtuu yleensä veteen. Osa lajeista jättää kutunsa ajelehtimaan vapaasti, mutta osa kiinnittää sen tiukasti esimerkiksi kiviin. Myös muniminen puiden lehdille tai veden ylle kaartuville kasvinosille on mahdollinen, koska synnyttyään toukat putoavat suoraan alla olevaan veteen ja jatkavat kehittymistään. Sammakkoeläinten munissa on vähän vararavintoa verrattuna lintujen ja matelijoiden muniin, joten kuoriutuvat toukat joutuvat itse etsimään ruokansa. Sammakoiden ja konnien toukkia kutsutaan nuijapäiksi. Ne eivät muistuta aikuista yksilöä juurikaan. Pyrstösammakoiden toukat ovat jonkin verran aikuisten näköisiä.
Toukkien kehitysnopeus riippuu lajista sekä elinalueista ja vuodenajasta. Paikoin kehitys voi kestää vuosia ja väitetään eräiden keskieurooppalaisten sammakkolajien olleen toukkavaiheessa yli 20 vuotta. Myös toukkien koko vaihtelee lajeittain, eikä lajin yksilöiden täysikasvuisena saavuttama koko vaikuta välttämättä asiaan.
Sammakkoeläimet ovat monien eläinten ruokaa. Aikuisille sammakkoeläimille luonnollisena uhkana ovat muun muassa linnut ja käärmeet. Nuijapäitä ja munia uhkaavat puolestaan monet kalat ja suuret vesihyönteiset.
Sammakkoeläinten määrä ja varsinkin varsinaisten sammakkojen määrä on laskussa eri puolilla maailmaa. Varsinkin toisen maailmansodan jälkeen sammakkojen määrä Euroopassa on laskenut tietyillä alueilla puoleen sotaa edeltäneestä tilanteesta ja paikoin niitä on jäljellä alle kymmenen prosenttia niistä kannoista joita esiintyi ennen sotaa. Sammakoiden määrän suuri väheneminen johtuu suurimmaksi osaksi ihmisen toiminnasta. Useimmissa tapauksissa ihminen on suoraan vaikuttanut sammakkoeläinten elinalueisiin tai muuten haitannut sammakkoeläinten selviytymismahdollisuuksia. Tärkeimmät tekijät sammakkojen häviämisen aiheuttajina ovat saasteet sekä maankäyttö. Sammakot ovat jo nyt menettäneet suurimman osan selviytymisensä kannalta tärkeistä kosteikkoalueista.
Biologit ovat olleet tietoisia sammakkojen kiihtyvästä häviämisestä jo kauan, mutta minkäänlaisiin konkreettisiin suojelutoimiin ei ole ryhdytty. Sammakkojen kiihtyvä häviäminen on ongelmana monitahoinen ja hyvin hankala ratkaista niin paikallisella kuin yleiselläkin tasolla. Edes suojelualueilla elävillä sammakkoeläimillä lajien häviämistä ja kannan vähenemistä ei ole saatu pysäytetyksi. Varsinkin ylänköjä asuinalueinaan käyttävät sammakkolajit ovat harvinaistuneet viime vuosina paljon.
Biologit havahtuivat sammakkolajien nopeaan häviämiseen viimeistään 1970-luvun lopussa ja 1980-luvulla. 1973 oli löydetty mullistava uusi laji, vatsassahautojakonna (Rheobatrachus silus), jota tutkimalla uskottiin pääsevän lähemmäs mahahaavan hoitamista. Vatsassahautojakonna osasi kontrolloida vatsahappojaan ja juuri tätä taitoa haluttiin tutkia tarkemmin. Vuonna 1979 tutkijat uskoivat koko lajin tulevaisuuden olevan täysin turvattu suurien poikasmäärien takia, mutta jo myöhemmin samana vuonna lajin täysikasvuiset yksilöt olivat täysin kadonneet eikä tutkijaryhmien onnistunut löytää ainuttakaan yksilöä. Viimeinen tunnettu vatsassahautojakonna kuoli laboratoriossa 1983.
Toinen nopeasti sukupuuttoon kuollut laji oli Bufo perigneles -kultakonnalaji. Vuoden 1987 lisääntymiskaudella niitä uskottiin olevan jäljellä noin 1500 täysikasvuista yksilöä, mutta jo seuraavana vuonna lajin edustajia ei löydetty ja 1989 lajin julistettiin kuolleen sukupuuttoon. Viimeistään tällöin tajuttiin sammakkoeläinten olevan vaarassa kaikkialla maapallolla ja huolestuttavia uutisia lajien häviämisistä ja kantojen romahtamisista kuultiin eri puolilta maailmaa. Ongelma ei koskenutkaan vain tiheästi asutettuja saasteisia elinympäristöjä vaan sammakkolajit olivat vaarassa myös syrjäisillä alueilla. Pelkästään harvinaisimmat lajit eivät olleet vaarassa, vaan myös yleisien sammakkolajien kannat laskivat. Ilmiö raportoitiin kaikista maanosista.
Todettiin, että sammakkojen poikasilla esiintyi paikoin vakavia epämuodostumia ja kasvaimia. Yhdysvalloissa tehdyn tutkimuksen mukaan epämuodostumat olivat lisääntyneet 42 eri osavaltion alueella ja paikoin jopa puolella sammakoista oli jonkinlaisia epämuodostumia. Epämuodostumien lisääntyessä myös sammakkojen hedelmällisyys laski; Yhdysvaltojen länsiosissa 1992 tehdyn tutkimuksen mukaan jopa 95 prosenttia sammakkojen munista tuhoutui ennen kuin niistä ennätti kehittyä toukkia.Kansainvälinen luonnonsuojelujärjestö IUCN on käynnistänyt hankkeen, jossa pyritään selvittämään sammakkojen lisääntyneiden epämuodostumien syyt. Yhtä ainoaa tekijää ei ole onnistuttu löytämään, mutta IUCN:n tutkimusten mukaan ilmakehän oheneva otsonikerros ja maahan pääsevä UV-valo voivat selittää osan epämuodostumista. Jo pieni säteilytason nousu tietyllä alueella saattaa riittää munien tuhoutumiseen ja pahimmillaan koko sammakkopopulaatioiden vähenemiseen ja ehkä sukupuuttoon. Toinen huomattava tekijä epämuodostumien lisääntymisessä ja hedelmällisyyden vähenemisessä ovat ympäristökemikaalit. Monet käytetyistä torjunta-aineista ja kemiallisista lannoitteista päätyvät luonnon kiertokulkuun, missä ne vaikuttavat eläinten lisääntymiskykyyn ja lisäävät epämuodostumia sekä heikentävät immuunipuolustusta. Immuunipuolustuksen heikkeneminen taas johtaa siihen, että aikaisemmin sangen vaarattomat bakteerit ja sienet ovat muuttuneet sammakkojen keskuudessa hyvin tappaviksi.
Tällä hetkellä jopa kolmannes tunnetuista sammakkoeläimistä on vaarassa hävitä maapallolta ja kuolla sukupuuttoon. Lajien kato on sammakkoeläinten keskuudessa nopeampaa kuin missään muussa eläinryhmässä. Vaarassa olevien sammakkoeläinten määrä on esimerkiksi suurempi kuin vaarassa olevien nisäkkäiden ja lintujen määrä. Euroopan sammakkoeläinlajeista puolet on vaarassa kuolla sukupuuttoon vuoteen 2050 mennessä.
Sammakkoeläimet ovat tärkeä ravinnonlähde useille eri eläimille. Täysikasvuiset sammakkoeläimet ovatkin osa muun muassa joidenkin nisäkkäiden ja käärmeiden ruokavaliota. Kehittymisvaiheessa olevat sammakkoeläinten jälkeläiset ovat myös kalojen sekä erilaisten vedessä elävien hyönteisten ravintoa. Sammakkoeläimet ovat paitsi saaliseläimiä, myös saalistajia, ja niillä on siksi suuri merkitys ekosysteemissä.
Herpetomania.fi: Matelijoiden ja sammakkoeläinten nimistötoimikunta, Euroopan sammakkoeläinten ja matelijoiden suomalaiset nimet (pdf)

Sammalkaijanen on noin 9,5 cm pitkä ja 11–14 g painava lintu, jonka höyhenpuku on pääosin vihreä, vatsapuolelta vaaleanvihreä. Sen päälaki on keltainen ja posket harmahtavat. Alaperä on keltainen, pyrstön keskimmäiset sulat ovat siniset ja reunimmaiset mustat ja niissä on keltaiset kärkitäplät. Siiven peitinhöyhenet ovat mustat levein vihrein reunuksin. Nokka on harmaa, iiris ruskea ja koivet harmaat. Koiraan värit ovat hieman kirkkaammat kuin naaraan. Nuoren linnun nokka on keltainen ja tummanharmaakärkinen.
Sammalkaijaset kiipeilevät puun rungolla kuten tikat tai puukiipijät. Ne ovat vaikeasti havaittavia, mutta niiden voimakkaat kutsuäänet paljastavat niiden esiintymisen.
Sammalkaijaset elävät Uuden-Guinean saarella. Lajista tunnetaan kolme alalajia: keiensis elää Indonesiaan kuuluvilla Kain ja Arun saarilla, viridipectus Uuden-Guinean eteläosassa ja chloroxantha Länsi-Irianissa ja alueen läntisillä saarilla. Lajin elinympäristön laajuus on 50 000–100 000 neliökilometriä ja sen populaatio on kooltaan vähintään 100 000 yksilöä. Sammalkaijanen ja keltapääkaijanen ovat vastinlajeja, eivätkä niiden elinalueet kohtaa.
Sammalkaijaset asuvat alavien maiden metsissä. Ne liikkuvat tavallisesti pareittain tai muutaman yksilön parvissa.
Lajin pesintä tunnetaan huonosti. Pesä on usein puussa olevassa termiittipesässä. Naaras huolehtii hautomisesta ja koiras enimmäkseen poikasten ruokkimisen.
Sammalkaijanen syö ainakin siemeniä, sieniä ja jäkälää, mahdollisesti myös hedelmiä sekä hyönteisiä ja niiden toukkia.
Forshaw, Joseph M. & Cooper, William T. 1977: Parrots of the World. - T.F.H. Publications, Inc. New Jersey. ISBN 0-87666-959-3

Samoa on osallistunut kesäparalympialaisiin viidesti: vuosina 2000, 2004, 2008 ja 2012 sekä 2016 vaihtelevasti yhden tai kahden urheilijan joukkueella. Maa ei ole saavuttanut mitaleita, eikä se ole osallistunut talviparalympialaisiin.

Sampo Lehtola (s. 10. toukokuuta 1989) on suomalainen keihäänheittäjä. Lehtola edustaa Lapinlahden Vetoa, ja häntä valmentaa Juhani Nykänen.Lehtola sijoittui kuudenneksi alle 23-vuotiaiden EM-kilpailuissa 2011. Oulun Kalevan kisoissa 2016 hän voitti pronssia tuloksella 79,47.Lehtola voitti Lappeenrannan Eliittikisoissa 2011 keihäskilpailun omalla ennätystuloksellaan 83,77 metriä. Tämän jälkeen Suomen Urheiluliitto valitsi Lehtolan edustamaan Suomea yleisurheilun MM-kilpailuihin Daeguun. Antti Ruuskanen teki kuitenkin keihäänheiton edustajien valinnasta valituksen Urheilun oikeusturvalautakunnalle, jonka mukaan Urheiluliiton päätös valita Lehtola kisajoukkueeseen Ruuskasen sijaan ei ollut ilmoitettujen valintakriteerien mukainen. Oikeusturvalautakunnan lausunnon vuoksi Urheiluliitto muutti valintojaan siten, että Antti Ruuskanen otettiin Daegun kisajoukkueeseen Lehtolan tilalle. 2013 Lehtola voitti Lapinlahden Eliittikisat tuloksella 81,67 metriä.

Samppanja on kuohuviini, jota tuotetaan Champagnen maakunnassa Ranskassa. Samppanja on suosittua erityisesti juhlajuomana.
Samppanjaa tehdään valkoisista Chardonnay- sekä punaisista Pinot Noir- ja Pinot Meunier -viinirypäleistä. Samppanja on yleensä valkoista, sillä rypäleiden kuoret poistetaan nopeasti ennen käymistä. Jos samppanjaan lisätään punaviiniä tai kuoret jätetään pidemmäksi aikaa (method saignée), saadaan rosésamppanjaa. Samppanja valmistetaan kaksinkertaisen käymisen avulla, ja välissä siihen lisätään sokeria. Toisen käymisen aikana syntyvä hiilidioksidi liukenee juomaan ja aiheuttaa sen kuohumisen ja poreilun. Valmiin samppanjan alkoholipitoisuus on 12 prosenttia. Suurin osa samppanjasta on nykyisin kuivaa, mutta vielä 1800-luvulla samppanja juotiin aina makeana.
Puolet tuotetusta samppanjasta nautitaan Ranskassa. Samppanja oli kauan kuninkaallisten suosima juoma, mutta 1900-luvun aikana sen käyttö on yleistynyt, vaikka se onkin edelleen kallista muihin viineihin verrattuna.
Samppanja on syntynyt pitkän kehityksen tuloksena. Champagnessa on viljelty viiniä jo roomalaisten ajoilta asti. Viininviljely alkoi vakiintua maakunnassa 500-luvun lopulla, ja sen viinien suosio alkoi kasvaa vallanpitäjien ja rikkaiden juomina. Suosion kasvuun vaikutti etenkin maakunnan hyvä sijainti Pariisiin nähden. Henrik IV (1589–) oli ilmeisesti ensimmäinen kuningas, joka esitteli samppanjan hovissaan. Aurinkokuningas Ludvig XIV (1643–) joi harvoin muuta viiniä kuin samppanjaa, minkä johdosta samppanjasta tuli koko hovin suosikkijuoma ja muotia myös Lontoossa. Tuohon aikaan 1600-luvulla samppanja oli tosin vielä kalpeaa ja hyvin hapokasta punaviiniä, eikä siinä ollut kuplia kuten nykyisin.
Samppanjan kehitykseen on vaikuttanut eniten ranskalaismunkki Dom Pérignon (1638–1715). Hän kehitti korjuu- ja puristusmenetelmiä niin, että valkoista samppanjaa pystyttiin tekemään tummista rypäleistä. Hän kehitti sekoitustekniikoita ja alkoi erotella puristuksen eri vaiheissa saatavaa mehua. Hän havaitsi, että pullottaminen säilytti viinin paremmin kuin tynnyrissä säilytys. Lisäksi hän kehitti 47 vuotta kestäneen uransa aikana myös muun muassa korkkeja, kellarointia, viiniköynnösten hoitoa ja useita valmistustekniikoita. Dom Pérignon pyrki kuitenkin estämään viiniään kuplimasta, joskin hän viimeisinä vuosinaan teki kokeiluja myös kuohuvalla samppanjalla ja myi sitä. Kuohuva samppanja nousi suosituksi vasta hänen kuolemansa jälkeen.
Englantilaiset kehittivät aiempaa lujemman viinipullon ja alkoivat tehdä 1600-luvulla maahan tuodusta samppanjasta poreilevaa lisäämällä siihen pullotuksen yhteydessä sokeria toisen käymisen käynnistämiseksi. Kuplia ei aluksi ymmärretty – ne tunnistettiin hiilidioksidiksi vasta vuonna 1776. Vaikka poreileva samppanja olikin jo suosittua Englannissa, Ranskassa Ludvig XV salli samppanjan myymisen poreilun mahdollistavissa pulloissa vasta 1728. Heti seuraavana vuonna Nicolas Ruinart aloitti kuohuvan samppanjan myynnin, ja hänen jälkeensä Chanoine 1730 ja Forneaux, nykyinen Taittinger 1734.Heikot pullot räjähtelivät sisäisen paineen johdosta hyvin usein vielä 1800-luvulla ja aiheuttivat jopa kuolemantapauksia. Apteekkari André Francois keksi 1836 menetelmän, jolla viinin sokeripitoisuus voitiin mitata luotettavasti. Keksinnön myötä pullojen rikkoutumisongelma katosi lähes kokonaan ja poreilun muodostuminen saatiin hallintaan.
Vuonna 1844 keksittiin metallinen korkin sidelanka. Belgialainen Armand Walfart kehitti 1884 menetelmän, jolla pullon kaulaan valunut sakka saatiin aiempaa helpommin pois jäädyttämällä kaula suolaliuoksessa. Samppanja oli ollut aina makeaa, kunnes Louise Pommery toi 1874 markkinoille ensimmäisen kaupallisen kuivan samppanjan. Seuraavien vuosikymmenten kuluessa se syrjäytti makean samppanjan.Monet samppanjatalojen perustajat tulivat Ranskaan Saksasta, sillä ranskalaiset eivät itse useinkaan halunneet markkinoida viinejä. Suuresta hovisuosiostaan huolimatta samppanja yleistyi hitaasti: vielä 1850-luvun alussa Champagnen viinituotannosta kaksi kolmasosaa oli punaviiniä.Vuonna 1891 Madridissa solmittiin ensimmäinen kansainvälinen sopimus, joka suojasi samppanja-nimityksen käytön vain Champagnen viineille. Myöhemmin moni maa Euroopassa ja muualla maailmassa on liittynyt nimityksen suojaaviin sopimuksiin.1900-luvun alussa Champagnea koettelivat huonot satovuodet, viinikirva ja home. Hallituksen 1911 vahvistamista valmistusrajoituksista raivostuneet viljelijät mellakoivat ja tuhosivat useita viinikellareita, minkä seurauksena rajoituksia lievennettiin. Maailmansotien välisenä aikana samppanjan menekkiä vähensivät sotien lisäksi Venäjän vallankumous, Yhdysvaltain kieltolaki ja 1930-luvun lama.Rypäleiden hinnan laskettua ja ylituotannon vaivatessa haluttiin alkaa kontrolloida tuotantoa, ja vuonna 1935 sinetöitiin varsinainen apellaatio sääntöineen. Toisen maailmansodan aikana Champagnessa perustettiin viljelijöiden ja tuottajien etujärjestö CIVC.Toisen maailmansodan jälkeen samppanjan myynti on lisääntynyt, mutta luksustuotteena se on herkkä suhdannevaihteluille. Vuosien 1910 ja 1964 välillä samppanjan tuotanto kasvoi 40 miljoonasta pullosta 70 miljoonaan, ja vuonna 2004 tuotanto oli 300 miljoonaa. 1900-luvun aikana samppanjan reaalihinta on laskenut ja se on levinnyt myös tavallisten ihmisen käyttöön. Toisaalta samalla kun samppanjan menekki on kasvanut, kaikkein arvostetuimpien samppanjoiden hinta on noussut.Champagnen historialliset viiniviljelmät, viinikellarit ja samppanjatalot otettiin Unescon maailmanperintöluetteloon heinäkuussa 2015.
Euroopan unioni ja jotkin muut maat ovat suojanneet samppanja-sanan tarkoittamaan vain Champagnen alueelta tulevia kuohuviinejä. Tuotemerkki suojattiin Madridin sopimuksella vuonna 1891 ja se vahvistettiin ensimmäisen maailmansodan jälkeisessä Versailles’n sopimuksessa. Esimerkiksi Yhdysvallat ei kuitenkaan ratifioinut Versailles'n sopimusta ja jatkoi samppanja-nimen käyttämistä omissa kuohuviineissään, joskin käytännöstä on siellä jo lähes kokonaan luovuttu. Australia sopi EU:n kanssa vuonna 2010 luopuvansa samppanja-nimen käytöstä omissa viineissään. Vastineeksi australialaisten viinien maahantuontia Eurooppaan helpotettiin. Chilen kanssa EU solmi asiasta sopimuksen 2002, ja rajoitus astui voimaan 2015. Venäjällä on käytetty 1800-luvulta alkaen kuohuviineistä nimitystä šampanskoje.Jopa sveitsiläinen Champagnen kylä joutui luopumaan oman nimensä käytöstä tuottamassaan viinissä.Samppanjamenetelmällä (méthode champenoise) valmistetaan muitakin kuohuviinejä kuin samppanjaa, mutta niiden etiketeissä on käytettävä jotain muuta nimitystä, kuten méthode traditionnelle.
Vakiosamppanja on samppanjatalojen yleisin ja tärkein tuote, ja sen osuus tuotannosta on usein yli 80 prosenttia. Vakiosamppanja on vuodesta toiseen samanmakuista ja tasalaatuista, ja nykyisin aina kuivaa (brut). Siihen käytetään yleensä tasaisesti kaikkia kolmea päärypälelajiketta, vaikka suhteet vaihtelevatkin taloittain ja vuosittain. Vuosikertoja ei ilmoiteta (NV), sillä vakiosamppanjaan käytetään myös varastoviiniä. Vakiosamppanja säilyy yli vuoden ajan viinikellarissa, mutta pitkään kellarointiin siitä ei normaalisti ole.Vuosikertasamppanjaa valmistetaan vain erityisen hyvinä satovuosina ja etiketissä mainitun satovuoden rypäleistä. Vuosikertasamppanja on hiukan laadukkaampaa ja vivahteikkaampaa kuin vakiosamppanja, ja se myös säilyy paremmin. Se onkin hiukan kalliimpaa kuin vakiosamppanja.Luksus- tai prestige-samppanjat ovat kaikkein laadukkainta samppanjaa. Niitä valmistetaan vain kaikkein parhaimpien vuosikertojen kalleimmista rypäleistä. Ensimmäisestä puristuksesta käytetään joskus vain paras keskiosa. Luksussamppanjoita kypsytetään pitkään, ja ne pakataan loisteliaasti. Korkeimman eli 100 % laatuluokituksen saaneet samppanjat ovat Grand Cru, ja 90–99 % luokituksen samppanjat ovat Premier Cru. Kaksi suosituinta ja arvostetuinta luksussamppanjaa ovat perinteikkäät Dom Pérignon sekä Louis Roedererin valmistama Cristal.
Rosésamppanjaan sekoitetaan 8–20 prosenttia Champagnen punaviiniä, mikä antaa sille enemmän tai vähemmän voimakkaan punertavan värin ja joskus myös voimakkaan maun. Rosésamppanja on noussut suosioon 1980-luvulta alkaen, vaikka se olikin jo 1800-luvun alussa suosittua erityisesti Englannissa ja Venäjällä. Roséta on hankala tuottaa, minkä vuoksi sen hinta on melko korkea. Vaaleanpunainen luksussamppanja on kalleimmillaan moninkertaisesti valkoista luksussamppanjaa kalliimpaa. Rosésamppanjaa tehdään myös saignée-menetelmällä, jossa tummat kuoret jätetään pitemmäksi aikaa antamaan viiniin väriä.Blanc de blancs valmistetaan ainoastaan valkoisista Chardonnay-rypäleistä. Se on perinteistä samppanjasekoitusta keveämpi ja lyhyempi maultaan.Blanc de noirs on valkoista samppanjaa, jota valmistetaan ainoastaan tummista Pinot Noir- ja Pinot Meunier -rypäleistä.Mono-terroir-samppanja on yhden kylän (monocru) tai yhden palstan (monoparcelle) sadosta valmistettua. Tällaiset sekoittamattomat viinit ovat omintakeisia ja hintavia, ja niiden suosio on kasvanut viime aikoina.
makea, doux: yli 50 g/l.Makea samppanja (sec, demi-sec tai doux) valmistetaan lisäämällä viiniin korkinvaihdon yhteydessä runsaasti ruokosokeria. Makeita samppanjoita nautitaan etenkin jälkiruokien ja leivonnaisten kera. Niitä ei erityisesti arvosteta, ja niitä pidetään sopivina aloittelijoille, jotka vierastavat kuivan samppanjan hapokkuutta.Täysin sokeriton samppanja (Brut Nature) on täysin kuivaa, sillä siihen ei korkinvaihdon yhteydessä lisätä sokeria. Sen etiketissä voi olla esimerkiksi merkintä Ultra Brut, Extra Brut tai Sans Sucre, mutta usein vain Brut. Samppanjan maksimaalinen luontainen sokeripitoisuus on 3 g/l.
Iäkäs samppanja, kuten yli 20-vuotias, on luonteeltaan erilaista kuin nuorempi. Sen väri muuttuu oljen- tai kullankeltaiseksi, sen hapokkuus on tasoittunut, eivätkä sen kuplat näy lasissa kovin runsaina. Iäkkään samppanjan tuoksusta tulee monikerroksinen ja rikas ja mausta pyöristynyt ja paahtokaramellinomainen sekä hyvin pitkä ja sinnikäs. Iäkkäät samppanjat voivat usein vaatia totuttelua. Samppanja voi säilyä juomakelpoisena hyvin pitkään: esimerkiksi Ahvenanmaan edustalta merestä 2010 löydetty 1800-luvun alkupuolella pullotettu samppanja oli 170 vuoden jälkeenkin miellyttävän makuista.Myöhään korkitetun samppanjan tuoksu on rikas ja voimakas, ja viini tuntuu suussa pyöreältä ja kermaiselta. Tällainen samppanja nautitaan suhteellisen pian korkinvaihdon jälkeen.Kevyesti poreilevassa samppanjassa pullon paine on vähän yli puolet tavallisen samppanjapullon paineesta. Siinä on epätavallinen suutuntuma, ja sitä arvostetaan herkullisena aperitiivina.
Champagnen viinitarhojen ohuen pinnan alla on paksu kalkkikerros. Se on erittäin niukka kasvualusta, mutta sen etuna on huokoisuus, veden saannin tasaisuus ja lämmön tasoittuminen. Maaperän poikkeuksellisuus antaa rypäleille omalaatuisen leiman. Tarhoja on yli 32 000 hehtaaria ja viljelijöitä 15 000. Hehtaarin viljelysmaan markkinahinta oli vuonna 2010 noin miljoona euroa.Samppanjaan käytettävät rypäleet ovat kalliimpia kuin muihin viineihin käytetyt. Koska Champagnen olosuhteissa voidaan tuottaa hyvin laadukasta kuohuviiniä ja koska samppanja on hyvin suosittua, kaikki rypäleet käyvät kaupaksi ja viljelyllä vaurastuu helposti. Köynnösten keski-ikä on 15 vuotta, joskin muutama viljelijä käyttää yli 30-vuotiaita köynnöksiä: niissä rypäleiden laatu on korkea, mutta hoito työlästä ja satomäärä pieni. Viinitarhojen lannoitteena voidaan käyttää tummaa humuspitoista maakerrosta, jota saadaan rinteiden huipuilta. Köynnösrivien väliin levitetään puunkuorta suojaamaan maata eroosiolta. Viljelyn suurimpia riskejä ovat kevään hallat, syksyn sateet, lämpimän ja kostean sään aiheuttama home sekä kuuma kesä.
Samppanja valmistetaan lähes aina valkoisista Chardonnay- tai punaisista Pinot Noir- ja Pinot Meunier -rypäleistä. Pinot Noir peittää 39 prosenttia viljelyalasta, Pinot Meunier 33 prosenttia ja Chardonnay 28 prosenttia. Rypäleiden yleisyys vaihtelee huomattavasti alueittain, ja joillain alueilla viljellään lähes yksinomaan jotain tiettyä rypälettä. Vaikein viljellä ja oikukkain on Pinoit Noir, mutta onnistuessaan se tuottaa hyvin laadukasta samppanjaa. Pinot Meunier tuo samppanjaan hedelmäisyyttä ja täyteläisyyttä, ja Chardonnay antaa samppanjalle keveyttä ja eleganssia. Chardonnayta käytetään yhtenä rypäleenä lähes kaikissa samppanjoissa.Vuoden 2010 alkuperäluokitussäädös sallii kolmen yleisimmän lajikkeen lisäksi myös lajikkeiden Arbane Blanc, Petit Meslier Blanc, Pinot Blanc ja Pinot Gris käytön samppanjassa.
Rypäleet korjataan alueesta riippuen useimmiten syyskuun puolivälissä. Rypäleiden tulee korjuuhetkellä olla riittävän makeita mutta samalla myös riittävän hapokkaita. Rypäleet poimitaan käsin. Koneellinen korjuu on kielletty, jotta rypäleet eivät rikkoutuisi ja alkaisi käydä värjäten mehun.
Kerätyt rypäleet viedään puristusasemille, joita korjuualueella on pari tuhatta. Puristus aloitetaan nopeasti, jotta ennenaikainen käyminen ei irrottaisi rypäleistä väriä. Samasta syystä puristus täytyy tehdä hitaasti. Puristus tapahtuu yleensä matalilla pyöreillä tai neliskulmaisilla coquard-puristimilla, jollaiseen mahtuu kerralla 4 000 kiloa rypäleitä. Tästä määrästä saadaan 2 550 litraa sellaista mehua, jota saa lain mukaan käyttää samppanjaan. Ensimmäiset 2 050 litraa on parasta laatua, nimeltään cuvée, ja seuraavat 500 litraa on nimeltään premier taille. Viimeiset 116 litraa mehua (deuxième taille) ei käy lain mukaan samppanjaan.
Kun mehu on puristettu, siihen lisätään hiukan rikkidioksidia suojaamaan sitä hapettumiselta ja infektioilta. Mehusta myös poistetaan kiinteät hiukkaset esimerkiksi suodattamalla tai kylmästabiloinnilla. Rypälemehu kaadetaan ruostumattomasta teräksestä tai tammesta tehtyihin käymistankkeihin, joissa alkaa alkoholikäyminen. Terästankkien etu on niiden hyvä hygienia ja hapettumisenestokyky; tammitankkien etu on kontrolloidun oksidaation tuoma pyöristyneempi suutuntuma ja vivahteikkuus. Tammitynnyrit ovat yleensä käytettyjä, sillä tuoreen puun ja sen paahdon aromi on liian voimakas samppanjalle. Kokonaan terästankeissa syntyvät muun muassa Dom Pérignon sekä Pol Rogerin ja Perrier-Jouëtin viinit. Vahvasti tammisia ovat sen sijaan esimerkiksi Krug, Bollinger, Henri Giraud ja Jacques Selosse. Jotkut tuottajat käyttävät viineissään molempia tankkimateriaaleja.Käymistä nopeutetaan yleensä lisäämällä paikallista viinihiivaa, jonka laadun valinnalla on suuri merkitys lopputuloksen kannalta. Käyminen tapahtuu 18–20 asteessa ja kestää kymmenisen päivää. Sen tuloksena on 10,5-prosenttinen viini.
Useimmat tuottajat antavat samppanjansa käydä läpi malolaktisen käymisen kokonaan tai osittain. Siinä bakteerit muuttavat terävältä maistuvan omenahapon pehmeämmäksi maitohapoksi, ja samalla syntyy hiilidioksidia.
Valmis samppanja tehdään usein sekoittamalla eri kylien viinejä, joskus jopa satoja erilaisia. Sekoitukseen voidaan käyttää myös aikaisempina vuosina varastoituja reserve-viinejä, yleensä 5–30 prosenttisesti. Sekoittaminen on samppanjan valmistuksen vaativin vaihe, ja se poikkeaa paljon muiden viinien sekoittamisesta. Kokenut sekoittaja maistelee erimakuisia raakoja perusviinejä ja arvioi, millaisia sekoituksia niistä pitää tehdä.
Sekoitukseen valitut viinit juoksutetaan säiliöihin, ja sekoitus suodatetaan parin päivän kuluttua uusiin säiliöihin. Sen jälkeen siihen lisätään liqueur de tirage, jossa on muun muassa sokeria (24 g/litra), hiivaa ja kirkastavia aineita. Viini pullotetaan ja suljetaan väliaikaisella kruunukorkilla. Pullot viedään 10-asteiseen kellariin, jossa vähintään muutaman viikon kestävän säilytyksen aikana alkaa toinen käyminen, joka nostaa viinin alkoholipitoisuuden 12 prosenttiin. Pulloja käännellään käymisen aikana, jotta sakka pysyy irtonaisena ja valuu korkin alla olevaan muovikapseliin. Käymisessä syntyy hiilidioksidia, joka liukenee viiniin hiilihappona ja vapautuu sitten kuohuen, kun pullo avataan. Hiilidioksidin liukeneminen nostaa myös pullon paineen kuuteen ilmakehään.
Samppanjaa kypsytetään vähintään 15 kuukauden ajan, luksuslaatuja jopa seitsemän vuotta. Kypsytyksen päätyttyä pullon korkki vaihdetaan ja toisen käymisen sakka poistetaan. Sakka on ajettu pullon kaulaan kääntelemällä pulloja päivittäin, nykyisin useimmiten koneellisesti. Vaihdon yhteydessä menetetty neste korvataan uudella, johon on lisätty hiukan sokeria.
Samppanjapullon korkki on perinteisesti luonnonkorkkia, ja se valmistetaan yhteenliimatuista korkinpalasista ja kahdesta korkkiliuskasta. Nykyisin korkkivikojen välttämiseksi käytetään myös Diam Mytik -nimistä, pienistä korkkihiukkasista valmistettua ja superkriittisellä hiilidioksidilla käsiteltyä suljinta. Myös tavalliseksi korkiksi muotoiltua kruunukorkkia on kokeiltu. Lopullinen korkki on erityisen tiivis, jotta se pitää paineen pullossa. Korkki sidotaan rautalangalla.
Lopullisen korkituksen jälkeen samppanjaa vielä käännellään, jotta se sekoittuisi. Sitä kypsytetään vielä muutaman kuukauden ajan kellarissa.
Yleisimmät samppanjapullojen koot ovat normaali (0,75 l) ja magnum (1,5 l). Muita kokoja ovat piccolo eli quart (0,1875 l), demie (0,375 l) sekä suuret Jeroboam (3 l), Reoboam (4,5 l), Metusalem (6 l), Salmanazar (9 l), Baltasar (12 l) ja Nebukadnesar (15 l).
Samppanjan tuottajia ovat rypäleiden viljelijät sekä samppanjatalot, jotka ostavat rypäleet ja tekevät niistä samppanjaa. Samppanjataloilla voi olla tiettyjen viljelijöiden kanssa monivuotinen sopimus, joka takaa ostajalle halutut raaka-aineet ja laadun. Jako viljelijöihin ja samppanjataloihin on ollut kauan selkeä, mutta nykyisin joillakin samppanjataloilla on omat tarhat ja myös jotkut viljelijät ovat alkaneet valmistaa omaa samppanjaa. Lisäksi osuustoimintaliikkeet eli kooperatiivit ovat tulleet osaksi samppanjantuotantoa. Osuusliikkeet pystyvät tarjoamaan markkinointia tai sellaisia kalliita palveluja, joihin viljelijä ei yksinään kykene.Omia tuotteitaan myyvät viljelijät valmistavat lähinnä terroir-viinejä, eli he maksimoivat samppanjassaan kasvupaikan ominaispiirteet. He esimerkiksi pitäytyvät luonnonhiivoissa ja käyttävät rikkidioksidia ja makeutusta mahdollisimman vähän. Viljelijöiden omista viineistä vain noin 12 prosenttia päätyy vientiin, sillä ranskalaiset suosivat näitä edullisia samppanjoita ja ostavat niitä usein suoraan kellarin ovelta.Vuonna 2015 samppanjataloja oli 320 ja viljelijöitä 16 000. Kooperatiiveja vuonna 2010 oli 66. Omalla nimellään samppanjaa valmistavia ja myyviä viljelijöitä oli vuonna 2006 noin 4700.Samppanjan viljelijöiden ja tuottajien etujärjestö Comité Interprofessionel du Vin de Champagne (CIVC) vaikuttaa laajoin valtuuksin ja monin tavoin samppanjan valmistukseen liittyviin kysymyksiin. CIVC:tä johtavat viljelijöiden ja samppanjatalojen omien järjestöjen puheenjohtajat. Järjestö esimerkiksi säätelee satomääriä, valvoo laatumääräysten noudattamista, tarjoaa valmistajille erilaista tukea, tietoa ja koulutusta, valmistaa tilastoja ja muita dokumentteja, estää Champagnen nimen väärinkäyttöä sekä hoitaa tiedotusta ja suhdetoimintaa.
NM (Négociant manipulant)Samppanjatalo, joka ostaa rypäleet, valmistaa samppanjan ja myy sitä.CM (Coopérative de manipulation)Viljelijöiden osuustoimintayritys, joka valmistaa ja myy samppanjaa omalla nimellään.RM (Récoltant manipulant)Viljelijä, joka valmistaa ja myy samppanjaa omalla nimellään pelkästään omalla tilalla viljellyistä ja käsitellyistä rypäleistä.RC (Récoltant-coopérateur)Viljelijä, joka myy osuustoimintayrityksen valmistamaa samppanjaa omalla nimellään.SR (Société de Récoltants)Esimerkiksi sukulaisten perustama yritys, joka valmistaa samppanjaa yhteisissä tiloissa ja myy sitä kunkin omalla nimellä.ND (Négociant distributeur)Yritys, joka myy muiden valmistamaa samppanjaa.MA (Marque auxiliaire)Ostajan, kuten ravintolan, markkinoima oma merkki, jonka samppanja on muiden valmistamaa.
Samppanjan kokonaissato vuonna 2014 oli 337 miljoonaa pulloa. Samana vuonna vietiin 307 miljoonaa pulloa, josta 215 miljoonaa oli samppanjatalojen tuottamaa ja 92 miljoonaa viljelijöiden ja osuuskuntien tuottamaa. Ranskaan tästä vietiin 53 prosenttia ja ulkomaille 47 prosenttia. Suurimmat samppanjan tuojat 2014 olivat:
Kymmenen suurinta samppanjantuottajaa vuonna 2011 olivat Moët & Chandon, Veuve Clicquot, Nicolas Feuillatte, GH Mumm, Laurent-Perrier, Piper-Heidsieck, Taittinger, Pommery, Lanson ja Perrier-Jouët. Suurimman tuottajan Moët & Chandonin vuosituotanto oli 2 205 000 yhdeksän litran laatikkoa.
Ranskalaisen viinilehden La Revue du vin de France mukaan 20 parasta samppanjamerkkiä vuonna 2013 olivat Louis Roederer, Pol Roger, Bollinger, Gosset, Dom Pérignon, Jacquesson, Krug, Salon, Deutz, Billecart-Salmon, Charles Heidsieck, Perrier-Jouët, Philipponnat, A.R. Lenoble, Veuve Clicquot, Taittinger, Henri Giraud, Joseph-Perrier, Laurent-Perrier ja Ruinart.
Monet vuosikertasamppanjat ovat parhaimmillaan 30–40-vuotiaina, ja jotkin jopa satavuotiaiksi. Kunkin samppanjavuosikerran laatu ja pitkäikäisyys määräytyy etupäässä vuoden aikana vallinneiden sääolojen mukaan, mitkä Champagnen pohjoisesta sijainnista johtuen vaihtelevatkin paljon. Vuosikertasamppanjaa valmistetaan viidestä kuuteen kertaan vuosikymmenessä. Lämpimät vuodet synnyttävät runsaita ja rikkaita samppanjoita, ja viileät vuodet hienostuneita ja elegantteja viinejä. Vanhimpia edelleen hyvin säilyneitä vuosikertoja ovat etenkin 1865, 1874 ja 1892. Myös vuodet 1904, 1906 ja 1911 olivat erityisen laadukkaita. 1920-luvun paras vuosikerta oli 1928, joka on saanut jopa vintage of the century -epiteetin. Myös 1929 oli erinomainen vuosi. 1930-luvun parhaana vuosikertana pidetään usein vuotta 1937. 1940-luvun parhaista vuosista 1947 ja 1949 olivat erityisen kuumia ja kuivia vuosia, jolloin samppanjoista tuli erityisen runsaita. 1950-luvun parhaita vuosia olivat etenkin 1952, 1955 ja 1959. 1960-luvun samppanjat ovat jo ehtineet vanhentua siihen ikään, että ne ovat 2010-luvulla parhaimmillaan; yksi vuosikymmenen parhaita vuosikertoja on 1961. 1970-luvulla huippusamppanjoiden laatu kärsi tuotannon lisäämisestä, eikä hyviä viinivuosia ollut koko maassa kovinkaan monta. Viinintuntija Pekka Nuikin mukaan vuosikymmenen parhaita vuosikertoja ovat 1973, 1976 ja 1979. Seuraavalla vuosikymmenellä koettiin useita hyviä samppanjavuosia, joista parhaimpiin lukeutuvat 1982, 1988 ja 1989. Myös 1990-luvun loppupuoli on tuottanut monia hyviä ja lupaavia vuosikertoja.
Samppanjaa nautitaan seurustelujuomana, aperitiivina ja ruokajuomana. Master of Wine Essi Avellan pitää samppanjaa monikäyttöisenä ruokaviininä, sillä sen omat aromit ovat varsin mietoja, mikä jättää tilaa ruoan aromeille. Koska samppanja on hapokasta, se sopii hyvin rasvaisen kalan ja mausteisen itämaisen ruoan kanssa nautittavaksi. Liharuokien kanssa voidaan suositella täyteläistä samppanjaa. Jälkiruoan kanssa nautitaan makeaa samppanjaa.Erityisesti samppanja on juhlajuoma. Sitä nautitaan esimerkiksi valtiollisissa ja diplomaattisissa tilaisuuksissa, taidenäyttelyjen avajaisissa, elokuvajuhlilla, vastaanotoilla tai onnittelukäynneillä. Sitä käytetään myös voitonjuomana moottoriurheilussa ja golfissa hole-in-onea juhlistamassa. Monet yhdistävät samppanjan seksiin ja erotiikkaan, ja sitä onkin perinteisesti nautittu yökerhoissa, kalleimmissa bordelleissa sekä orgioissa. Esimerkiksi Giacomo Casanova piti samppanjaa viettelemisen välttämättömänä välineenä.Samppanja on usein muita kuohuviinejä kalliimpaa. Korkan hinnan syynä ovat samppanjan rajoitettu tuotantoalue, valmistusmenetelmä ja suuri kysyntä.
Samppanja nautitaan viileänä, 8–10-asteisena. Huoneenlämpöinen samppanjapullo jäähtyy jääkaapissa kolmessa–neljässä tunnissa, jäähdytysastiassa alle 20 minuutissa ja pakastimessa 15 minuutissa.Samppanjapullon korkin avaaminen vaatii tarkkuutta, sillä pullossa on kova paine. Lentävä korkki voi aiheuttaa silmävamman, ja liiallinen suihku on samppanjan tuhlausta. Tasaisesti jäähdytetty ja kuivattu pullo suunnataan poispäin ihmisistä 45 asteen kulmaan. Korkin päällä oleva sidelanka kierretään auki pitämällä peukaloa samalla korkin päällä. Kun lanka on poistettu, otetaan tukeva ote korkista ja kierretään pulloa. Kun korkki alkaa liikkua, sen liikettä hidastetaan niin, että pullon paine työntää sen vähitellen ulos. Juuri ennen kuin korkki on ulkona, sitä voi kallistaa hiukan, jotta aukaisemisesta syntyy ihanteellinen ääni.Samppanjapullo voidaan avata myös säilällä tai sapelilla. Tekniikan nimi on sabrage. Miekkaa liu’utetaan pullon sivusaumaa pitkin, kunnes se kolahtaa pullon suussa olevaan kohoumaan, mikä katkaisee pullon kaulan korkin alapuolelta. Pullon suusta purkautuva paine pitää huolen siitä, ettei pullon sisälle mene lasinsiruja.Samppanjaa juodaan usein huilumaisesta lasista, jossa se poreilee kauniisti, mutta tulppaaninmuotoinen viinilasi säilyttää sen tuoksun paremmin. Lasin tulee olla ohut ja väritön. Lasin huolellinen pesu, huuhtelu ja kuivaaminen on tärkeää etenkin samppanjan poreilun säilymisen kannalta.
Nuikki, Pekka & Avellan, Essi & Lihtonen, Juha: Champagne: Parhaat samppanjat.   Helsinki: Readme.fi, 2014. ISBN 978-952-220-772-2.    
Sinivirta, Jukka: Samppanja: Naurun airut, onnen polttoaine.   Helsinki: Otava, 2007. ISBN 978-951-1-19868-0.
Sinivirta, Jukka: Elämäniloa ja samppanjaa.   Helsingissä: Otava, 1999 (3. tarkistettu painos 2004). ISBN 951-1-15770-1.
 Kuvia tai muita tiedostoja aiheesta Samppanja Wikimedia CommonsissaSuomen Champagne-seura.
Samuel Page aka Sam Page (s. Samuel L. Elliott 5. marraskuuta 1976) on yhdysvaltalainen näyttelijä. 
Samuel Page syntyi Whitefish Baysa, Wisconsinissa  ja kävi Princetonin yliopiston, josta hän valmistui pääaineinaan ekologia ja biologia. Yliopistoaikanaan Page pelasi myös koulun baseball-joukkueessa ja hän onkin erittäin kehuttu atleetikko pelattuaan lisäksi amerikkalaista jalkapalloa, jääkiekkoa, golfia ja tennistä. Princetonin yliopistosta Page valmistui vuonna 1988.
Page tiesi haluavansa näyttelijäksi seniorivuonnaan Princetonin yliopistossa; "Tulin kotiin ja sanoin äidilleni ja isälleni muuttavani Hollywoodiin näyttelijäksi.Los Angelesissa ollessaan Page esiintyi muun muassa televisiosarjoissa Men, Women & Dogs, Undressed, Seitsemäs taivas, Popular, Hang Time ja Border Town. New York Cityssä Page valittiin näyttelemään Trey Kenyonia draamasarjaan All My Children, vuonna 2002.
Pagella oli sivuosa televisiosarjassa American Dreams ja hän teki vierailuja sarjoissa, kuten CSI: Miami ja Wicked Science. Vuonna 2005 Page valittiin näyttelemään Jesse Parkeria FOXin yliluonnolliseen draamasarjaan Pahan tytär. Vuonna 2006 Page sai roolin CBS:n draamasarjaan Shark. Vuonna 2008 Page esiintyi Will.i.amin videossa "Yes We Can" Barack Obaman presidenttivaaliehdokkuuden hyväksi, yhdessä lukuisten muiden julkisuuden henkilöiden kanssa.
Televisiorooliensa lisäksi Page on esiintynyt elokuvissa The Brotherhood, Prison of the Dead ja Microscopic Boy.
Pagen on esiintynyt useassa ABC:n draamasarjan Täydelliset naiset jaksossa Sam Allen nimisenä hahmona, joka onBree Hodgen ensimmäisen miehen Rexin poika .

San Lorenzon kirkko Firenzessä on yksi merkittävimmistä renessanssityylisistä rakennuksista Firenzessä. Pyhä Ambrose vihki alkuperäisen kirkon käyttön vuonna 393, ja se rakennettiin uusiksi romaaniseen tyyliin 1100-luvulla. Vuonna 1418 Giovanni de' Medici tilasi kirkon laajennustyön Filippo Brunelleschilta. Brunelleschi suunnitteli kirkkoon suuria muutoksia: hän suunnitteli kirkon kupolin ja kuinka se voitaisiin rakentaa ilman minkäänlaisia tukirakennelmia. Hän aloitti julkisivun rakennustyön, joka kuitenkin jäi kesken marmorin kuljetusvaikeuksien takia.
Brunelleschi kuoli ennen kuin uudistustyöt olivat valmiit. Michelangelo suunnitteli uuden marmorijulkisivun, jota ei toteutettu. Donatello suunnitteli kaksi saarnastuolia, jotka hänen oppilaansa toteuttivat. Donatello myös sisusti Brunelleschin piirtämän sakariston.San Lorenzon kirkko oli Medici-suvun perhekirkko, ja sinne on haudattu useita suvun jäseniä.

Sandarmoh (ven. Сандармох) on Stalinin vainojen uhrien teloitus- ja hautapaikka Karjalan tasavallan Karhumäen piirissä Venäjällä. Se sijaitsee Karhumäen ja Poventsan välisen maantien varrella 19 kilometrin päässä Karhumäeltä.
Joukkoteloitukset Sandarmohissa alkoivat 11. elokuuta 1937 ja jatkuivat 14 kuukauden ajan. Arkistolähteiden mukaan paikalla on ammuttu yli 7 000 henkeä: työläisiä, talonpoikia, virkailijoita, kulttuurityöntekijöitä, taiteilijoita, pappeja ja sotilaita. Ammutuista noin 3 500 oli Neuvosto-Karjalan asukkaita ja noin 3 000 Vienanmeren–Itämeren kanavan vankeja. Solovetskin vankileirin vankeja teloitettiin 1 111 henkeä. Teloitettujen joukossa on yli 60 kansallisuuden edustajia, muun muassa 2 154 venäläistä, 762 suomalaista, 676 karjalaista, 493 ukrainalaista, 212 puolalaista, 184 saksalaista ja 89 valkovenäläistä. Sandarmohissa tapettiin muun muassa udmurttien kansallisrunoilijana pidetty Kuźebai Gerd.Juri Dmitrijevin johtama Memorial-yhdistyksen retkikunta löysi salassa pidetyn hautapaikan heinäkuussa 1997. Noin 7,5 hehtaarin suuruisella alueella on 236 neliskulmaista joukkohautaa. Vuonna 1998 pystytettiin ortodoksinen tsasouna ja Grigori Saltupin suunnittelema muistomerkki. Alueella on myös eri kansallisuuksien ja uskontokuntien muistopatsaita sekä menehtyneiden omaisten pystyttämiä muistomerkkejä. Paikalla pidetään jumalanpalveluksia ja muistotilaisuuksia poliittisten vainojen uhrien muistopäivänä 5. elokuuta.
Venäjän sotahistoriallisen seuran toimeksiannosta alueella tehtiin kesällä 2018 kaivauksia tarkoituksena löytää venäläisten jäänteitä. Löytyneitä väitettiin suomalaisten jatkosodan aikana tappamien puna-armeijan sotilaiden ruumiiden jäänteiksi. Perusteluna esitettiin, että heidät oli puettu sellaisiin sotilasmantteleihin, joilla suomalaiset olisivat pukeneet vankeja. Kangasjäänteet ovat vihreitä. Teoriaa ei ole perusteltu mitenkään, ja dosentti Antti Kujalan mukaan jo sodan aikana olisi tiedetty, jos Suomen armeija olisi teloittanut siellä joukoittain ihmisiä, eikä muutenkaan hänen mukaansa tunnu järkevältä, että suomalaiset olisivat vieneet vankeja Karhumäestä rintaman lähelle teloitettavaksi. Myöskään joukkoteloituksista ei ole todisteita, sillä lähes kaikki teloitukset dokumentoitiin.Sotahistoriallisen seuran tavoitteena on pystyttää paikalle muistomerkki aivan Stalinin vainojen uhrien muistomerkin viereen osoittamaan, että ei vain Stalin vaan Suomen armeijakin oli julma. Anna-Lena Laurénin mukaan:
»On vaikea kuvitella, että kaiken keskustelun jälkeen kaivauksien johtajat päätyisivät siihen, että Sandarmohin maastoista ei löydy puna-armeijan sotilaita.» 
Poliittiseksi kaivausten tavoite joka tapauksessa mielletään.Kehittämänsä teorian siitä, että suomalaiset olisivat ampuneet sinne venäläisiä sotavankeja, esittivät kesällä 2016 Petroskoin yliopiston professorit Sergei Verigin ja Juri Kilin.
 Kuvia tai muita tiedostoja aiheesta Sandarmoh Wikimedia CommonsissaSandarmohissa teloitettujen suomalaisten miesten luettelo (794 tietuetta) (venäjäksi)

Sander ”Vo0” Kaasjager on alankomaalainen maailmanlaajuisesti tunnettu verkkopelaaja, joka on tehnyt itsestään tunnetun esimerkiksi Quake 3:a, Painkilleriä ja Quake 4:ää pelaamalla. Kaasjager tunnetaan maailman parhaaksi väitetyn verkkopelaajan, Johnathan ”Fatal1ty” Wendelin, perivihollisena.

Sangina Baidya (s. 29. joulukuuta 1974 Kathmandu) on nepalilainen taekwondoin. Hän edusti kathmandulaista Central Dojang -seuraa.Baidya sai Aasian-mestaruuskilpailuissa pronssia alle 51 kg:n sarjassa Hongkongissa 2000. Hän hävisi Ateenan olympialaisten 2004 alle 49 kg:n painoluokan ensimmäisessä ottelussaan sarjan lopulliselle voittajalle, taiwanilaiselle Chen Shih-hsinille. Keräilyottelussaan hän hävisi kolumbialaiselle Gladys Moralle sijoittuen seitsemänneksi. Kyseessä on toisen taekwondoinin Deepak Bistan suorituksen ohella kaikkien aikojen paras nepalilaisen urheilijan sijoitus olympialaisissa.

Sanjay Gandhin kansallispuisto (aiemmin Borivalin kansallispuisto) on luonnonsuojelualue Intiassa, Mumbain pohjoispuolella. Puiston pinta-ala on vähän yli 103 neliökilometriä, ja puiston alaa on laajennettu viisi kertaa sen perustamisen jälkeen.Puistossa tavataan 40 nisäkäslajia, 251 lintua, 38 matelijaa, 9 sammakkoeläintä sekä useita kalalajeja.

Sankarteos (myös Sankarintyö) on Aleksis Kiven näytelmä. Sen käsikirjoitus on kadonnut. Kiven kirjeenvaihdosta ilmenee, että Sankarteos valmistui samoihin aikoihin kuin Lea ja Leo ja Liina, eli 1860-luvun lopulla. Kivi oli kirjoittanut syyskuussa 1867 Kaarlo Bergbomille kolmesta pienestä teoksesta, jotka hänellä on valmiina. Lea julkaistiin 1869, Leo ja Liina julkaistiin Kiven kuoleman jälkeen 1878.Sankarteoksesta on säilynyt arvio, joka on päivätty 6. lokakuuta 1868. Arvion mukaan teos kuvaa kiitettävästi Suomen kansaa, mutta taiteellisesti se jää puolitiehen. Arvostelusta on päätelty Sankarteoksen olleen rakkausnäytelmä, jossa isän ja tyttären sukset menevät ristiin. Se muistuttaa siis Karkureita, Leaa ja Selman juonia. Näytelmässä on Heribert-niminen paroni, arvatenkin kilpakosijana, kuten Karkurien katala Niilo, joka häviää kaksinkamppailun ja ampuu voittajansa. Sankarteos lienee suunniteltu esitettäväksi helposti omaksuttavana seuranäytelmänä.Sankarteos vastasi 1860-luvulla lisääntyneeseen suomenkielisten näytelmien kysyntään. Kivi itse arveli Sankarteoksen sopivan myös maaseudulla näyteltäväksi, sillä sen kaikki roolit ovat kevyitä.Kiven näytelmiä muokannut Bergbom korjaili myös Sankarteosta, ja Kivi hyväksyi Bergbomin tekemät muutokset.Sankarteoksen ohella Kiven näytelmistä ovat kadonneet Maisteri Virokannus ja Aino. Ainosta on säilynyt ainoastaan tieto, että se voitti 25 ruplan palkinnon ylioppilaiden näytelmäkilpailussa 1860-luvun alussa. Maisteri Virokannus puolestaan oli runoelma, jota Kivi työsti vuonna 1857.
Tarkiainen, Viljo: Aleksis Kivi : elämä ja teokset.   Helsinki: Werner Söderström Osakeyhtiö, 1950.     
Rahikainen, Esko: Metsän poika : Aleksis Kiven elämä.   Helsinki: Ajatus Kirjat, 2004.  ISBN 951-20-6677-7.   

Santa Cruz on suomalainen hard rock -yhtye, joka perustettiin Helsingissä vuonna 2007. Yhtyeen perustajajäseniin kuuluvat laulaja-kitaristi Arttu ”Archie Cruz” Kuosmanen ja kitaristi Joonas ”Johnny Cruz” Parkkonen. Myöhemmin kokoonpanoon liittyivät myös basisti Mitja ”Middy Cruz” Toivonen ja rumpali Tapani ”Tazzy Cruz” Fagerström. Kahden omakustanne EP:n jälkeen Santa Cruz solmi levytyssopimuksen Spinefarm Recordsin kanssa vuonna 2012. Yhtyeen debyyttialbumi Screaming for Adrenaline julkaistiin vuonna 2013, jonka jälkeen Santa Cruz aloitti ensimmäiset Euroopan-kiertueensa.
Vuonna 2015 julkaistiin yhtyeen toinen studioalbumi Santa Cruz, joka nousi Suomen virallisen albumilistan kolmannelle sijalle. Vuonna 2016 Santa Cruz kiersi ensimmäistä kertaa Yhdysvalloissa ja Japanissa. Vuonna 2017 Santa Cruz solmi uuden levytyssopimuksen Sakara Recordsin kanssa ja julkaisi kolmannen studioalbuminsa Bad Blood Rising. Levy nousi Suomen albumilistan viidennelle sijalle. Keväällä 2018 Johnny, Middy ja Tazzy Cruz ilmoittivat jättäneensä yhtyeen kesken Yhdysvaltojen-kiertueen. Archie Cruz päätti jatkaa yhtyeen ainoana alkuperäisjäsenenä ja kasasi ympärilleen uuden kokoonpanon. Yhtye esiintyi vuonna 2019 ensimmäistä kertaa Meksikossa ja Brasiliassa. Santa Cruzin neljäs studioalbumi Katharsis julkaistaan vielä samana vuonna.
Santa Cruz on uransa aikana saanut yhteensä kolme Emma-ehdokkuutta. Vuonna 2017 yhdysvaltalainen Rolling Stone -lehti nosti Santa Cruzin ”10 bändiä jotka tulee tietää nyt” -listalle. Yhtyeen musiikkia on myös käytetty yhdysvaltalaisen ESPN-urheilukanavan ohjelmissa, ja vuonna 2016 Santa Cruz esiintyi yhdysvaltalaisen AXS TV:n Breaking Band -ohjelmassa.
Laulaja-kitaristi Arttu ”Archie Cruz” Kuosmanen ja kitaristi Joonas ”Johnny Cruz” Parkkonen perustivat Santa Cruzin vuonna 2007. Yhtyeen nimi on peräisin kalifornialaiselta Santa Cruzin kaupungilta, johon Archie Cruz oli törmännyt karttapallossa. Yhtyeen ensimmäiseen kokoonpanoon kuului myös rumpali Leo Stillman, mutta hän jättäytyi pois pian yhtyeen perustamisen jälkeen. Vuonna 2008 rumpali Tomi Pulkkinen ja basisti Mitja ”Middy Cruz” Toivonen liittyivät yhtyeeseen, ja Santa Cruz julkaisi ensimmäisen demonsa. Vuonna 2009 Santa Cruz osallistui Ääni ja vimma -musiikkikilpailuun. Tämän jälkeen Pulkkisen korvasi rumpali Tapani ”Tazzy Cruz” Fagerström, ja yhtye julkaisi omakustanne EP:n Another Rush for Adrenaline. Vuonna 2011 yhtye julkaisi toisen omakustanne EP:n Anthems for the Young ’n’ Restless.Vuonna 2012 Santa Cruz allekirjoitti levytyssopimuksen Spinefarm Recordsin kanssa. Yhtyeen debyyttialbumi Screaming for Adrenaline julkaistiin 26. huhtikuuta 2013, ja se nousi parhaimmillaan Suomen virallisen albumilistan 27. sijalle. Levyltä julkaistiin kaksi singleä: ”Relentless Renegades” ja ”Nothing Compares to You”. Screaming for Adrenaline sai hyviä arvosteluja kriitikoilta, muun muassa Soundi sijoitti yhtyeen ”uusien tukkametallibändien pelikentällä” kärkijoukkoon. Vuonna 2013 Santa Cruz allekirjoitti sopimuksen kansainvälisen TKO Agency -ohjelmatoimiston kanssa ja kiersi Saksaa ja Belgiaa Skid Row -yhtyeen lämmittelijänä. Kesällä Santa Cruz esiintyi ensimmäistä kertaa Isossa-Britanniassa, ja syksyllä yhtye aloitti Britannian-kiertueen Kobra and the Lotus -yhtyeen lämmittelijänä.
Santa Cruzin toisen albumin ensimmäinen single ”We Are the Ones to Fall” julkaistiin helmikuussa 2014, ja se nousi parhaimmillaan Suomen radiosoittolistan sijalle 48. Albumin toinen single ”Wasted and Wounded” julkaistiin lokakuussa. Se nousi radiolistan sijalle 46. Joulukuussa 2014 Santa Cruz teki ensimmäisen pressikiertueensa Yhdysvaltoihin, ja yhtye esiintyi New Yorkissa ja Los Angelesissa. ”My Remedy” julkaistiin yhtyeen tulevan levyn kolmantena singlenä helmikuussa 2015. Santa Cruz allekirjoitti myös sopimuksen yhdysvaltalaisen ESPN-urheilukanavan kanssa, joka tulisi jatkossa käyttämään neljää yhtyeen kappaletta ohjelmiensa taustalla.
Santa Cruzin toinen albumi Santa Cruz julkaistiin Suomessa 6. maaliskuuta, Isossa-Britanniassa 9. maaliskuuta ja muualla maailmassa 10. maaliskuuta 2015. Levy nousi Suomen albumilistalla kolmanneksi. Albumin tuotti kitaristi Johnny Cruz, ja se sai jälleen hyviä arvosteluja. Muun muassa Kaaoszine luonnehti levyä sanoin: ”tuoretta, raikasta ja todella taidokkaasti toteutettua raskasmetallia”. Albumin julkaisun jälkeen yhtye aloitti mittavan Euroopan-kiertueen Amaranthen kanssa. Santa Cruz nähtiin myös Amaranthen Yhdysvaltojen-kiertueella. Toukokuussa 2015 Santa Cruz esiintyi Yhdysvalloissa Rock on the Range -festivaalilla, ja kesällä yhtye lämmitteli AC/DC:tä ja Scorpionsia näiden Suomen konserteissa. Syksyllä 2015 Santa Cruz kiersi Pohjoismaissa ja Englannissa, sekä esiintyi Motörhead-yhtyeen Motörboat-risteilyllä. Santa Cruz vieraili myös Robinin syyskuussa julkaistulla singlellä ”Yö kuuluu meille”.Helmikuussa 2016 Santa Cruz esiintyi yhdysvaltalaisen AXS TV:n Breaking Band -ohjelmassa, jossa Sebastian Bach mentoroi heitä. Ohjelman jälkeen Bach kutsui Santa Cruzin tämän Yhdysvaltojen-kiertueen lämmittelijäksi. Ennen tätä Santa Cruz kiersi Europpaa Reckless Loven kanssa. Maaliskuussa Santa Cruz oli myös ehdolla vuoden 2015 yhtyeeksi ja heidän toinen levy vuoden rock-albumiksi Emma-gaalassa. Toukokuussa 2016 Santa Cruz julkaisi singlen ”Skydiving Without a Parachute”, joka nousi radiolistan sijalle 31. Syksyllä Santa Cruz esiintyi ensimmäistä kertaa Japanissa. Syyskuussa yhtye nähtiin Tuukka Temosen ohjaamassa Teit meistä kauniin -elokuvassa, jossa Santa Cruz esitti Tehosekoitin-yhtyettä. Marraskuussa 2016 Santa Cruz julkaisi cover-version One Directionin kappaleesta ”Drag Me Down”.
Toukokuussa 2017 Santa Cruz solmi uuden levytyssopimuksen Sakara Recordsin kanssa. Yhtye julkaisi myös kolmannen albuminsa ensimmäisen singlen ”River Phoenix”, joka nousi radiolistan sijalle 52. Heinäkuussa Santa Cruz järjesti Helsingin Suvilahden Tiivistämöllä oman CruzFest-festivaalinsa. Yhdysvaltalainen Rolling Stone -lehti nosti myös Santa Cruzin ”10 bändiä jotka tulee tietää nyt” -listalle. Yhtye julkaisi singlen ”Young Blood Rising” syyskuussa 2017, ja se nousi parhaimmillaan radiolistan sijalle 22. Santa Cruzin kolmas albumi Bad Blood Rising julkaistiin 6. lokakuuta 2017 Suomessa ja Japanissa, ja 10. marraskuuta muualla maailmassa. Albumin tuotannosta vastasi jälleen kitaristi Johnny Cruz ja maailmanlaajuisesta levityksestä M-Theory Audio. Levy nousi parhaimmillaan Suomen albumilistalla viidenneksi ja fyysisellä albumilistalla toiseksi. Bad Blood Rising sai positiivisen vastaanoton kriitikoilta. Kaaoszine totesi: ”Tämän albumin perusteella yhtyeelle voi povata yhä edelleen nousukiitoista uraa.” Albumin julkaisua seurasi mittava Euroopan-kiertue. Helmikuussa 2018 Bad Blood Rising oli ehdolla vuoden 2017 rock-albumiksi Emma-gaalassa, ja yhtye joutui myös perumaan Suomen konserttejaan basisti Middy Cruzin murrettua kätensä.Maaliskuussa 2018 Santa Cruz aloitti uuden Yhdysvaltojen-kiertueen Fozzyn lämmittelijänä. Santa Cruz kuitenkin tiedotti 18. maaliskuuta peruvansa loput kiertueen esiintymiset. Samalla Johnny, Middy ja Tazzy Cruz tiedottivat omilla sosiaalisen medioiden tileillään jättäneensä yhtyeen. Johnny Cruz kommentoi päätöstä sanoen: ”En voi enää olla mukana tilanteessa, jossa joudun jatkuvasti pelkäämään, tekeekö joku peruuttamatonta vahinkoa itselleen tai jollekin toiselle.” Archie Cruz sen sijaan kertoi, että hänet oli potkittu ulos yhtyeen kiertuebussista ja ettei kiertueen peruminen ollut hänen päätöksensä. Santa Cruz tiedotti 21. maaliskuuta 2018 selvittävänsä tilannetta sanoen: ”Kaikilla bändeillä on ongelmia, me selvitämme yhtä sellaista parhaillaan, mutta me tulemme kaikki olemaan okei.” Tästä huolimatta yhtye ilmoitti peruvansa kaikki loppuvuoden esiintymiset 9. huhtikuuta. Archie Cruz on myöhemmin kertonut yhtyeen hajoamisen olleen ”vuosien tulehtuneiden välien” lopputulos. Hän vertasi hajoamista ”painekattilaan, joka räjähti”.Archie Cruz ilmoitti 17. huhtikuuta 2018 yhdysvaltalaisen Brody DeRozien olevan Santa Cruzin uusi kitaristi. DeRozie ilmoitti kuitenkin jättäneensä yhtyeen 24. toukokuuta 2018. Venäläinen Pavel ”Pav Cruz” Popov ilmoitettiin yhtyeen uudeksi kitaristiksi 10. heinäkuuta 2018. Marraskuussa 2018 Archie Cruz tiedotti Santa Cruzin neljännen albumin äänitysten valmistuneen. Levyn tuotannosta vastasi Kane Churko, ja se äänitettiin The Hideout -studiossa Las Vegasissa. Archie Cruz soitti kaikki levyllä kuultavat instrumentit itse. Yhtyeeseen oli jo tässä vaiheessa kiinnitetty yhdysvaltalainen rumpali Jordan Marshall, mutta hän ei oppinut yhtyeen uusia kappaleita ja erotettiin.
Santa Cruz julkaisi uuden singlen ”Changing of Seasons” 8. huhtikuuta 2019. Samalla paljastettiin yhtyeen uusi kokoonpano, johon kuuluisi jatkossa Archie Cruzin ja Pav Cruzin lisäksi basisti Eemi ”Ero Cruz” Lamberg ja rumpali Tuomas ”Toxy Cruz” Lehtonen. Toukokuussa yhtye julkaisi singlen ”Tell Me Why”. Se nousi yhtyeen ensimmäisenä kappaleena listoille Yhdysvalloissa sen saavutettua sija 37 Billboardin Mainstream Rock Indicator -listalla. Kappale joutui plagiointisyytösten kohteeksi, kun yhdysvaltalainen Eric Jayk väitti Santa Cruzin kopioineen hänen Wildstreet-yhtyeensä kappaletta ”Easy Does It”.Santa Cruz esiintyi ensimmäisen kerran uudella kokoonpanollaan Bon Jovin lämmittelijänä Tallinnan laululavalla 2. kesäkuuta 2019. Kesän aikana yhtye esiintyi myös useilla suomalaisilla festivaaleilla sekä Whitesnaken ja Steel Pantherin lämmittelijänä Saksassa. Elokuussa Santa Cruz esiintyi ensimmäistä kertaa Meksikossa ja Brasiliassa, ja yhtye julkaisi singlen ”Into the War”. Santa Cruzin neljäs studioalbumi Katharsis julkaistaan 18. lokakuuta 2019. Syksyllä yhtye esiintyy festivaaleilla Yhdysvalloissa sekä Los Angelesin The Viper Room -klubilla. Loka-marraskuussa Santa Cruz kiertää Yhdysvalloissa Atreyu-yhtyeen lämmittelijänä.
Santa Cruzin musiikkia on kuvailtu ”amerikkalaistyyliseksi hard rockiksi” ja ”raskasmetalliksi”. Yhtyeen suurimpiin vaikutteisiin ja esikuviin kuuluu Guns N’ Roses, Skid Row, Def Leppard, Led Zeppelin, Metallica, Ozzy Osbourne ja Pantera.Screaming for Adrenaline -albumilla Santa Cruzin musiikki otti vahvasti vaikutteita 1980-luvun glam metalista ja hard rockista. Kappaleissa oli keskeistä tarttuvat kertosäkeet ja kitarasoolot. Santa Cruz -albumilla yhtye siirtyi musiikillisesti raskaampaan suuntaan, mutta samalla levy piti sisällään aiempaa kevyempiä ja pophenkisempiä melodioita. Bad Blood Rising -albumia kuvailtiin Santa Cruzin siihen mennessä monipuolisimmaksi julkaisuksi. Levy sisälsi yhtyeelle aivan uusia vivahteita, kuten akustissävytteinen ”Breathe” ja Megadeth-henkinen ”Pure Fucking Adrenaline”. Yhtye itse luonnehti Bad Blood Rising -albumia heidän uransa raskaimmaksi, mutta samalla ”juustoisimmaksi” levyksi. Yhtyeen vielä julkaisematon Katharsis-albumi tulee Archie Cruzin mukaan olemaan ”radioystävällistä modernia raskasta rockia”. Levylle on tietoisesti lähdetty hakemaan ”Amerikan soundia”, ja vireitä on myös laskettu. ”Changing of Seasons” -singleä on myös verrattu metalcoreen. Archie on todennut, että ”entiset albumit olivat enemmän esikuville kumartelua, tässä kuuluu nyt oma ääni”.Santa Cruzin kahden ensimmäisen albumin sanoitukset käsittelivät pääasiassa juhlimista ja ”nuoruuden hulluutta”. Kolmas levy sisälsi aiempaa henkilökohtaisempia kappaleita, jotka käsittelivät muun muassa masennusta. Monet Katharsis-albumin kappaleista käsittelevät Archie Cruzin tavoitteita jälleenrakentaa Santa Cruz, kun taas osa käsittelee ihmissuhteita.

Santeri Helinheimo Mäntylä (esiintynyt myös nimellä Santeri Mäntylä) on suomalainen näyttelijä, joka on näytellyt muun muassa elokuvissa Korsoteoria ja Bodom sekä televisiosarjassa Koukussa. Lisäksi hän on lapsuudestaan asti näytellyt tamperelaisissa teattereissa. Helinheimo Mäntylä on vanhempiensa tapaan opiskellut Sibelius-Akatemiassa musiikkipedagogiksi.

Saori Yoshida (jap. 吉田沙保里, Yoshida Saori, s. 5. lokakuuta 1982 Tsu, Mien prefektuuri) on japanilainen kilpauransa päättänyt naispainija, olympiavoittaja, maailman- ja Aasian mestari sekä Aasian kisojen kultamitalisti. Hän on lajinsa menestynein urheilija.
Yoshida kilpaili 53–55 kilogramman painoluokissa. Hän voitti 55 kilogramman sarjassa olympiakultaa Ateenassa 2004, Pekingissä 2008 ja Lontoossa 2012. MM-kultamitaleita Yoshida voitti 13 kappaletta. Aasian kisoista hän voitti neljä ja Aasian-mestaruuskilpailuista neljä kultamitalia. Kolme olympiakultaa ja yhdeksän maailmanmestaruutta on painissa saavuttanut japanilaisen lisäksi vain Aleksandr Karelin. Japanin vuoden urheilijaksi Yoshida valittiin kahdesti.
Yoshida voitti aikuisten kansainvälisissä otteluissa 119 kertaa peräkkäin vuodesta 2002 aina vuoteen 2008, jolloin hän hävisi Pekingin joukkuemaailmancupissa. Hän ei kuitenkaan pitkään aikaan hävinnyt kertaakaan suuressa arvokisaturnauksessa vuonna 1998 alkaneen arvokisahistoriansa aikana.
Vuonna 2012 Yoshida hävisi toisen kansainvälisen ottelunsa. Tuolloin hänelle oli ehtinyt kertyä 58 ottelun voittoputki. Vuoden 2013 maailmanmestaruutensa jälkeen Yoshida oli voittanut peräkkäin 47 turnausta ja näissä 173 vastustajaa.Pituutta Yoshidalla on 156 senttimetriä, ja hän kilpaili 55 kilogramman painoluokassa. Häntä valmensivat maajoukkuevalmentaja Kazuhito Sakae, Koji Tanaka ja aikaisemmin oma isä Eikatsu Yoshida. Kotimaassaan Yoshida edusti hisailaista Sogo Keibi Hosoho Club -nimistä seuraa. Aikaisemmin hän edusti paikallisen oppilaitoksen painiseuraa (engl. High School Wrestling Club Hisai).
Yoshida syntyi 5. lokakuuta 1982 Mien prefektuurin Tsun kaupungissa painijaperheeseen. Hänen isänsä, Eikatsu Yoshida, voitti vapaapainissa Japanin mestaruuden vuonna 1973, ja Saorin kaksi veljeä olivat myös harrastaneet painia. Yoshida aloitti painin harrastamisen jo kolmevuotiaana isänsä ohjauksessa. Yoshida on sanonut, ettei muista tehneensä lapsuudessaan mitään muuta kuin painineensa.Yoshidan ensimmäinen kansainvälisesti merkittävä saavutus tuli, kun hän vuonna 1998 voitti kadettien (alle 17-vuotiaiden) maailmanmestaruuskisoista kultamitalin. 52-kiloisissa saavutettu mestaruus sai jatkoa seuraavana vuonna, kun neljä kilogrammaa painavampien sarjassa Yoshida voitti jälleen kultaa. Ennen aikuisten sarjaan siirtymistään Yoshida voitti vielä junioreiden (alle 20-vuotiaiden) maailmanmestaruuden kahdesti, vuosina 2000 ja 2001.Aikuisten sarjassa Yoshida aloitti kansainvälisen arvokisahistoriansa voittamalla kansainvälisen opiskelijaliiton maailmanmestaruuskilpailut kesäkuussa 2002. Lokakuussa hän saavutti Aasian kisoissa Busanissa kultaa voittamalla neljä kanssakilpailijaansa. Jo kuukautta myöhemmin Yoshida paini maailmanmestariksi: finaalissa hän voitti yhdysvaltalaisen Tina Georgen.Arvokilpailuihin päästäkseen Yoshidan oli voitettava maan sisäisessä karsinnassa arvostettu moninkertainen arvokisavoittaja Seiko Yamamoto. Ennen vuoden 2002 Aasian kisoja ja Khalkisin maailmanmestaruuskilpailuita Yoshidan onnistuikin vakuuttaa valitsijat voittamalla Yamamoto, mikä varmisti edustuspaikan 55-kiloisten sarjaan. Vielä Khalkisin maailmanmestaruuskilpailuissa Yoshida oli Japanissa erittäin suositun ja kisajoukkueesta pudotetun Yamamoton varjossa: Yoshidalle esitettiin kiusallisia, ”Missä Seiko on?” -tapaisia kysymyksiä ja häneen viitattiin nimellä Seiko II. Yoshidan onnistui uusia maailmanmestaruutensa seuraavana vuonna New Yorkissa, ja yhdysvaltalainen Tina George jäi jälleen hopeasijalle. Myös osallistuminen painin maailmancupiin toi Yoshidalle sarjavoiton. Olympiavuonna 2004 Yoshida voitti ensimmäisen Aasian-mestaruutensa Tokion kotikisoista.
Ateenan kesäolympialaisten edustuspaikasta kamppailleiden Yoshidan ja Yamamoton välinen valinta oli pitkään epäselvä, jolloin Japanin painiliitto päätti lähettää molemmat painijat vuoden 2003 maailmanmestaruuskisoihin, Yoshidan 55-kiloisten sarjaan ja Yamamoton 59-kiloisiin. Yoshidan lisäksi myös Yamamoto voitti maailmanmestaruuden, mutta kisojen jälkeisissä kansallisissa kohtaamisissa Yoshida oli parempi, mikä tiesi olympiaedustuspaikkaa. Syrjäytetty Yamamoto siirtyi tämän jälkeen 59-kiloisten painoluokkaan, jossa hän pääasiassa on viime vuosina paininut.
Ateenan kesäolympialaisissa Yoshida paini vakuuttavasti: hän aloitti toiselta kierrokselta voittaen kiinalaisvastustajansa ylivoimaisella pistevoitolla, ja kolmannella kierroksella hävisi italialaisvastustaja samoin ylivoimaisella pistevoitolla. Välierässä vastaan asettui yksi lajin suurnimistä, Ranskan Anna Gomis, josta Yoshidan onnistui kuitenkin ottaa pistevoitto. Finaalissa Yoshida sai vastaansa kanadalaisen Tonya Verbeekin. Hänen voittamisensa sujui Yoshidalta Gomis-voittoa vaivattomammin, sillä ottelu päättyi Yoshidan pistevoittoon virheettömällä esityksellä. Koska naispaini oli ensimmäistä kertaa mukana olympialaisten ohjelmassa, tuli Yoshidasta näin painoluokkansa kaikkien aikojen ensimmäinen olympiavoittaja.
Ateenan olympialaisten jälkeen Yoshida saavutti voitot vuosien 2004 ja 2005 maailmancupeista. Vuoden 2005 Aasian-mestaruuskisoissa tuli jälleen kultaa, hopealle jäi Kiinan Su Lihui. Saman vuoden universiadeissa Yoshida voitti finaalissa olympiahopeamitalisti Verbeekin, eikä japanilaisen voittamiseen kykenevää painijaa löytynyt Budapestin MM-kilpailuissakaan: Kiinan Su ja Kanadan Verbeek saivat jälleen tyytyä himmeimpiin mitaleihin Venäjän Natalja Goltsin ohella. Budapestissa Yoshida ei antanut viidessä ottelussaan vastustajilleen pistettäkään.Vuonna 2006 Yoshida kartutti palkintokokoelmaansa voittamalla jälleen maailmancupin, maailmanmestaruuden sekä Aasian kisat, joiden finaalissa kukistui Kazakstanin Olga Smirnova. Seuraavakin vuosi meni Yoshidan hallitessa sarjaansa kovalla otteella, mistä osoituksena Aasian-mestaruuskisojen sekä MM-kilpailujen kultamitalit. Maailmanmestaruuden voitettuaan iloinen Yoshida löi nyrkeillään ilmaa ja heitti yleisöä viihdyttääkseen valmentajansa Kazuhito Sakaen mattoon useita kertoja. Tiedusteluihin tulevista olympialaisista painija vastasi naispainin tason koventuneen huomattavasti ja pohti olympiavoiton uusimisen olevan hankala tehtävä.
Olympiavuosi 2008 alkoi Yoshidan kannalta yllätyksellisesti: kaikki kansainväliset ottelunsa vuodesta 2002 lähtien voittanut japanitar hävisi odottamattomasti tammikuussa maailmancupissa Yhdysvaltain Marcie van Dusenille. Tapahtumaa on verrattu legendaarisen venäläispainija Aleksandr Karelinin yllätystappioon vuoden 2000 Sydneyn olympialaisissa, jolloin jo voittamattomana pidetty venäläinen taipui yllättäen finaalissa amerikkalaiselle Rulon Gardnerille. Van Dusen oli harjoitellut tiettyjä liikkeitä nimenomaan 119 ottelun voittoputkessa olleen Yoshidan varalle, ja japanilainen olikin ottelun jälkeen silminnähden hämillään. Omien sanojensa mukaan Yoshida syytti tappion jälkeen itseään lepsuilusta ja liiasta voitonvarmuudesta. Hän vakuutti kuitenkin ottavansa elokuussa olympiakultaa Pekingistä. Kohennusta itsetunnolleen Yoshida sai jo maaliskuussa, kun hänen onnistui voittaa jo neljäs Aasian-mestaruutensa.
Pekingin kesäolympialaisissa Yoshida osoitti jälleen olevansa sarjansa paras painija. Tutun 55 kilogramman painoluokan ottelut käytiin kaikki 16. elokuuta, ja ensimmäisessä ottelussa Yoshidaa vastaan asettui Ruotsin Ida-Theres Nerell. Lopulta viidenneksi sijoittunut Nerell hävisi Yoshidalle jaksoin 2–0 (pisteet 3–1, 4–0). Puolivälierässä Yoshidan vastustaja oli Venäjän Natalja Golts, jonka japanilainen voitti jaksoin 2–0 (2–1, 4–0). Välierässä Yoshida sai jälleen vastaansa Kanadan Tonya Verbeekin, joka hävisi sarjan valtiattarelle saamatta pistettäkään tätä vastaan: voitto Yoshidalle jaksoin 0–2 (0–2, 0–6), mikä takasi finaalipaikan. Viimeisessä ottelussa vastaan asettui isäntämaa Kiinan nuori edustaja Xu Li. Finaali ratkeaisi muiden otteluiden tavoin normaalisti kahdesta erävoitosta tai selätyksestä. Ensimmäinen kahden minuutin jakso päättyi toista olympiavoittoaan metsästäneen Yoshidan 2–0-voittoon. Lopullisen ratkaisunsa ottelu sai, kun toista jaksoa oli ehditty painia 43 sekuntia: Yoshidan onnistui selättää Xu, ja hän pääsi näin juhlistamaan toista olympiavoittoaan pettyneen kiinalaisyleisön edessä.
Olympiamenestyksensä jälkeen Yoshida voitti lokakuussa kuudennen maailmanmestaruutensa Tokiossa: naisille päätettiin poikkeuksellisesti järjestää MM-kilpailut olympiavuodesta huolimatta, sillä Pekingin olympialaisissa painoluokkia oli vain neljä, kun taas Tokiossa luokkia oli kuusi. Pekingin jälkeisinä vuosina Yoshida paini arvokilpailuissa harvakseltaan: vuonna 2009 hän voitti 55-kiloisten maailmanmestaruuden kukistettuaan Herningin MM-kilpailujen loppuottelussa Azerbaidžanin Sona Əhmədlin, ja vuonna 2010 Moskovan MM-kilpailuissa Yoshidalle hävisi finaalissa toinen azerbaidžanilainen, Julia Ratkevitš. Hieman yli kaksi kuukautta Moskovan MM-kullan jälkeen Yoshida osallistui Guangzhoussa Aasian kisoihin, joista hän otti kolmannen Aasian kisojen voittonsa. Vuonna 2011 Yoshida osallistui Istanbulin MM-kilpailuihin ja saavutti yhdeksännen maailmanmestaruudensa voitettuaan finaalissa kanadalaisen Verbeekin. Saman vuoden joulukuussa Japanin-mestaruuskilpailuissa Yoshida voitti kymmenennen peräkkäisen Japanin mestaruutensa, ja saavutettu mestaruus varmisti hänelle edustuspaikan Lontoon vuoden 2012 kesäolympialaisiin. Lontooseen Yoshida asetti tavoitteekseen kolmannen olympiavoittonsa.Toukokuussa 2012 Yoshida osallistui Japanin joukkueessa painin maailmancupiin, joka käytiin Tokiossa. Japani voitti turnauksen loppuottelussa Venäjän, mutta Yoshida hävisi yllättäen 19-vuotiaalle venäläiselle Valeria Žolobovalle jaksoin 2–1. Tappio päätti Yoshidan van Dusen -tappion jälkeisen, 58 ottelun pituisen voittoputken. Edellisen tappion tavoin myös häviö Žolobovalle tapahtui olympiavuoden maailmancupissa.
Lontoon kesäolympialaisissa 2012 Yoshida toimi Japanin joukkueen lipunkantajana avajaisissa. Painiturnauksessaan japanilainen voitti aluksi yhdysvaltalaisen Kelsey Campbellin ja Azerbaidžanin Ratkevitšin. Seuraavaksi hän paini revanssin Venäjän Žolobovasta, ja loppuottelussa hän voitti jälleen Kanadan Verbeekin erin 2–0 (3–0, 2–0). Yoshida otti kolmannen olympiavoittonsa menettämättä pistettäkään turnauksen aikana. Kolme olympia- ja yhdeksän MM-kultaa saavuttanut Yoshida nousi sivuamaan Aleksandr Karelinin ennätystä. Yoshida ohitti Karelinin saman syksyn MM-kilpailuissa Strathcona Countyssa, jossa hän voitti yhteensä 13. olympia- tai MM-kultamitalinsa.Syyskuussa 2013 Yoshida voitti jälleen maailmanmestaruuden: Budapestissa hän ei antanut vastustajilleen pistettäkään ja voitti loppuottelussa Sofia Mattssonin pistein 5–0. Vuonna 2014 Yoshida siirtyi lajin painoluokkamuutosten myötä 53 kilogramman sarjaan, jossa hän otti maailmancupin sarjavoiton maaliskuussa. Taškentin MM-kilpailuissa Yoshida ei hävinnyt jälleen pistettäkään ja otti 12. maailmanmestaruutensa kaadettuaan taas Mattssonin loppuottelussa. Yoshidan isä ja valmentaja Eikatsu Yoshida kuoli tasan puoli vuotta ennen MM-kilpailuja aivoverenvuotoon. Muutamaa viikkoa myöhemmin järjestetyissä Aasian kisoissa Incheonissa Yoshida oli vaikeuksissa 55 kilogramman painoluokan avausottelussaan kiinalaispainijaa vastaan mutta voitti tämän lopulta 12–9-pistein. Muista painijoista ei Yoshidalle yhtä tasaista vastusta ollut, ja japanilainen voitti lopulta loppuottelussa mongolialaisen Sündeviin Byambatserenin saavuttaen neljännen Aasian kisojen kultamitalinsa.Vuoden 2015 MM-kilpailuissa Yoshida aloitti jälleen kolmella voitolla joissa jätti vastustajansa pisteittä. Välierä ja Ruotsin Mattssonia vastaan käyty loppuottelu olivat tasaisempia, mutta Yoshida paini kullan ratkaisseessa ottelussa 2–1-pistevoiton ja jatkoi kultamitaliputkeaan 13. maailmanmestaruudella.Yoshida päätti kilpauransa tammikuussa 2019.
Yoshidan menestys poiki julkisuutta ja medianäkyvyyttä etenkin tämän kotimaassa Japanissa, jossa Yoshidalla on idolinkaltainen asema. Esimerkiksi vuoden 2009 MM-kilpailuissa Tanskassa Yoshidaa haastatteli matonreunalla kymmenkunta japanilaista median edustajaa.Yoshidan Pekingin olympialaisissa käyttämät painitrikoot myytiin joulukuussa 2008 järjestetyssä Internet-huutokaupassa 551 000 jenin (n. 4 700 euron) hintaan. Rahat lahjoitettiin Japanin Punaiselle Ristille. Yoshida on palkittu maansa vuoden urheilijana vuosina 2007 (palkinnon yhteydessä kahden miljoonan jenin rahapalkinto, edellinen palkinnon saanut painija Shōzō Sasahara vuonna 1956) ja 2010 (palkintorahaa kolme miljoonaa jeniä).
Yoshida asuu Tsun kaupungissa Hisain kaupunginosassa syntymäprefektuurissaan Miessä. Urheilu-uransa ohella Yoshida on työskennellyt vartijana, ja tulevaisuudessa hän on ajatellut kouluttautua sairaanhoitajaksi. Vapaa-aikanaan Yoshida harrastaa karaokea, shoppailua ja golfin pelaamista. Siviilisäädyltään Yoshida oli vuonna 2011 naimaton.
Lontoo 2012 –  kultaa (sarja 55 kg)Yoshidan lisäksi vain hänen maajoukkuetoverinsa Kaori Ichōn onnistui voittaa olympiakultaa ensimmäisissä kolmissa kisoissa, joissa naispaini oli mukana.
kultaa: 2002, 2003, 2005, 2006, 2007, 2008, 2009, 2010, 2011, 2012, 2013 ja 2015 (sarja 55 kg), 2014 (sarja 53 kg)Yoshida on 13 mestaruudellaan kaikkien aikojen menestynein naispainija MM-tasolla.
Aasian kisat: kultaa 2002, 2006, 2010 ja 2014 (sarja 55 kg)Yoshida on Yutaka Kanekon kanssa menestynein japanilaispainija Aasian kisoissa.
Painin maailmancup: sarjavoitto 2003, 2004, 2005 ja 2006, toinen 2012 (sarja 55 kg), voitto 2014 (sarja 53 kg)
Kadettien (17-v.) MM-kilpailut: kultaa 1998 (sarja 52 kg) ja 1999 (sarja 56 kg)
12 kultamitalia (2002, 2003, 2004, 2005, 2006, 2007, 2008, 2009, 2010, 2011, 2013 ja 2014), millä Yoshida on kaikkien aikojen kakkostilalla naispainimestaruuksien määrässä (Kyōko Hamaguchilla on 15 mestaruutta).
Yoshida, Saori (JPN) iat.uni-leipzig.de. International Wrestling Database.   Viitattu 23.6.2012. (englanniksi)
Saori Yoshida Bio, Stats and Results Olympics at Sports-Reference.com. Sports-Reference LLC.   Viitattu 23.6.2012. (englanniksi)

Sappirakkosyöpä on sappirakosta lähtevä syöpäsairaus. Ikterus, kipu, kuume, pahoinvointi ja oksentaminen voivat lukeutua sen oireisiin. Tauti on kuitenkin vaikea havaita varhaisessa vaiheessa. Sappikivet ovat sairauden tavallisin riskitekijä; suurimmalla osalla sappirakkosyöpään sairastuneista on sappikiviä, kun tauti todetaan. Sappikivien hyvin korkeasta esiintyvyydestä huolimatta sappirakon syöpä on melko harvinainen. Myös naissukupuoli kasvattaa sairastumisvaaraa.Sappirakkosyöpä on yleisempi kuin sappitiesyöpä. Näitä yhteensä tavataan Suomessa vuosittain noin 250 uutta tapausta.Noin 10 % kaikista sappirakon syöpään sairastuneista elää vielä yli viisi vuotta. Ennuste riippuu kuitenkin suuresti syövän toteamisvaiheesta: 0-1 vaiheissa todettua sappirakonsyöpää sairastavista on elossa viiden vuoden kuluttua noin 50-80 %, kun taas 2-4 vaiheissa todetuista 10-30 %. Tilastot eivät kuitenkaan anna tarkkaa ennustetta, vaan kunkin tapauksen kohdalla sairauden eteneminen on yksilöllistä. 

Sara Pérez Sala (s. 12. tammikuuta 1988, Barcelona) on espanjalainen uimari, joka edusti kotimaataan kesäolympialaisissa 2004. Siellä hän osallistui 4x100 metrin sekauintiviestiin Espanjan joukkueessa, joka sijoittui finaalissa seitsemänneksi. Pérez on 172 senttimetriä pitkä, ja painaa 67 kiloa. Hän on erikoistunut rintauintiin.
Pérez on voittanut junioreiden Euroopan mestaruuden 200 metrin rintauinnissa, ja lisäksi hän on nelinkertainen Espanjan mestari. Hänellä on hallussaan kaksi Espanjan ennätystä.

Sarcófago (portugalia, suom. sarkofagi) oli vuosina 1985–2000 toiminut Brasilian Belo Horizontesta kotoisin ollut extreme metal -yhtye. Yhtyeen musiikissa on vaikutteita thrash ja death metalista ja ensimmäisissä julkaisuissa on myös black metal vaikutteita
Merkittäviä musiikillisia esikuvia yhtyeelle olivat Venom, Hellhammer, Bathory, Celtic Frost, Slayer ja Black Sabbath. Myös suomalainen hardcore punk vaikutti Sarcófagon musiikkiin, ja yhtye esittääkin Nights in Hell -bootlegillä kaksi Terveiden Käsien kappaletta.Myöhemmin Sarcófagosta tuli yksi brasilialaisen thrash metalin merkittävimmistä ja pitkäaikaisimmista yhtyeistä. Yhtyeen on katsottu vaikuttaneen myös koko extreme metalin kehitykseen, mutta erityisesti black metalin toiseen aaltoon. Sarcófago ei vaikuttanut pelkästään musiikkiin, sillä se oli myös yksi ensimmäisiä mustavalkoisia kasvomaalauksia corpse paintia käyttäneitä yhtyeitä.Brasiliassa Sarcófago julkaisi musiikkiaan aluksi omakustanteena ja myöhemmin Cogumelo Records -levymerkillä. Euroopassa yhtyeen albumeja on levittänyt Music for Nations. Lisäksi Nuclear War Now! on julkaissut yhtyeen albumeista uusintapainoksia vinyylilevyinä. Sarcófagon levyjä ei ole koskaan myyty kovin paljon, ja niitä on ollut Brasilian ulkopuolella saatavilla melko heikosti. Yhtye on myös kärsinyt runsaasta piratismista. Sarcófagon maine ei perustukaan kaupalliseen menestykseen, vaan lähinnä sen asemaan extreme metalin edelläkävijänä.
Sarcófago perustettiin vuonna 1985 Belo Horizontessa, joka oli yksi Brasilian metallimusiikin "pääkaupunkeja". Vastoin yleistä käsitystä Wagner Lamounier ei ollut sen perustajajäsen, vaan hän vaikutti aluksi death metal -yhtye Sepulturassa. Sepulturan kautensa aikana Lamounier ei ehtinyt levyttää, mutta hän teki kappaleen Antichrist sanat Sepulturan esikois-EP:lle Bestial Devastation. Lamounier erotettiin Sepulturasta sisäisten erimielisyyksien ja riitojen vuoksi, ja sen jälkeen hänet pyydettiin vastamuodostettuun Sarcófagoon.Sarcófagon kokoonpano vaihteli kaksi vuotta, kunnes siihen vakiintui neljä henkeä: Wagner "Antichrist" Lamounier lauloi, Gerald "Incubus" Minelli soitti bassoa, "Butcher" kitaraa ja "D. D. Crazy" rumpuja. Vuoden 1987 loppuun mennessä Sarcófago oli levyttänyt useita demoja, joista varsinkin kolme – Satanic Lust, Black Vomit ja Christ's Death – levisivät nauhanvaihdon avulla, mikä loi yhtyeelle pienen mutta uskollisen fanipohjan. Kesällä 1987 paikallinen levy-yhtiö Cogumelo Records julkaisi yhtyeen ensimmäisen albumin I.N.R.I.:n, joka tosin jo aiemmin oli ilmestynyt omakustanteena. Jo edellisenä vuonna Cogumelo Records oli julkaissut kaksi Sarcófagon kappaletta Warfare Noise I -split-albumilla. Aikakauden muista metalliyhtyeistä poiketen Sarcófagon musiikissa oli varsin paljon vaikutteita punkista. Yhtyeen ulkoasukin oli epätavallinen: panosvyöt, corpse paint -maalaukset, niitit, piikit ja ylösalaisin käännetyt ristit keräsivät aluksi huomiota ja arvosteluakin. Sittemmin niistä on kuitenkin tullut black metal -yhtyeille tyypillisiä.I.N.R.I.:n menestys oli olosuhteisiin nähden hyvä, ja sitä myytiin viidessä kuukaudessa noin 2 000 kappaletta. Albumi sai muutenkin melko hyvän vastaanoton, ja sen merkitys black metalille oli suuri, erityisesti Brasiliassa. Heti albumin ilmestyttyä sitä arvosteltiin liian runsaasta efektien käytöstä. Sen kovaäänisimpiä arvostelijoita oli Sepultura, jolle Sarcofagó vastasi samalla mitalla. Huhuttiin myös, että Sarcófago olisi soittanut jokaisen soittimen raidat erikseen, sillä varsinkin rumpujen tempo I.N.R.I.:llä oli ennennäkemättömän nopea. Yhtye kuitenkin kiisti huhut.I.N.R.I.:n jälkeen rumpali D. D. Crazy erosi perustaakseen oman yhtyeen Sextrashin, ja hänen tilalleen tuli Manoel "Joker". Myös kitaristi Butcher erosi, ja Lamounier ryhtyi laulamisen lisäksi soittamaan kitaraa, joten yhtye muuttui trioksi. Yhdeksi merkittävimmistä underground black/death metal -yhtyeistä noussut Sarcófago teki vuonna 1989 lyhyen kiertueen, ja sen päätyttyä yhtye levytti toisen albuminsa Rottingin. Rottingin kansi, jossa luuranko suutelee Jeesusta, ja albumin sisältämä lyhyt uskonnonvastainen manifesti herättivät pahennusta. Albumi on herättänyt runsaasti keskustelua metallipiireissä, mutta se toi yhtyeelle mainetta ja sopimuksen Music For Nationsin kanssa. Siitä lähtien yhtyeen albumit olivat saatavilla Euroopassa ja myöhemmin myös Yhdysvalloissa, jossa Rottingin kansi tosin muutettiin.
Sarcófagon kaksi ensimmäistä albumia olivat tuoneet sille julkisuutta, varsinkin kun Rotting sai laajahkon levityksen myös Brasilian ulkopuolella. Albumia tosin markkinoitiin – ilman Sarcófagon lupaa – sillä, että yhtyeessä oli mukana Sepulturan alkuperäinen laulaja. Yhdysvalloissa tieto painettiin jopa albumin kanteen. Sarcófago suunnitteli laajaa kiertuetta, ja joissakin metallilehdissä sen arveltiin pystyvän nousemaan Sepulturan rinnalle brasilialaisen metallin tärkeimpien yhtyeiden joukkoon. Vaikka Sarcofagó lopulta jäikin Sepulturan varjoon, sillä oli Amerikoissa ja Euroopassa omat kannattajansa. Kiertuetta ei kuitenkaan tehty, ja kokoonpano hajosi. Seuraavassa kokoonpanossa olivat edelleen mukana Lamounier ja Minelli, ja uudeksi rumpaliksi tuli Lucio Olliver sekä toiseksi kitaristiksi Fábio Jhasko. Tällä kokoonpanolla Sarcófago julkaisi vuonna 1991 albumin The Laws of Scourge. Uudella levyllä ei enää kuulunut punk- ja black metal -vaikutteita, vaan se oli tyylillisesti lähinnä thrash ja death metalia, ja siitä tuli siten käännekohta yhtyeen uralla. Soittajat myös luopuivat taiteilijanimistä ja esiintyivät sen jälkeen omilla nimillään. The Laws of Scourgen sävellykset olivat kokeellisempia ja monimutkaisempia kuin aiemmilla levyillä, ja se oli tuotettu huomattavasti paremmin. Albumista tulikin yhtyeen menestynein, ja All Music Guide nimeää The Laws of Scourgen Sarcófagon parhaaksi albumiksi. Myös sanoitukset, jotka olivat ennen käsitelleet saatanallisia aiheita, muuttuivat arkisemmiksi. Yhtye itse kommentoi tyylillistä muutostaan näin:
»Alussa meihin vaikuttivat Venom ja Hellhammer, olimme noin 16-vuotiaita ja meistä oli kova juttu [tehdä satanistista musiikkia]. Sitten ajatuksemme kypsyivät ja yritimme tehdä sellaista, mikä vastaisi enemmän todellisuutta eikä olisi vain jotain teini-ikäisen fantasiaa... Mutta olemme silti yhä hyvin uskonnon vastaisia.» (Wagner Lamounier)
Myös useimmat vanhat, raaempaan Sarcófagoon tottuneet fanit ottivat The Laws of Scourgen hyvin vastaan. Osa vanhoista faneista ei kuitenkaan pitänyt uudesta suunnasta, vaan he tuomitsivat uuden suuntauksen kaupallisena. Wagner Lamounier itsekin myönsi myöhemmin, että albumi olisi voinut olla parempi ja omaperäisempi. Suosionsa huipulla yhtye ei kuitenkaan miettinyt sellaista, vaan aloitti pian levyn julkaisun jälkeen laajan kiertueen, jota oli suunniteltu jo aiemmin. Kiertue käsitti Etelä-Amerikan ja Euroopan, ja siitä tuli lopulta yhtyeen laajin. Sarcófago konsertoi silloin ensimmäisen kerran Euroopassa, vieläpä varsin menestyksekkäästi. Kiertueella sattui myös kiusallinen tapaus, kun Wagner Lamounier myöhästyi Perun lennolta juopottelun takia, ja kitaristi Fábio Jhasko joutui Perun keikalla myös laulamaan. Samoihin aikoihin Sarcófago teki Screeches from the Silence -kappaleesta uransa ainoan musiikkivideon. Sitä esitettiin Brasilian MTV:llä.Vuoden kuluttua The Laws of Scourgen ilmestymisestä yhtye julkaisi samantapaisen EP:n nimeltä Crush, Kill, Destroy. Sarcófagon jäsenet totesivat myöhemmin, että EP tehtiin vain rahan takia. Eräs ulkomainen levy-yhtiö oli pyytänyt Sarcófagoa tekemään kaksi bonuskappaletta albumin CD-versiolle. Brasiliassa CD:t eivät vielä olleet yleistyneet, joten kappaleet julkaistiin EP:llä yhdessä kahden The Laws of Scourgen remasteroidun kappaleen kanssa.
Lucio Olliver ja Fábio Jhasko erotettiin Sarcófagosta vuonna 1993. Sen jälkeen yhtye kyllästyi jatkuviin rumpalin vaihdoksiin ja ryhtyi käyttämään rumpukonetta. Koneen ohjelmoi Eugenio "Dead Zone", joka oli aloittanut kosketinsoittajana The Laws of Scourgen aikoihin. Lamounierin mukaan koneen käyttö ei juuri vaikuttanut rumpusoundiin, sillä death metal -rumpalit käyttävät usein triggereitä, joiden avulla kaikki iskut saadaan kuulostamaan yhtä voimakkailta ja joista syntyy samantapainen steriili rumpusoundi kuin rumpukoneesta. Lisäksi extreme metalissa juuri rumpali yleensä asettaa rajan tempon nopeudelle, mutta rumpukone voitiin ohjelmoida juuri niin kuin yhtye halusi.Kokoonpanomuutosten jälkeen olivat jäljellä Wagner Lamounier ja Gerald Minelli, ja he jatkoivat yhtyeen toimintaa duona. Kritisoidakseen 1990-luvun alussa kansainväliseen suosioon nousseita pitkätukkaisia rock-yhtyeitä, kuten Nirvanaa ja Pearl Jamia, he ajoivat hiuksensa pois. Eräässä haastattelussa he perustelivat tätä sillä, että Sarcófagon piti näyttää oudolta ja epämuodikkaalta. Vuosia myöhemmin yhtye teki aiheesta myös kappaleen "Shave Your Head", jossa julistettiin, että pitkät hiukset eivät kerro enää rohkeudesta tai vihasta, vaan niistä on tullut muotia. Muutenkin Sarcófago korosti koko ajan epäkaupallisuuttaan: yhtye pyrki aina tekemään äärimmäistä musiikkia, ja eräässä haastattelussa Lamounier väitti:
»Jos joku meidän levyistämme nousee suureksi hitiksi, seuraavasta levystä tulee täysin erilainen...» (Wagner Lamounier)
Duo-Sarcófagon ensimmäinen julkaisu oli vuonna 1994 julkaistu Hate. Hatella yhtye palasi alkuaikojensa karkeaan tyyliin. Sanoitukset kuitenkin säilyttivät kypsyytensä, ainakin osittain. Haten jälkeen yhtye ei lähtenyt kiertueelle vaan vältti julkisuutta ja antoi vain muutamia haastatteluja. Itse asiassa Sarcófago ei Haten julkaisun jälkeen konsertoinut kuin harvoin, vuoden 1996 jälkeen ei ollenkaan. Yhtyeen jäsenten mukaan esiintyminen ei koskaan ollut juuri kiinnostanut heitä, ja toimiessaan vain kahdestaan heillä ei enää ollut mitään motiivia konsertoida.Vuonna 1995 Cogumelo Records julkaisi Sarcófagon kymmenvuotisen uran kunniaksi kokoelman Decade of Decay, jossa oli muun muassa vanhojen kappaleiden demoversioita ja harvinaisia valokuvia yhtyeestä. Yhtye itse kuvaili kokoelmaa "lahjaksi vanhoille faneille".Seuraavana vuonna yhtye julkaisi uuden albumin The Worst, jonka nimi (suom. huonoin) oli vastaus niille, jotka olivat brasilialaisen musiikkilehden Rock Brigaden vuosittaisessa äänestyksessä äänestäneet Sarcófagoa maailman huonoimmaksi yhtyeeksi. Vaikka monet olivat äänestäneet yhtyettä myös parhaaksi, Lamounier vitsaili yhtyeen olevan mieluummin huonoin. Musiikki ja varsinkin sanoitukset palasivat hieman lähemmäs The Laws of Scourgen tyyliä. Yleisesti sekä Hate että The Worst jäivät melko vähälle huomiolle, sillä yhtye ei markkinoinut albumeita juuri lainkaan: Sarcófago ei esimerkiksi tehnyt kiertuetta kummankaan albumin jälkeen eikä antanut juurikaan haastatteluja.The Worstin jälkeen Sarcófago vietti hiljaiseloa vuosikaudet, kunnes julkaisi vuonna 2000 Crust-EP:n. Neljä kappaletta sisältäneen levyn kappaleista F.O.M.B.M. (Fuck Off Melodic Black Metal) (suom. melodinen black metal, painu vittuun) on sittemmin saanut jonkin verran mainetta sanomansa vuoksi. Omat black metal -juurensa lähes kymmenen vuotta aiemmin hylännyt Sarcófago oli osoittanut kappaleen lähinnä moderneille yhtyeille, joiden katsoi pilaavan black metalin alkuperäisen hengen. Crustin julkaisun jälkeen Gerald Minelli kertoi yhtyeen aikovan juhlistaa 15-vuotista uraansa vuoden 2001 alussa uudella albumilla sekä mahdollisesti myös kiertueella. Aikeet eivät kuitenkaan toteutuneet, vaan Sarcófago hajosi vielä vuoden 2000 aikana.
Vuonna 2002 Cogumelo Records julkaisi Tribute to Sarcófago -tribuuttialbumin, jolla eri yhtyeet esittivät Sarcófagon kappaleita. Yli tuhat yhtyettä lähetti demon osallistuakseen kokoelman tekoon. Lopulliselle tribuuttialbumille Sarcófagon ja Cogumelo Recordsin jäsenet valitsivat 18 kappaletta.Vuonna 2007 järjestetyssä Warfare Noise Festival -tapahtumassa, jossa juhlittiin Cogumelo Recordsin ensimmäisen julkaisun Warfare Noise I:n 20-vuotispäivää, esiintyi Sarcófagon kappaleita esittänyt tribuuttiyhtye, joka käytti nimeä Tributo ao Sarcófago. Laulajaa lukuun ottamatta tribuuttiyhtyeen jäsenet olivat Sarcófagon entisiä jäseniä. Vaikka Lamounier ei esiintynytkään kyseisessä kokoonpanossa, hän soittaa nykyään hardcore-yhtyeessä Komando Kaos. Hän on Belo Horizonten yliopiston taloustieteen professori.Lokakuussa 2007 Sarcófago esiintyi Chilen Santiagossa yhdessä death metalin suunnannäyttäjän Possessedin kanssa.
Maaliskuussa 2009 levisi huhu, jonka mukaan Wagner Lamounier oli ilmoittanut Sarcófagon aikovan tehdä comebackin ja pitkähkön kiertueen, johon olisi kuulunut muun muassa Wacken Open Air -festivaali ja keikkoja Lontoossa ja New Yorkissa. Kiertueella olisi soittanut I.N.R.I.-kokoonpano, mutta comeback olisi kuitenkin kestänyt vain kyseisen kiertueen ajan. Tarkoituksena ei myöskään ollut julkaista uutta materiaalia. Vähän myöhemmin Lamounier kuitenkin ilmoitti, etteivät comeback-uutiset pitäneet paikkaansa.
Sarcófagon musiikillinen tyyli muuttui yhtyeen uran aikana useasti. Yhtye soitti koko ajan extreme metalia mutta kokeili sen useimpia perinteisiä suuntauksia. Sarcófagon ensimmäiset albumit ovat raskaimpia black metalin ensimmäisen aallon edustajista, ja niissä on vaikutteita death ja thrash metalista – tosin tätä musiikkia alettiin kutsua black metaliksi vasta myöhemmin, sillä aiemmin thrash, death ja black metal -nimitykset vaihtelivat ja kuvasivat erilaisia raskaita metalliyhtyeitä. Myöhemmin Sarcófagon tyyli vaihteli melodisen, teknisen death metalin kautta erittäin raskaaseen ja nopeatempoiseen death metaliin asti.Debyyttialbumi I.N.R.I. on äänimaailmaltaan ja musiikiltaan huomattavan raaka ja varsin punk-vaikutteinen albumi. All Music Guiden Eduardo Rivadavia kuvailee I.N.R.I.:n tyyliä "sekä musiikin että sanoitusten suhteen niin väkivaltaiseksi kuin voi kuvitella". Yhtyeen tarkoitus olikin tehdä maailman aggressiivisinta musiikkia. Seuraavalla albumilla Rottingilla on jo nähtävissä hienoista muutosta teknisempään suuntaan: I.N.R.I.:n raaka ja raivoisa black metal vaihtuu soitoltaan teknisesti kehittyneempään ja sävellystyöltään monimutkaisempaan ja kokeilevampaan materiaaliin, joka antaa jo viitteitä The Laws of Scourgen tyylistä. Vaikka muutamat Rottingin kappaleet muistuttavat vielä ensilevyn raakaa tyyliä, jotkut sen kappaleista, kuten Nightmare ja Tracy olivat jo huomattavasti vaihtelevampia, kokeellisempia, melodisempia ja pidempiä.The Laws of Scourge ja Crush, Kill, Destroy -albumien aikoihin Sarcófagon tyyli muuttui radikaalisti. Kappaleet ovat entistä kokeellisempia, melodisempia ja pidempiä, ja niissä on runsaasti tempojen muutoksia ja akustisella kitaralla soitettuja väliosuuksia. Lisäksi kosketinsoittimia käytetään huomattavasti enemmän, ja levyt on tuotettu paljon paremmin kuin ennen. Musiikillisesti albumi muistuttaa lähinnä teknistä death ja thrash metalia, vaikka Wagner Lamounier kiistikin yhtyeensä silloisen tyylin olevan thrash metalia. All Music Guiden edustaja Eduardo Rivadavia on määritellyt näiden albumien tyyliä myös melodiseksi death metaliksi.Hate-albumilla tyyli muuttuu jälleen selvästi, tällä kertaa entistä raskaammaksi death metaliksi. Yhtyeen tarkoituksena oli tehdä Hatesta kaikkien aikojen raskain ja nopein death metal -albumi. Sama tyyli jatkuu seuraavallakin albumilla, joskin The Worst on yleisilmeeltään hitaampi ja sekä musiikissa että sanoituksissa on samaa tyyliä kuin The Laws of Scourgella. Death metal -tyyli huipentuu lopulta Crust-EP:n brutaaliin death metaliin; Crustia leimaa erityisesti erittäin nopeatempoinen rumpukone.
Encyclopaedia Metallumin mukaan Sarcófagon sanoitusten pääaiheita ovat kuolema, seksi, alkoholi, saatananpalvonta ja kristinuskon vastaisuus. Yhtye tosin otti 1990-luvun alussa etäisyyttä satanismiin, luopui sitä käsittelevistä sanoituksista ja myönsi, että osa niistä oli ollut lapsellisia. Yhtyeen sanoitukset ja olemus olivat usein provosoivia, ja yhtyeen ideologia oli aina hyvin selvästi kristinuskon vastainen.Venomin ja Hellhammerin kaltaisten yhtyeiden vaikutuksesta Sarcófagon varhaiset sanoitukset ovat avoimen saatanallisia. Niissä on usein paljon kiroilua ja varsin omalaatuisia tarinoita, kuten Desecration of the Virgin -kappaleen rienaava kuvaus Neitsyt Marian raskaaksi tulemisesta:
Myös Rottingin sanoitukset ovat edelleen provosoivia, mutta saatanallisuuden tilalle on tullut pikemminkin ateismi ja kristinuskon vastaisuus. Alkuperäinen vinyylijulkaisu sisälsi myös Lamounierin kirjoittaman lyhyehkön uskonnonvastaisen julistuksen. Lamounierin mielestä uskonto vieraannuttaa ihmisen todellisuudesta ja saa alistumaan ikäviinkin asioihin, koska uskova uskoo niiden olevan Jumalan tahto. Lamounier tiivistikin Rottingin sanomaksi, että ihmisten pitäisi ennemmin uskoa itseensä ja yrittää parantaa olojaan kuin odottaa Jumalan tekevän sen. Jeesuksen kuolemaakaan ei tulisi ihannoida, koska hän oli vain tavallinen ihminen ja kuoltuaan hän mätäni – albumin nimen (suom. mädäntyminen) mukaisesti – kuten kuka tahansa. Tästä kertoo myös levyn kansi, jossa viikatemies suutelee Jeesusta.Sarcófagon kolmas albumi The Laws of Scourge jatkaa uudella "todellisuuspohjaisella" linjalla, ja sanoitukset käsittelevät pääosin kuolemaa, varsinkin murhia ja itsemurhia. Yhdysvaltalaisen levy-yhtiön kanssa tuli jälleen ongelmia, sillä The Black Vomitin uudelleen levytetyn version sanoitukset poistettiin CD:n lehtisestä ja Predule to Suicide (suom. Alkusoitto itsemurhalle) -kappale poistettiin kokonaan. Syynä oli Wagner Lamounierin mukaan se, että sen pelättiin kannustavan ihmisiä itsemurhaan.Uransa loppuvaiheilla kappaleessaan F.O.M.B.M. (Fuck Off Melodic Black Metal) (2000) itsekin black metalia aluksi soittanut Sarcófago kritisoi nykyajan black metalia ja melodisia black metal -yhtyeitä, jotka "myivät Saatanan kuin minkä tahansa kapitalismin tuotteen". Myös aggressio on yleinen aihe Sarcófagon sanoituksissa: Haten nimikappale on yksinkertaisesti luettelo asioista, joita tarinan kertoja vihaa. Sarcófago on esittänyt myös kannanottoja homoseksuaalisuutta ja huumeiden käyttöä vastaan.
Sarcófago on vaikuttanut suuresti etenkin black metalin ja sen toisen aallon kehitykseen, kuten myös norjalaiseen, suomalaiseen ja brasilialaiseen black metaliin. I.N.R.I. luetaan usein yhdeksi parhaista death ja black metal -albumeista.Norjalaisen black metal -yhtye Darkthronen rumpali Fenriz sisällytti Sarcófagon kappaleen "Satanic Lust" kokoelmaansa The Best of Old-School Black Metal, joka on tarkoitettu black metal -historiikiksi. Toinen merkittävä black metal -vaikuttaja, Mayhemin kitaristi ja norjalaisten black metal -piirien johtajana pidetty Euronymous harrasti 1980- ja 1990-lukujen taitteessa nauhanvaihtoa Lamounierin kanssa. Euronymous ihaili suuresti Sarcófagoa ja yhtyeen imagoa, ja hän olisi halunnut kaiken black metalin olevan Sarcófagon tapaista. Lamounier sen sijaan piti Euronymousta "sekopäänä". Toinen merkittävä norjalaisyhtye, Satyricon, levytti I.N.R.I:n EP:lleen Intermezzo II . Cover-versio on myös Tribute to Sarcófago -kokoelmalla. Samoin Gorgorothissa pitkään vaikuttaneet Gaahl ja King ov Hell ovat saaneet vaikutteita Sarcófagon musiikista.Suomessa Sarcófagolta ovat saaneet vaikutteita muun muassa Beherit ja Impaled Nazarene. Ensin mainitun perustaja Nuclear Holocausto on todennut Sarcófagon epäilyksettä olevan yhtyeensä suurimpia vaikuttajia. Samoin Impaled Nazarenen laulaja Mika Luttinen on kertonut Sarcófagon olleen yhtyeelleen merkittävimpiä vaikuttajia: "Mikään ei voita Slayerin Reign in Bloodia tai Sarcófagon I.N.R.I.:ä". Myös Impaled Nazarene esiintyy Tribute to Sarcófago- albumilla ja soittaa kappaleen The Black Vomit.Wagner Lamounier kuitenkin suhtautui kriittisesti moniin yhtyeisiin, jotka saivat vaikutteita Sarcófagolta. Erityisesti Norjan black metal -piirit saivat häneltä murskakritiikkiä, ja hän ihmetteli, miten maailman vauraimpiin kuuluvassa maassa voi syntyä sellaista rikollisuuden ja saatananpalvonnan leimaamaa toimintaa. Lamounierin mielestä black metal -piirit menivät Norjassa liian pitkälle. Musiikillisessa mielessä Lamounier ei pitänyt tarkoituksellisen huonosta äänenlaadusta, joka on tyypillistä toisen aallon black metalille. Hänen mielestään Burzumin musiikki oli "paskaa" ja kitarat kuulostivat siltä, kun ne olisi nauhoitettu radion eteen työnnetyllä mikrofonilla. Immortalista Lamounier piti, mutta useimmat muut norjalaiset black metal -yhtyeet keskittyivät hänen mielestään liikaa muihin asioihin kuin musiikkiin.Myös Sarcófagon keskivaiheiden tekninen death metal vaikutti death metalin kehitykseen. The Laws of Scourge oli ensimmäisiä teknistä death metalia edustaneita albumeita, ja siitä saatiin vaikutteita sekä Floridan että Euroopan death metal -piireissä. Esimerkiksi puolalainen, death metalia esittävä Behemoth on levyttänyt Sarcófagon Satanas-kappaleen.
Sarcófago tunnetaan myös siitä, että sillä oli runsaasti kiistoja Sepulturan kanssa. Lamounierin erottaminen Sepulturasta herätti katkeruutta. Yhtyeiden välinen riitely jatkui vuosia, ja se sai huomiota myös metallimusiikkilehdistössä, joka tosin saattoi liioitella erimielisyyksiä. Aluksi riitely oli melko vähäistä, lähinnä kiistelyä siitä, kumpi yhtye teki raskaampaa musiikkia, ja Lamounierin erottamisen aiheuttama katkeruus oli jo lähes unohtunut. Varsinaisesti riitely sai alkunsa varsin pienestä tapauksesta: Sepulturan kitaristi Andreas Kisser pilkkasi Sarcófagoa, jolloin rumpali D. D. Crazy suuttui ja löi Kisseriä pullolla päähän. Lisäksi yhtyeet arvostelivat 1980-luvulla kärkkäästi toistensa musiikkia, yleensä melko yhdentekevistä asioista. Sarcófagon ensialbumin I.N.R.I.:n sisäkansiin oli painettu Sepulturaa koskevia herjauksia.Kun Sepulturan alkuperäinen kitaristi (myöhemmin myös laulaja) Max Cavalera erosi yhtyeestä 1997, Lamounierilta kyseltiin asiasta The Worstin aikaisessa haastattelussa. Lamounier vastasi, ettei yllättynyt suuremmin, koska Cavalera oli valmis pettämään ystävänsä ja sukulaisensa rahasta. Lamounier oli lähtenyt Sepulturasta kymmenisen vuotta aikaisemmin ja paljasti entisten yhtyetoveriensa yksityisasioita julkisuudessa. Sepulturan entinen johtohahmo Max Cavalera suuttui ja kirjoitti Soulfly-yhtyeelleen kappaleen "Bumbklatt", joka kertoi Lamounierista.
Sarcófago saattoi arvostella Sepulturaa osittain myös kateudesta, sillä sen menestys ei koskaan noussut samalle tasolle kuin Sepulturan suppeita underground metal -piirejä lukuun ottamatta. Sarcófagon jäsenet itsekin myönsivät eräässä haastattelussa, että Sepulturan maailmanlaajuisen menestyksen vuoksi brasilialaisyhtyeillä ei ollut juuri menestymismahdollisuuksia. Sarcófago myös syytti musiikkilehdistöä puolueellisuudesta. Gerald Minellin mielestä media puolusti aina Sepulturaa, jonka jäsenet kuvattiin "hyvinä tyyppeinä", Sarcófagon jäsenet taas "tarinan konnina".
Gerald "Incubus" Minelli – bassokitara (1986–2000)Lisäksi yhtyeessä vaikutti vuodesta 1991 sen hajoamiseen asti sessiomuusikko Eugenio "Dead Zone". Hän aloitti kosketinsoittajana The Laws of Scourgen aikoihin. Myöhemmin hän myös ohjelmoi rumpukoneen.
Tämä tribuuttikokoonpano toimi vuonna 2006, ja siinä soitti pääosin yhtyeen vanhoja jäseniä.

Sari Kirsi Katariina Havas (s. 25. tammikuuta 1962 Kolari) on suomalainen näyttelijä. Hän on näytellyt elokuvissa, televisiosarjoissa ja teatterissa.
Havas valmistui ylioppilaaksi vuonna 1984, opiskeli Teatterikorkeakoulussa vuosina 1985–1989 ja valmistui teatteritaiteen maisteriksi vuonna 1991. Hänen elokuvauransa alkoi pienillä sivurooleilla Renny Harlinin elokuvassa Jäätävä polte (1985) ja Olli Soinion elokuvassa Kadunlakaisijat (1990). Havas on näytellyt myös muun muassa elokuvissa Häjyt (1999), Kukkia ja sidontaa (2004), Saippuaprinssi (2006) ja Vares – Pimeyden tango (2012).Havas on näytellyt myös muun muassa televisiosarjoissa Puhtaat valkeat lakanat (1993–1996), Peräkamaripojat (2001), Lehmän vuosi (2006–2010) ja Taivaan tulet (2007–2014).  Lisäksi hän on näytellyt improvisaatioteatteri Stella Polariksessa, Espoon Kaupunginteatterissa, Kansallisteatterissa, Teatteri Jurkassa ja Lahden kaupunginteatterissa.Sari Havas oli naimisissa näyttelijä Pertti Sveholmin kanssa vuosina 1993–2007. Heillä on kaksi lasta.

Satiini kuuluu poikkeavaturkkisiin kanirotuihin ja sen tunnistaa kiiltävästä ja silkkikarvaisesta turkistaan. 
Rotuna satiini on luotu USA:ssa 1930-luvulla. Aikuinen yksilö on leveäpäinen, pystykorvainen sekä keskikokoinen kani ja ihannepainona pidetään 3,01-3,7kg. Kaikki standardinvärit ovat hyväksyttyjä satiineilla, mutta suosituin näistä Suomessa lienee valkoinen punasilmäinen. Satiini voi vaikuttaa syrjäänvetäytyvältä, mutta jos sen kanssa viettää paljon aikaa se on ystävällinen ja rauhallinen lemmikki.
Turkki on tiheä, silkkinen ja keskipitkä ja väreinä on hyväksytty kaikki standardin värit ja kuviot.

Sattuipa hassusti matkalla Forumiin... on suomalaisen Freud Marx Engels & Jung -yhtyeen akustinen live-albumi vuodelta 2004. Albumin kappaleet on äänitetty kahdelta yhtyeen keikalta Semifinalissa 5.–6. elokuuta 2003. Äänittäjinä toimivat Janne Haavisto ja JP Mönkkönen, miksaajana Olli Haavisto.
En koskaan mene sänkyyn ruman naisen kanssa – 2.58 (alkup. I've Never Gone to Bed with an Ugly Woman)

Satuhäät (engl. Ceremony) on vuonna 2010 ensi-iltansa saanut Max Winklerin ohjaama ja käsikirjoittama yhdysvaltalainen komediaelokuva, jonka pääosissa ovat Uma Thurman, Michael Angarano ja Lee Pace sekä sivuosissa Rebecca Mader ja Reece Thompson.
Satuhäät sai ensi-iltansa 13. syyskuuta vuonna 2010 Kanadassa Toronton elokuvajuhlilla ja kotimaassaan 8. lokakuuta 2010 Hamptonsin elokuvajuhlilla. Teatterilevityksen ensi-ilta oli Yhdysvalloissa 8. huhtikuuta vuonna 2011. NALA Films tuotti elokuvan.
Elokuva on julkaistu USA:ssa VOD:ille (Video On Demand) 4. maaliskuuta 2011 ja normaalille DVD:lle 21. kesäkuuta 2011. Suomessa elokuva julkaistiin vuoden 2012 aikana.
Kaksi ystävystä matkustaa viikonlopuksi ylelliselle rantatalolle. Marshall (Reece Thompson) uskoo, että matkan syy on setviä heidän ystävyyssuhteensa ongelmia, mutta Samilla (Michael Angarano) on aivan toiset suunnitelmat. Talon kun omistaa menestynyt elokuvaohjaaja, joka on sattumalta Samin ex-tyttöystävän (Uma Thurman) kanssa. Samilla on suunnitelma, miten voittaa tämä takaisin.

Alfa Romeo Racing (aiemmin Sauber F1 Team) on Peter Sauberin perustama sveitsiläinen Formula 1 -talli.
Sauberin ensiesiintyminen sarjassa tapahtui kaudella 1993, jolloin sen kuljettajina ajoivat suomalainen Jyrki Järvilehto ja itävaltalainen Karl Wendlinger. Heti ensimmäisessä kilpailussaan talli sai ensimmäiset pisteet Jyrki Järvilehdon ansiosta. Sauber ajatti autojaan yksityisenä tallina kaudesta 1993 kauteen 2005. Kausi 2005 jäi Sauberin viimeiseksi yksityistallina, sillä saksalainen autovalmistaja BMW osti enemmistön tallista vuonna 2005. Kaudesta 2006 alkaen talli jatkoi nimellä BMW Sauber F1 Team, mutta kaudesta 2010 Peter Sauber osti osuutensa takaisin BMW:n päätettyä lähteä Formula 1:stä. Talli jatkoi silti BMW Sauberin nimellä. Kaudesta 2011 talli eteenpäin kilpailee virallisesti Sauber-nimellä. Sauberille moottoreita on toimittanut muun muassa Ferrari, jotka talli nimesi sponsorinsa Petronasin mukaan.
Kausina 1993–2005 Sauber osallistui 218 kilpailuun. Maaliin tallin autot pääsivät 257 kertaa keräten 93 pistettä. Parhaaksi saavutukseksi jäi kuusi kolmatta sijaa. Lähimpänä voittoa talli oli Monacossa 1996, kun Heinz-Harald Frentzen joutui tekemään kaksi perättäistä varikkopysähdystä kolaroituaan Eddie Irvinen kanssa. Lopputuloksena tällöin oli neljäs sija. Toisen kerran voitto oli lähellä Ranskan GP:ssä kaudella 1999, kun johdossa ollut Jean Alesi liukasteli ulos kaatosateessa juuri ennen turva-auton radalle tuloa. Sauber on nykyisistä talleista saavuttanut eniten palkintosijoja ilman voittoa.Jyrki Järvilehdon lisäksi suomalaisista Sauberilla ovat ajaneet kaudella 2000 Mika Salo ja kaudella 2001 Kimi Räikkönen.
Ennen F1-tallinsa perustamista Sauber rakensi urheiluautoja. Ensimmäinen Sauberin rakentama auto nimettiin C1-nimiseksi. Se rakennettiin vuonna 1970. Sauber ja Mercedes aloittivat pian yhteistyönsä. Vuonna 1989 Sauber-Mercedes C9 ajoi Le Mansin 24 tunnin ajossa kaksoisvoittoon.
He voittivat myös vuonna 1990. Sauber-Mercedes kilpaili muun muassa Jaguaria ja Porschea vastaan. Urheiluautoissa Sauber ajatti muun muassa Michael Schumacheria ja Karl Wendlingeriä, jotka ajoivat myöhemmin F1-sarjassa.
Mercedesin ja Sauberin alkuperäinen suunnitelma oli tuoda F1-sarjaan oma talli kaudeksi 1992, mutta 1990-luvun lamavuodet saivat saksalaiset hylkäämään suunnitelmansa. Tästä huolimatta Sauberin tukeminen kulissien takana jatkui, mistä osoitukseksi nousi autojätin rahoittama Sauberin uusi tehdas Sveitsin Hinwiliin.
Kausi 1993 oli Sauberin ensimmäinen F1-sarjassa. Talli käytti autonaan C12-autoa, jota ajoivat itävaltalainen Karl Wendlinger ja suomalainen JJ Lehto. Moottorit tallille toimitti Ilmor ja renkaat puolestaan Goodyear.
Heti kauden ensimmäisessä kilpailussa Etelä-Afrikan GP:ssä talli sai ensimmäiset pisteensä, kun Lehto onnistui ajamaan viidenneksi saaden kaksi MM-pistettä. Wendlinger joutui keskeyttämään kilpailun. Brasilian GP:n aika-ajoissa Lehto ja Wendlinger onnistuivat ajamaan ruutuihin seitsemän ja kahdeksan, mutta kilpailu päättyi kummankin keskeytykseen. Niin ikään Euroopan Grand Prix'n hyvin sujunut aika-ajo päättyi jälleen kummankin keskeytykseen. San Marinossa Lehto ylsi neljänneksi ja sai kolme pistettä. Espanjasta, Monacosta, Kanadasta, Ranskasta, Britanniasta ja Saksasta oli tuloksena vain keskeytyksiä ja pisteettömiä sijoja. Unkarin GP:ssä Wendlinger avasi vihdoin pistetilinsä ollen kilpailun kuudes. Belgiasta ei pisteitä saatu. Menestys sai jälleen jatkoa, kun Wendlinger ajoi ensin Italian GP:ssä neljänneksi ja Portugalin GP:ssä viidenneksi. Kahdesta viimeisestä osakilpailusta talli ei saanut enää pisteitä.
Talli sai esikoiskaudeltaan kokoon 12 pistettä. Valmistajien MM-sarjassa talli sijoittui seitsemänneksi.
Toiselle kaudelleen talli lähti C13-autolla ja kuljettajinaan saksalainen Heinz-Harald Frentzen ja edelliskauden tapaan Sauberin kuljettajana toiminut itävaltalainen Wendlinger. Sauberia vauhdittivat nyt Mercedes-Benzeiksi nimetyt Ilmorin V10-moottorit, Mercedeksen ostettua Ilmorista 25 prosenttia. Renkaat toimitti Goodyear.
Jälleen kauden ensimmäisessä kilpailussa tallin pistetili aukeni, kun Wendlinger ajoi kuudenneksi Brasilian GP:ssä. Frentzen jatkoi tallin pistemäärän kartuttamista ajamalla viidenneksi Tyynenmeren GP:ssä. Surullisessa San Marinon GP:ssä Wendlinger ylsi neljänneksi. Samassa kilpailussa Frentzen jäi niukasti pisteiden ulkopuolelle ollen seitsemäs. Monacon GP:ssä Wendlinger kolaroi rajusti aika-ajoissa ja vaipui koomaan. Wendlingerin kolarin jälkeen Sauber päätti vetäytyä kilpailusta. Monacon kilpailusta alkoi samalla kolme kilpailua kestänyt pisteetön putki, joka katkaistiin Ranskan GP:ssä. Siellä Frentzen ajoi neljänneksi ja Wendlingeriä korvannut italialainen Andrea de Cesaris oli kuudes. Lehto korvasi de Cerasisin Japanin GP:stä lähtien. Kauden loppupuolella saavutettiin viimiset pisteet Frentzenin oltua kuudes Euroopan ja Japanin GP:ssä.
Talli keräsi jälleen 12 pistettä, mutta sijoitus MM-sarjassa tipahti pykälällä, kun Jordan kiilasi tallin ohi viidenneksi.
Kaudelle 1995 Sauber lähti C14-autolla kuljettajinaan Frentzen ja auton rattiin paluun tehnyt Wendlinger. Talli käytti Cosworthin moottoreita ja Goodyearin renkaita.
Tallin pistesaldo avautui Argentiinan GP:ssä, jossa Frentzen ajoi viidenneksi. Sitä seuranneessa San Marinon GP:ssä Frentzen ylsi jälleen pisteille, kun hän oli lopputuloksissa kuudes. Espanjan GP:n heikot esitykset johtivat siihen, että Sauber erotti kesken kauden Wendlingerin tallista ja otti hänen tilalleen ranskalaisen Jean-Christophe Boullionin. Hänen ensimmäinen kilpailunsa oli Monacon GP, jossa Frentzen ajoi kuudenneksi. Kanadan ja Ranskan GP:stä talli sai 0 pistettä. Britanniasta talli sai yhden pisteen, kun Frentzen ajoi kuudenneksi. Boullion lunasti odotuksensa vasta Saksan GP:ssä, kun hän oli kilpailun viides. Unkarissa Frentzen oli puolestaan kuudes. Belgiassa hän ajoi jo neljänneksi. Italian GP:ssä talli saavutti ensimmäisen palkintosijan, kun Frentzen ajoi kilpailun kolmanneksi. Vastaavasti Boullion oli kilpailun kuudes. Kauden viimeinen pistesija saavutettiin Portugalin GP:stä. Huonoja esityksiä antanut Boullion korvattiin Japanin GP:stä lähtien Wendlingerillä. Talli ei kuitenkaan enää saavuttanut pisteitä.
Talli saavutti 18 pistettä, kuusi pistettä enemmän kuin viime kaudella. Lisäksi talli sai historian ensimmäisen palkintosijoituksen. MM-sijoitus nousi takaisin seitsemänneksi.
Kaudeksi 1996 Sauber nimitti kuljettajikseen britti Johnny Herbertin ja viime kauden kuljettajansa Heinz-Harald Frentzenin. Uusi auto puolestaan nimitettiin C15-nimiseksi. Moottorit tulivat edelliskauden tapaan Cosworthin tehtaalta. Renkaat tallille valmisti Goodyear. Tallia vaivasi tekniset murheet - keskeytyksiä kasaantui 15 kappaletta.Kausi käynnistyi tallin kannalta katastrofaalisesti, kun talli ei saanut pistettäkään viidessä ensimmäisessä kilpailussa. Vasta kuudennessa kilpailussa, Monacon GP:ssä talli sai ensimmäiset pisteet Herbertin ajaessa kolmanneksi ja Frentzenin neljänneksi. Frenzen ylsi neljänneksi myös seuraavana vuorossa olleessa Espanjan GP:ssä. Kanadan, Ranskan, Britannian, Saksan, Unkarin, Belgian, Italian ja Portugalin GP:istä talli ei saanut pistettäkään. Kauden viimeinen piste saavutettiin Japanin GP:stä, jossa Frentzen oli kuudes.
MM-pisteitä talli keräsi kaudelta yhteensä 11 - seitsemän vähemmän kuin viime kaudella. Tallin sijoitus ei kuitenkaan heikennyt MM-sarjassa.
Kauteen 1997 talli lähti C16-nimisellä autolla. Autoa ajoivat Herbert ja tallille uusi kuljettaja italialainen Nicola Larini. Renkaat olivat edelleen Goodyearin, mutta Cosworthin moottorit vaihtuivat Ferrarin rakentamiin voimanlähteisiin. Moottorit tosin nimettiin tallin sponsorin Petronasin mukaan.
Brasiliasta talli jäi ilman pisteitä, mutta Argentiinan GP:stä talli sai kolme pistettä. San Marinon ja Monacon GP:stä talli ei saanut pisteitä. Herbert katkaisi pisteettömyyden Espanjan GP:ssä ollen kilpailun viides. Samaan kilpailuun talli vaihtoi Larinin tilalle Gianni Morbidellin. Kanadan GP:ssä Herbert uusi sijoituksensa ajamalla jälleen viidenneksi. Ranskan osakilpailuun tultaessa talli tiedotti vaihtaneensa Morbidellin argentiinalaiseen Norberto Fontanaan. Kolmen pisteettömän kilpailun jälkeen Morbidelli palasi rattiin. Unkarissa Herbert ylsi jälleen kolmanneksi. Herbert saavutti kauden viimeiset pisteet ollen Belgian GP:n neljäs ja Japanin GP:n kuudes.
Sauber saavutti 16 kappaletta pisteitä. Tallien MM-sarjassa se oli edelleen seitsemäs.
Uuteen kauteen Sauber lähti C17-autolla kuljettajinaan ranskalainen Jean Alesi ja britti Johnny Herbert. Viime kauden tapaan moottoreina olivat Ferrarin Petronaksi nimetyt moottorit, ja renkaina Goodyearit.
Kausi alkoi pistesijalla Australian GP:stä, kun Herbert ajoi kuudenneksi. Brasiliasta talli ei saanut pisteitä, mutta seuraavana ajetussa Argentiinan GP:ssä Alesi oli viides. San Marinon GP:ssä Alesi oli kuudes. Espanjassa, Monacossa, Kanadassa, Ranskassa, Britanniassa, Itävallassa, Saksassa ja Unkarissa talli jäi ilman pisteitä, mutta Alesi katkaisi pisteettömän putken Belgian GP:n kolmannella sijallaan. Italian GP:ssä Alesi oli jälleen pisteillä, kun hän ajoi viidenneksi. Kauden kahdesta viimeisestä kilpailusta, Luxemburgin ja Japanin GP:stä talli ei saavuttanut pisteitä.
Kauden 1999 Sauber aloitti C18-rungolla ja Petronasiksi nimitetyillä Ferrarin koneilla. Rengasmerkki vaihtui nyt Bridgestoneen Goodyearin vetäydyttyä Formula 1:stä. Kuljettajiksi valittiin Alesi ja Pedro Diniz.Kauden kahdesta ensimmäisestä kilpailusta talli sai vain neljä keskeytystä. Ensimmäinen piste saatiin San Marinon GP:stä, jossa Alesi ajoi kuudenneksi. Samassa kilpailussa Diniz keskeytti. Kahdesta seuraavasta kilpailusta talli sai jälleen neljä keskeytystä. Kanadan GP:stä talli sai toisen pisteen, kun Diniz ylsi puolestaan kuudenneksi. Alesi puolestaan keskeytti kyseisessä kilpailussa. Ranskan GP:ssä kumpikin kuljettaja keskeytti, mutta seuraavana vuorossa olleessa Britannian GP:ssä Diniz oli kuudes. Hän uusi sijoituksensa Itävallan GP:ssä. Kuitenkaan Saksassa, Unkarissa, Belgiassa Italiassa, Euroopassa ja Malesiassa talli ei saavuttanut pistesijoja, mutta Japanin GP:stä talli sai vielä yhden pisteen.
Tallille kausi oli totaalinen katastrofi. Talli sai koottua vain viisi MM-pistettä, mikä tarkoitti kahdeksatta sijaa valmistajien MM-taistelussa.
Kausi 2000 oli Sauberin seitsemäs vuosi Formula 1 -sarjassa. Talli nimesi autonsa C19-nimiseksi. Rengasmerkkinä säilyi Bridgestone. Moottorit olivat Ferrarin rakentamia Petronasiksi nimitettyjä V10-koneita. Kuljettajina olivat Diniz ja suomalainen Mika Salo.Australiassa alkanut kausi oli jälleen katastrofi tallille alusta asti. Australiasta talli sai hylkäyksen ja keskeytyksen. Brasilian GP:stä talli päätti vetäytyä turvallisuussyistä. Autoilla oli isoja ongelmia siipien kanssa. Seuraavana ajetussa San Marinossa tallin pistetili aukesi vihdoin kun Salo onnistui ajamaan kuudenneksi ja sai näin yhden pisteen. Kolmen pisteettömän kilpailun jälkeen Monacossa Salo oli jälleen pisteillä ollen tällä kertaa viides. Kahden pisteettömän kilpailun jälkeen Salo oli kuudes Itävallan GP:ssä. Salo jatkoi hyviä esityksiä Saksassa ajamalla lähes kilpailukyvyttömän Sauberin viidenneksi. Salon lähtöruutu oli tosin viidestoista. Loppukauden kilpailusta talli ei saavuttanut enää yhtään pistettä.
Kausi oli käytännössä edellisen kauden uusinta. Autojen vauhti oli jälleen erittäin heikkoa, mikä tarkoitti heikkoja lähtöruutuja. Talli saavutti kuusi MM-pistettä, ja Salo keräsi ne kaikki. Diniz ei päässyt kertaakaan pisteille koko kauden aikana. Valmistajien MM-sarjassa tallin sijoitus kahdeksas.
Kausi 2001 oli tallin MM-sijoituksellisesti katsottuna paras. Talli käytti C20-autoa ja Ferrarin moottoreita, jotka oli nimitetty pääsponsori Petronasin mukaan. Renkaat tulivat jälleen Bridgestonelta. Kuljettajissa tapahtui muutosta, kun Peter Sauber päätti ottaa riskin ja otti tallinsa kuljettajiksi saksalaisen Nick Heidfeldin sekä siinä vaiheessa täysin tuntemattoman ja erittäin kokemattoman suomalaisen Kimi Räikkösen, jonka palkkaaminen aiheutti paljon vastarintaa kuljettajien sekä FIA:n jäsenten joukossa.
Kausi käynnistyi Australian GP:stä saavutetuilla neljällä pisteellä, kun Heidfeld oli neljäs ja Räikkönen kuudes. Malesiasta talli sai keskeytyksiä tililleen, mutta Brasiliassa Heidfeld ylsi peräti kolmanneksi. San Marinosta talli ei saanut pisteitä. Espanjan GP:ssä Heidfeld ajoi kuudenneksi ja saavutti yhden pisteen. Itävallan GP:ssä Räikkönen oli puolestaan neljäs. Yhden pisteettömän kilpailun jälkeen Räikkönen uusi sijoituksensa Kanadan GP:ssä. Jälleen kauteen mahtui yksi pisteetön kilpailu ennen kuin Heidfeld otti pisteen Ranskan GP:stä. Britanniasta talli sai kaksi pistesijoitusta, kun Räikkönen oli viides ja Heidfeld kuudes. Unkarin GP:stä talli sai jälleen peräkkäiset sijoitukset, kun Räikkönen oli viides ja Heidfeld kuudes. Loppukaudella talli ei enää saavuttanut pisteitä.
Kautta 2001 voitaneen pitää koko Sauberin historian parhaana, kun katsotaan valmistajien MM-sijoitusta. Talli saavutti neljännen sijan 21 pisteellään.
Kaudelle 2002 talli lähti saksalaisen Heidfeldin ja brasilialaisen Euro 3000 -sarjan mestarin Felipe Massan kanssa. Uusi auto nimettiin C21-nimiseksi. Talli käytti Ferrarin moottoreita, jotka oli nimitetty pääsponsori Petronasin mukaan. Rengastoimittajana jatkoi Bridgestone.
Kauden ensimmäisessä kilpailusta talli ei saanut pisteitä. Molemmat tallin kuljettajat keskeyttivät. Peter Sauber kertoi Massan keskeytyksestä näin: - Australiassa Massa pyörähti ja päästi moottorinsa kierrosluvut nousemaan lähes lukemaan 20 000 rpm. Se oli moottorille liikaa.  Malesian GP:ssä tallia onnisti, kun se sai kaksi pistesijaa Heidfeldin ollessa viides ja Massan kuudes. Brasilian ja San Marinon GP:stä talli ei saanut pisteitä, mutta Espanjan GP:ssä tallin molemmat kuljettajat olivat jälleen pisteillä. Tämän jälkeen talli ei saavuttanut pistettäkään neljässä seuraavassa kilpailussa. Massa katkaisi pisteettömyyden Euroopan GP:ssä, jossa hän ylsi kuudenneksi. Heidfeld oli puolestaan kuudes seuraavana ajetussa Britannian GP:ssä. Ranskan GP:ssä talli ei saavuttanut pisteitä, mutta seuraavana vuorossa olleessa Saksan GP:ssä Heidfeld uusi sijoituksensa. Yhdysvaltain GP:ssä Frentzen korvasi Massan. Loppukaudella talli ei enää saavuttanut pisteitä.
Talli saavutti kaudella yhteensä 11 pistettä. Viime kauden neljäs sija tippui viidenneksi.
Kaudelle 2003 talli lähti suurin odotuksin uudella C22-autolla ja kuljettajinaan viime kaudella sopimuksen uusinut Heidfeld ja tallille tuttu saksalainen Frentzen. Renkaat tallille toimitti jälleen Bridgestone. Talli käytti Ferrarin moottoreita, jotka oli nimitetty pääsponsori Petronasin mukaan.
Talli avasi pistetilinsä jälleen kauden ensimmäisessä kilpailussa, Australian GP:ssä, jossa Frentzen sijoittui kuudenneksi. Seuraavana vuorossa olleessa Malesian GP:ssä Heidfeld oli puolestaan kahdeksas. Brasilian GP:ssä Frentzen ylsi jo viidenneksi. Samalla alkoi viisi kilpailu kestänyt pisteetön putki, jonka katkaisi Heidfeld Euroopan GP:n kahdeksannella sijalla. Euroopan GP:stä alkoi myös jälleen pisteetön putki, joka kesti viisi kilpailua. Kesäkuussa huhuttiin muun muassa Ferrarilla ajaneen brasilialaisen Rubens Barrichellon siirrosta Sauberille. Liikkeellä oli myös paljon Heikki Kovalainen-huhuja, joiden mukaan Kovalaiselle saatettaisiin tarjota tallipaikkaa ensi kaudella. Tallipäällikkö Peter Sauber kuitenkin kiiruhti katkaisemaan Kovalainen-juoruilta siipiä. - Olen aina kiinnostunut lupaavista nuorista kuljettajista, mutta Kovalaisen kanssa tuskin pääsemme liikkeelle. Testikiellon vuoksi en pysty antamaan hänelle edes tilaisuutta näyttää taitojaan, Peter Sauber keroi Turun Sanomien mukaan. Pisteetön putki katkesi Yhdysvaltain GP:ssä Frentzenin kolmannella ja Heidfeldin viidennellä sijalla. Frentzenin kolmas sija jäi tallin viimeiseksi palkintosijaksi. Japanista talli ei saanut pisteitä.
Kokonaisuutena kausi oli tallille hyvä. MM-pisteitä kertyi 19 kappaletta ja valmistajien MM-sijoitus oli kuudes.
Kauteen 2004 talli lähti positiiviseksi testeissä havaitulla C23-autolla. Autoa ajoivat italialainen Giancarlo Fisichella ja brasilialainen Felipe Massa. Auto käytti Bridgestonen renkaita ja Ferrarin moottoreita, jotka oli nimitetty pääsponsori Petronasin mukaan.
Kausi käynnistyi pisteittä Australian GP:llä. Seuraavana vuorossa olleessa Malesian GP:ssä Massa onnistui ajamaan kahdeksanneksi.
 Bahrainin ja San Marinon GP:stä talli ei saanut pisteitä. Fisichella avasi oman pistetilinsä Espanjan GP:n viidennellä sijallaan. Seuraavana vuorossa olleessa Monacon GP:ssä Massa oli puolestaan viides. Euroopan ja Kanadan GP:ssä Fisichella ylsi molemmissa pisteille, samalla kun Massa jäi ilman pisteitä. Tämän jälkeen seurasi kaksi pisteetöntä kilpailua. Britannian GP:hen talli toi uuden moottoriversion ja aerodynamiikkapaketin. Fisichella ajoi kilpailussa pisteille ollen kuudes. Saksasta talli jäi pisteittä, mutta Unkarista Fisichella toi jälleen pisteitä tallille ollen vaihteeksi kahdeksas. Samalla alkoi Fisichellan viisi kilpailua jatkunut pisteputki. Massa sai pisteitä enää Belgian, Kiinan ja Brasilian GP:stä.
Kautta 2004 voitaneen pitää tallin parhaana MM-pisteiden perusteella. Niitä talli sai 34 kappaletta. Tallin MM-sijoitus oli kuitenkin vasta kuudes. Lisäksi talli hankki vuonna 2004 tehtaalleen Hinwilliin 50 miljoonalla dollarilla F1:n kehittyneimmän tuulitunnelin. Lisäksi se osti supertietokone Albertin. Nämä huippuluokan investoinnit saivat BMW Motorsportin kiinnostumaan Sauberin ostosta. Kauden päätteeksi tallin kuljettaja Fisichella siirtyi takaisin Renault-talliin.
Viimeiseksi jääneeseen kauteen Sauber lähti C24-autolla. Uutta autoa ajoivat brasilialainen Massa ja kanadalainen vuoden 1997 mestari Jacques Villeneuve. Viimeiselle kaudelle talli päätti vaihtaa rengasmerkin Bridgestonesta Micheliniin.
Viimeinen kausi alkoi kahdella pisteettömällä kilpailulla. Ensimmäiset pisteet saavutettiin Bahrainin GP:stä, jossa Massa oli seitsemäs. Seuraavassa kilpailussa, San Marinon GP:ssä, Villeneuve ylsi neljänneksi. Kolmen pisteettömän kilpailun jälkeen Kanadan GP:ssä Massa ajoi neljänneksi. Kanadan GP:tä väritti myös Peter Sauberin ja Villeneuven välinen sanasota, kun Peter Sauber laukoi, että Villeneuve on aivan liian hidas Autosprint-lehdelle antamassaan haastattelussa. Villeneuve puolestaan kertoi ihmettelevänsä lausuntoa. - Tuollaiset kommentit voivat todella suututtaa, ja silloin niillä on negatiivinen vaikutus ajamiseen, joten jätän ne mieluummin huomioimatta ja otan kaiken huumorilla, kertoi Villeneuve tallipäällikkönsä lausunnosta. Pian tämän jälkeen Villeneuve kertoi, että toivoo BMW:n ostavan tallin. Ranskan GP:ssä Villeneuve venytti itsensä kahdeksanneksi. Talli saavutti lisää pisteitä Saksan ja Belgian GP:stä. Tallin historian ja kauden viimeiset pisteet saavutettiin kauden viimeisestä kilpailusta, Kiinan GP:stä, jossa Massa oli kuudes.
Viimeisellä kaudellaan Sauber sai kokoon 20 pistettä, mitkä oikeuttivat kahdeksanteen sijaan valmistajien MM-sarjassa.
Yhdysvaltain GP:n 2005 alla Peter Sauber ilmoitti myyneensä enemmistön tallista BMW:lle. Kaupan ilmoitettiin astuvan voimaan vuoden 2006 alussa. Epävirallisten tietojen mukaan kauppasumma olisi ollut 270 miljoonaa Yhdysvaltain dollaria. BMW ilmoitti että se kilpailisi loppukauden Sauberin nimellä, ennen kuin se siirrettäisiin BMW Sauberin -nimelle.
BMW oli luopumassa F1-tallistaan kaudeksi 2010, mutta Peter Sauber osti BMW:n osuuden takaisin itselleen. Saatuaan FIA:n hyväksynnän, talli jatkoi F1:ssä. Omistajanvaihdoksesta huolimatta talli jatkoi nimellä BMW Sauber F1 Team. Lupaavista talvitesteistä huolimatta tallin auto oli alkukauden kilpailuissa täysi susi. Talli sai avattua pistetilinsä vasta Turkin kilpailussa, jossa Kamui Kobayashi oli 10. Samassa kilpailussa Pedro de la Rosa oli 11. Euroopan GP:ssä Kobayashi nousi turva-auton ansiosta kolmanneksi ja onnistui nousemaan varikkokäyntinsä jälkeen seitsemänneksi ohittaen loppukierroksilla Fernando Alonson ja Sébastien Buemin. Pedro de la Rosa ajoi kymmenenneksi, mutta aikasakko pudotti hänet pisteiden ulkopuolelle. De la Rosa onnistui ajamaan pisteille vain Unkarin kilpailussa jossa hän sijoittui seitsemänneksi. Italian GP:n jälkeen de la Rosa korvattiin Heidfeldillä. Heidfeld ajoi pisteille Japanin ja Korean kilpailuissa. Talli saavutti kaudella uudistuneen pistejärjestelmän ansiosta 44 pistettä. Kauden jälkeen talli kilpailee jatkossa virallisesti Sauberin nimellä.
Kaudelle 2011 talli vaihtoi nimekseen Sauber F1 Team. Kuljettajina ajoivat Kamui Kobayashi ja Sergio Pérez, testikuljettajana toimi Esteban Gutiérrez. Kauden avauskilpailussa Australiassa tallin molemmat kuljettajat hylättiin sääntöjenvastaisten takasiipien takia. Tämän jälkeen Kobayashi ajoi kuusi kertaa peräkkäin pisteille Pérezin avattua pistetilinsä Espanjan kilpailussa. Pérezin loukkaannuttua Monacon GP:n aika-ajoissa hänen tilallaan ajoi Kanadan kilpailussa Pedro de la Rosa. Samassa kilpailussa Kobayashi ajoi parhaimmillaan toisella sijalla mutta putosi myöhemmin seitsemänneksi. Talli saavutti yhteensä 44 pistettä sijoittuen seitsemänneksi.
Kaudella 2012 tallin kuljettajina jatkoivat edellisen kauden kuljettajat Kamui Kobayashi ja Sergio Pérez. Testikuljettajana toimi Esteban Gutiérrez. Kauden avauskilpailussa Kobayashi sijoittui kuudenneksi ja Pérez kahdeksanneksi. Kauden toisessa kilpailussa Pérez ansaitsi tallin historian parhaimman sijan ajamalla toiseksi. Kiinan kilpailussa Kobayashi starttasi peräti kolmannesta lähtöruudusta mutta putosi kilpailussa kymmenenneksi ajaen kuitenkin yllättäen tallin ensimmäisen nopeimman kierroksen. Kanadan kilpailussa Perez ajoi kolmanneksi. Belgian kilpailussa talli saavutti uransa parhaat lähtöruudut aika-ajoissa, kun Kobayashi ajoi toiseen lähtöruutuun ja Perez neljänteen lähtöruutuun. Kilpailun startissa kuitenkin Perez keskeytti lähtökolariin ja Kobayashi putosi pistesijojen ulkopuolelle. Italian kilpailussa Perez onnistui nousemaan 13 ruudusta kilpailun toiseksi. Japanin kilpailussa Kobayashi sijoittui kolmanneksi. Talli saavutti 126 pistettä sijoittuen sarjan kuudenneksi.
Kaudella 2013 tallin kuljettajina ajoivat Nico Hülkenberg ja Esteban Gutiérrez. Testikuljettajina toimi Robin Frijns ja Sergei Sirotkin. Tallin parhaaksi sijoitukseksi jäi Hülkenbergin ajama neljäs sija Korean GP:stä. Talli saavutti 57 pistettä sijoittuen sarjan seitsemänneksi.
Kaudella 2014 tallin kuljettajina ajoivat Esteban Gutiérrez ja Adrian Sutil. Testikuljettajina toimi Giedo van der Garde, Sergei Sirotkin ja Adderly Fong. Talli ei saavuttanut kauden aikana lainkaan pisteitä ensimmäistä kertaa tallin historiassa sijoittuen sarjan kymmenenneksi.
Kaudella 2015 tallin kuljettajina ajoivat Marcus Ericsson ja Felipe Nasr. Testikuljettajana toimi Raffaele Marciello. Talli saavutti 36 pistettä sijoittuen sarjan kahdeksanneksi.
Kaudella 2016 tallin kuljettajina jatkoivat Marcus Ericsson ja Felipe Nasr. Talli saavutti kauden ainoat pisteensä Brasilian GP:stä Nasrin ajettua yhdeksänneksi. Tämän avulla talli nousi valmistajien sarjan kymmenenneksi Manorin edelle.
Kaudella 2017 tallin kilpakuljettajina toimivat ruotsalainen Marcus Ericsson ja saksalainen Pascal Wehrlein. Talli saavutti kauden aikana vain viisi pistettä Wehrleinin ajamana.
Kauden 2017 aikana uutisoitiin, että kaudelle 2018 Sauber tulee vaihtamaan moottoritoimittajansa Ferrarista Hondaan ja Sauber alkaisi käyttämään McLarenin suunnittelemia ja valmistamia vaihdelaatikoita. Myöhemmässä vaiheessa kautta 2017 Sauber perui sopimuksensa Hondan kanssa, ja teki usean vuoden sopimuksen Ferrarin kanssa saaden myös tuoreimmat moottoripäivitykset autoonsa.Kaudeksi 2018 talli sai sponsorikseen Alfa Romeon ja osallistui kaudelle nimellä Alfa Romeo Sauber F1 Team. Tallin kilpakuljettajina ajavat Marcus Ericsson ja monacolainen Charles Leclerc sekä testi- ja varakuljettajana Antonio Giovinazzi.
Vuoden 2018 syyskuussa ilmoitettiin että tallin kilpakuljettajat ovat kaudella 2019 Kimi Räikkönen ja italialainen Antonio Giovanazzi. Marcus Ericsson jatkaa tallissa testi- ja varakuljettajana. Talli vaihtoi nimensä helmikuussa 2019 Alfa Romeo Racingiksi ja valmistajanimeksi vaihtui Alfa Romeo.
Lihavointi tarkoittaa paalupaikkaa, kursivointi kilpailun nopeinta kierrosta. Muut selitteet löytyvät täältä.
 Kuvia tai muita tiedostoja aiheesta Sauber Wikimedia CommonsissaSauberin viralliset internetsivut (englanniksi)

Saudian lento 163 oli Saudian reittilento Karachista Riadin kautta Jeddaan. 19. elokuuta 1980 lennolla käytetty Lockheed L-1011-200 TriStar syttyi tuleen pian noustuaan Riadin kansainväliseltä lentoasemalta. Lento palasi onnistuneesti Jeddaan, mutta kaikki 287 matkustajaa ja 14 miehistön jäsentä kuolivat tulipalossa ennen kuin kone ehdittiin evakuoida.
Tapahtuma-aikanaan onnettomuus oli kuolonuhrien määrällä mitattuna historian toiseksi pahin yhden koneen onnettomuus Turkish Airlinesin lennon 981 jälkeen. Se on myös pahin L-1011 TriStar -koneelle sattunut onnettomuus ja Saudi-Arabian historian tuhoisin lento-onnettomuus.
Onnettomuuskone oli Lockheed Aircraft Corporationin valmistama L-1011-200 TriStar (rekisteritunnus HZ-AHK, valmistenumero 1169). Se sertifioitiin 23. heinäkuuta 1979 ja toimitettiin uutena 21. elokuuta Saudialle, joka otti koneen käyttöön 28. elokuuta. Onnettomuuteen mennessä koneella oli lennetty 1 759 lentoa, joiden aikana sille oli kertynyt 3 023 lentotuntia. Sekä kone että sen Rolls-Royce RB-211-524 -moottorit olivat huollettu ajallaan, Saudian oman huolto-ohjelman mukaisesti.
Saudi-Arabian ilmailuviranomaisten mukaan suurin osa 287 matkustajasta oli Saudi-Arabian ja Pakistanin kansalaisia. Matkustajista 82 oli noussut koneeseen Karachissa, ja heistä 32 oli iranilaisia pyhiinvaeltajia. Matkustajista neljä oli Yhdysvalloista ja neljä Yhdistyneestä kuningaskunnasta. Lisäksi lennolla kerrottiin olleen Etelä-Korean, Filippiinien, Bangladeshin, Egyptin ja Sudanin kansalaisia. Matkustajista 35 oli lapsia, joista 15 sylilapsia.Lennon miehistöä johti 38-vuotias saudiarabialainen kapteeni Mohammed Ali Khowyter. Hänellä oli 7 674 lentotunnin kokemus, joista 388 tuntia ja 38 minuuttia L-1011-koneella. Perämiehenä toimi 26-vuotias saudiarabialainen Sami Abdullah Hasanain, jonka 1 615 tunnin kokemuksesta 125 tuntia oli L-1011:llä. Hän oli saanut L-1011-tyyppikoulutuksen suoritettua vain 11 päivää ennen onnettomuutta. Lentoinsinöörinä oli 42-vuotias yhdysvaltalainen Bradley Curtis. Aiemmin kapteenina ja perämiehenä toimineella Curtisilla oli noin 850 tunnin kokemus lentoinsinöörinä, josta 157 tuntia L-1011:llä. Kaikkien kolmen koulutus, lupakirjat ja lääkärintodistukset olivat voimassa ja ajan tasalla. Matkustamohenkilökuntaan kuuluivat purseri sekä yhdeksän lentoemäntää ja stuertti.Kaikilla kolmella lentäjällä oli ollut urallaan vaikeuksia. Kapteeni Khowyterillä oli koulutuksessa huomattu olevan ongelmia poikettaessa normaalista toiminnasta. Hän oli hidas oppimaan, tarvitsi normaalia enemmän koulutusta ja hänellä oli vaikeuksia kertauskoulutuksessa. Perämies oli erotettu kesken koulutusohjelman hitaan edistyksen vuoksi ja otettu takaisin puolitoista vuotta myöhemmin. Lentoinsinööri Curtis puolestaan oli aloittanut uransa Saudialla kapteenina. Myöhemmin hänet siirrettiin perämieheksi, koska hänen suorituksensa simulaattoriharjoituksissa eivät olleet tyydyttäviä. Hän kuitenkin reputti myös perämiehenä tarkastuslennon, minkä seurauksena hänet siirrettiin pois lentotehtävistä. Hän kävi tämän jälkeen omalla kustannuksellaan lentoinsinöörin koulutuksen ja jatkoi lopulta Saudian palveluksessa lentoinsinöörinä.
Lento 163 lähti Karachista kello 17.32 paikallista aikaa. Kaksi tuntia ja 34 minuuttia kestänyt lento sujui normaalisti, ja kone laskeutui Riadiin kello 18.06 paikallista aikaa. Jeddaan jatkavat matkustajat ja heidän laukkunsa kulkivat tullin läpi. Kone tankattiin ja lastattiin, ja jatkomatkustajat sekä Riadista mukaan tulevat matkustajat nousivat koneeseen. Lento lähti portilta kello 19.50 ja nousi ilmaan 20.08.Lento sai luvan nousta lentopinnalle 350 (35 000 jalkaa). Nousu sujui normaalisti, kunnes kuusi minuuttia ja 54 sekuntia lentoonlähdön jälkeen koneen peräosassa sijainneesta C-3-ruumasta tuli savuhälytys. Miehistöllä meni noin 4,5 minuuttia hälytyksen paikkansapitävyyden varmistamiseen. Kun kävi ilmi, ettei kyseessä ollut vikahälytys, kapteeni päätti palata Riadiin. Lentoinsinööri kävi matkustamossa tarkastamassa tilanteen. Palattuaan ohjaamoon kello 20.20.16 hän kertoi kapteenille, että matkustamossa palaa. Tässä vaiheessa kone oli 125 kilometrin päässä Riadista, 22 000 jalan korkeudessa. Perämies otti yhteyden lennonjohtoon, kertoi koneen palaavan takaisin ja ilmoitti matkustamon olevan tulessa.Lentoinsinööri lähti uudelleen matkustamoon katsomaan tilannetta, ja palattuaan noin kello 20.22 kertoi, että matkustamon takaosassa oli vain savua, mutta matkustajat alkoivat panikoida. Palon levitessä miehistö sai kello 20.24 jälkeen minuutin sisään kaksi uutta palohälytystä. Kello 20.25.26 kapteeni huomasi keskimmäisen moottorin kaasuvivun juuttuneen ja päätti, että moottori on sammutettava. Pian sen jälkeen yksi lentoemännistä tuli ohjaamoon kertomaan, että matkustamon takaosassa oli nyt savun lisäksi myös tulta. Miehistö ilmoitti tämän lennonjohdolle, joka kertoi paloautojen olevan valmiina odottamassa. Lentoemäntä palasi ohjaamoon kertomaan, ettei päässyt koneen toista oviparia taaemmas, koska käytävät olivat täynnä ihmisiä. Kello 20.27 matkustamohenkilökunta alkoi rauhoitella ihmisiä kuuluttamalla englanniksi, arabiaksi ja urduksi, että koneella ei ole hätää, kaikkien on pysyttävä rauhallisina ja istuttava paikoillaan.Kello 20.29 matkustamohenkilökunnan jäsen tuli ohjaamoon kertomaan, että matkustamon takaosa on täynnä savua. Perämies ehdotti, että keskimmäinen moottori sammutetaan loppulähestymisen aikana, ja kapteeni hyväksyi ehdotuksen. Kapteenilta kysyttiin, tulisiko matkustamo evakuioda, mutta hän ei vastannut. Lennonjohto antoi miehistölle laskeutumisluvan kello 20.30.48, minkä jälkeen kapteeni sammutti keskimoottorin. Laskuvalmistelujen aikana kapteenilta kysyttiin jälleen evakuoinnista, mutta hän ei edelleenkään vastannut. Loppulähestymisen aikana, kello 20.35, koneesta tuli uusi palohälytys, ja hydraulijärjestelmän paine alkoi laskea. Kello 20.36, hetkeä ennen laskeutumista, kapteeni käski sanomaan matkustamohenkilökunnalle, että konetta ei evakuoida.
Kone laskeutui kello 20.36.24. Juuri ennen laskeutumista koneen perästä nähtiin tulevan savua, mutta tulta ei vielä näkynyt koneen ulkopuolella. Laskukiidon jälkeen kone rullasi kiitotien päähän asti, kääntyi rullaustielle ja pysähtyi kello 20.39.03, vasta kaksi minuuttia ja 39 sekuntia laskeutumisen jälkeen. Silminnäkijä, joka seurasi konetta autolla, kertoi nähneensä vasemman puolen ikkunoista liekkejä koneen takaosassa. Matkustamossa ei näkynyt liikehdintää. Koneen pysähdyttyä miehistö kertoi lennonjohdolle sammuttavansa moottorit ja aloittavansa evakuoinnin. Tulipalo voimistui ja koneen pyrstössä alkoi näkyä liekkejä. Kun lennonjohto kertoi tämän, koneesta vastattiin kello 20.40.33, että evakuointia yritetään. Tämä oli koneen viimeinen yhteydenotto lennonjohtoon. Koneen moottorit sammutettiin kello 20.42.18, kolme minuuttia 15 sekuntia koneen pysähtymisen jälkeen. Moottorien sammuttamisen jälkeen koneen alapuolelta siipien etupuolelta tuprahti savua. Alle minuutin kuluttua moottorien sammuttamisesta palomiehet näkivät savun nousevan koneen katosta keskimmäisen moottorin etupuolelta. Pian samassa kohdassa alkoi näkyä myös liekkejä.Palomiehet yrittivät avata ulkoapäin ensin vasemman puolen etuovea, mutta eivät onnistuneet. Oikean puolen etuovi taas oli sammutusvaahdon peitossa, eikä sen kahvaa löytynyt. Vasta kello 21.05 palomiehet saivat avattua oikean puolen toisen oven. Yksi palomiehistä huusi sisään, mutta vastausta ei kuulunut. Palo leimahti kello 21.08. Tuli tuhosi rungon yläosan koko koneen matkalta, ja aiheutti matkustamon ja ohjaamon lattian romahtamisen useasta kohtaa. Voimakkain palo oli ollut C-3-rahtitilan yläpuolella matkustamon vasemmalla sivulla, jossa lattiarakenteet olivat pahoin palaneet. Lisäksi lattiaan oli palanut suuri reikä koneen takakäymälöiden luona.Kaikki koneessa olleet kuolivat savun hengittämisen ja tulipalon seurauksena. Matkustajien ruumiista ei löytynyt merkkejä muista vammoista, kuten luunmurtumista. Ruumiita oli kasoittain avaamattomien ovien luona. Osa ruumiista oli kokonaan hiiltynyt, osassa ei näkynyt lainkaan palovammoja. Kapteenin, perämiehen ja lentoinsinöörin ruumiit olivat yhä istuimillaan ohjaamossa. Lentoinsinöörille sekä kymmenelle matkustamohenkilökunnan jäsenelle tehtiin ruumiinavaus. Näistä ruumiista otetuissa verinäytteissä hiilimonoksidisaturaatio vaihteli 42 prosentista 58 prosenttiin. Suurin osa ruumiista oli toisen oviparin etupuolella, eikä koneen takaosasta löydetty yhtäkään ruumista.
Saudi-Arabia nimitti tutkinnan johtajaksi yhdysvaltalaisen ilmailukonsultin. Tutkinnassa avustivat Yhdysvaltain NTSB, Yhdistyneen kuningaskunnan AAIB, Lockheed ja Trans World Airlines. Onnettomuuden tutkinta keskittyi neljään osa-alueeseen: palon syttymissyy, miehistön toiminta, pelastushenkilöstön toiminta ja selviytymismahdollisuudet.
Palon syttymissyyksi epäiltiin aluksi matkustajaa, joka olisi keittänyt itselleen teetä koneeseen salakuljettamallaan kaasukäyttöisellä keittimellä. Tämä ei onnettomuuden aikaan ollut epätavallista, ja koneen hylystä löytyikin kaksi kaasupoltinta. Tutkintalautakunta totesi kuitenkin, ettei palo voinut syttyä matkustamossa. Ensimmäinen hälytys tuli C-3-ruumasta, ja matkustamossa savua huomattiin olevan vasta viisi minuuttia myöhemmin. Savun leviämisen matkustamosta ruumaan todettiin olevan erittäin epätodennäköistä. Matkustamossa alkanut palo olisi lisäksi levinnyt paljon nopeammin, jos se olisi ollut riittävän voimakas polttamaan lattian puhki.Lautakunta sulki pois myös sen mahdollisuuden, että palo olisi syttynyt C-3-ruuman viereisessä välitilassa. Sieltäkään savu ei todennäköisesti olisi päätynyt ruumaan, ja alueen ylikuumenemisesta varoittava hälytys tuli vasta vähän ennen laskeutumista. Palo ei voinut alkaa myöskään ruuman takana, sillä sieltä palo olisi todennäköisesti levinnyt takakäymälöihin, eikä liekkejä olisi tällöin näkynyt matkustamon takaosan ikkunoista. Sieltäkään savu ei käytännössä olisi voinut päästä ruuman sisään.Todennäköisimmin palo sai alkunsa C-3-ruuman sisältä. Siitä, että matkustamon takaosassa havaittiin savua varsin pian palohälytyksen jälkeen, on päätelty, että palo syttyi melko lähellä ruuman kattoa ja poltti nopeasti sen puhki. Ruuman katon ja matkustamon lattian välissä on avoin tila, jota pitkin savu on päässyt koneen sivuille ja tuuletusritilöiden kautta matkustamoon. Todennäköisesti myös palo levisi matkustamoon ensin samaa reittiä ja poltti lattian puhki vasta myöhemmin. Ruumasta alkanut tulipalo selittäisi myös jumiutuneen moottorin, jonka kaasuvivun kaapeli kulki ruuman ja lattian välitilassa. Vaikka palon syttymispaikka saatiin rajattua tarkasti, syttymissyy ei selvinnyt tutkinnassa.
Miehistön toiminta tulipalon varmistamisessa oli normaalia ja Saudian ohjeiden mukaista. Oikean tarkastuslistan löytämiseen tosin kului kolme minuuttia. Tämä johtui siitä, että Saudian ohjekirjoissa hätätoimenpiteet oli jaettu kolmeen osioon: toimintaan hätätilanteissa, toimintaan poikkeustilanteissa ja muihin. Miehistö etsi palohälytyksen tarkastuslistaa ensin poikkeustilanneosiosta, vaikka se oli hätätilanneosiossa. Osaltaan toimintaa hidasti myös lentoinsinöörin lukihäiriö.Sen jälkeen, kun kone kääntyi takaisin kohti Riadia, miehistön toiminta oli heikkoa. Kapteeni keskittyi täysin koneen lentämiseen, vaikka hän olisi voinut antaa ohjaamisen perämiehen tehtäväksi ja keskittyä itse tilanteen arviointiin. Lisäksi lentoinsinöörin toiminta saattoi hämmentää kapteenia. Hän toisteli jatkuvasti ”ei hätää, ei hätää”, vaikka tilanne oli vakava. Tämä saattoi olla osasyynä siihen, ettei kapteeni suhtautunut tilanteeseen sen vaatimalla vakavuudella. Tästä huolimatta kapteeni sai useita merkkejä siitä, että koneessa paloi. Hänen olisi pitänyt ohjeistaa matkustamohenkilökuntaa valmistautumaan evakuointiin heti laskeutumisen jälkeen, ja käskeä sekä matkustamo- että ohjaamomiehistöä käyttämään happinaamareita tarvittaessa. Perämies taas ei tuonut itseään esille tai tarjonnut apuaan kapteenille. Matkustamohenkilökunta puolestaan toimi tänä aikana esimerkillisesti. He yrittivät sammuttaa tulipaloa, tekivät parhaansa matkustajien rauhoittelemiseksi, yrittivät saada kapteenin ymmärtämään tilanteen vakavuuden ja kysyivät toistuvasti, tuleeko kone evakuoida. Laskeutumisen jälkeen kapteenin olisi tullut pysäyttää kone niin pian kuin mahdollista ja aloittaa evakuointi välittömästi. Sen sijaan hän rullasi kiitotien päähän asti ja kääntyi vielä pois kiitotieltä. Välittömällä pysäyttämisellä aikaa olisi säästynyt noin kaksi minuuttia.Mahdollisena syynä sille, ettei ovia avattu, pidettiin aluksi paineistusta. Jos kone olisi ollut paineistettu, ovien avaaminen olisi ollut mahdotonta. Tutkijat kuitenkin totesivat, että laskeutumisen aikana kone ei ollut paineistettu, tai ainakin mahdollinen paine-ero matkustamon ja ulkoilman välillä oli pieni. Sen ei olisi pitänyt estää ovien avaamista. Hetkeä ennen laskeutumista kapteeni sanoi ohjaamossa, ettei konetta evakuoida, mutta ei ole varmaa, välitettiinkö käsky eteenpäin. Saudian matkustamohenkilökunnalla oli oikeus päättää tarvittaessa itse evakuoinnista, mutta kapteeni esti tämän pitämällä moottorit käynnissä. Ovien avaamisen saattoivat estää myös panikoivat matkustajat, jotka oville rynnätessään painautuivat ovia vasten niin, ettei niitä saatu liikutettua sisäänpäin avaamisen vaatimia muutamaa senttiä. Tutkijoiden mukaan on kuitenkin todennäköisempää, että tulipalo johti miehistön toimintakyvyn menetykseen moottorien sammuttamisen jälkeen, mutta ennen evakuoinnin aloittamista. Evakuointikäskyä ei todennäköisesti edes ehditty antaa.
Riadin lentoaseman pelastushenkilöstön toiminta oli riittämätöntä ja epäorganisoitua. Heillä ei ollut oikeanlaisia suojavarusteita eikä työkaluja. Heitä ei ollut koulutettu avaamaan L-1011:n ovia eikä edes sammuttamaan tulipaloja. Palomiesten olisi pitänyt avata ovet välittömästi koneen pysähdyttyä. Alussa heidän viivyttelynsä oli selitettävissä sillä, että koneen moottorit olivat yhä käynnissä eikä heillä ollut suoraa yhteyttä miehistöön. Lautakunta totesi kuitenkin, että 26 minuuttia on liian pitkä aika koneen pysähtymisestä ovien avaamiseen.
Koneessa olleet menehtyivät savun hengittämiseen tai hapen puutteeseen. Miehistön jäsenistä kukaan ei käyttänyt happinaamaria, mistä lautakunta päätteli koneessa olleiden menettäneen tajuntansa ennen kuin savua oli koneessa suuria määriä. Tajunnan menettäminen johtui lautakunnan mukaan joko myrkyllisten palokaasujen hengittämisestä tai leimahduksesta, joka kulutti nopeasti lähes kaiken hapen koneen sisältä.Savun havaitsemisesta laskeutumiseen kuluneena aikana matkustajat altistuivat lievälle, käytännössä merkityksettömälle hapenpuutteelle sekä kasvavalle määrällä hiilimonoksidia ja muita palokaasuja. Altistus ei kuitenkaan ollut riittävän suuri vaikuttamaan matkustajien toimintakykyyn. Laskeutumisen jälkeen olosuhteet huononivat nopeasti. Kapteenin viivyttely tässä vaiheessa johti siihen, että koneessa olleisiin kohdistunut vaara paheni nopeasti. Tutkinnan perusteella onnettomuudesta olisi ollut täysin mahdollista selvitä hengissä. Kapteenin viivyttely, evakuointikäskyn antamatta jättäminen ja pelastushenkilöstön tehoton toiminta johtivat kuitenkin siihen, ettei kukaan selvinnyt elossa.
Saudi-Arabiassa vuonna 1980 asunut Michael Busby julkaisi vuonna 2010 oman teoriansa siitä, miksi konetta ei evakuoitu. Hänen teoriansa perustuu Saudian työntekijöiltä kuultuihin seikkoihin sekä siihen, mitä hän itse turmapäivänä näki. Hänen mukaansa evakuoinnin esti Saudi-Arabian kuningasperheen Boeing 747 -yksityiskone, joka rullasi kentällä juuri lennon 163 tullessa laskuun. Myös virallisen tutkintaraportin silminnäkijälausunnossa vahvistetaan kuninkaan 747:n olleen lähdössä lentoon. Busbyn mukaan kuninkaan yksityiskoneen ollessa liikkeellä kaikkien ajoneuvojen ja muiden lentokoneiden tuli pysyä paikallaan. Sääntöä rikkovia lentäjiä rangaistiin jopa vuosien vankeustuomioilla. Busby väittikin, että evakuointia ei aloitettu, koska lennon 163 lentäjät halusivat välttää vankeustuomion. Teoria on kuitenkin kyseenalainen, sillä pelastusajoneuvojen tiedetään ajaneen lennon 163 perässä, toisin kuin Busby väittää.
Tutkintalautakunta antoi useita suosituksia Saudialle liittyen lentäjien koulutukseen ja matkatavaroiden käsittelyyn ja tarkastamiseen. Lentäjien koulutuksessa kehotettiin painottamaan ripeää toimintaa hätätilanteissa, erityisesti tulipalon sattuessa. Lautakunta kehotti Saudiaa lopettamaan jo kertaalleen koulutuksesta erotettujen lentäjien ottamista uudelleen koulutusohjelmaan sekä luomaan järjestelmän, joka varmistaisi, ettei samaan miehistöön satu sekä kokematonta kapteenia että kokematonta perämiestä. Lisäksi lautakunta suositti, että sekaannusten ja viivästysten välttämiseksi Saudia selkeyttää sekä hätätilanteiden että normaaliolosuhteiden toimintaohjeita ja tarkastuslistoja korostaen erityisesti mahdollisimman nopeaa evakuointia. Matkatavaroiden suhteen lautakunta suositti, että Saudia valvoo käsimatkatavaroiden tarkastusta lähtöselvityksen yhteydessä ja suorittaa lisäksi pistotarkastuksia ruumaan meneviin matkalaukkuihin ja rahtiin. Lisäksi aulakuormaajia kehotettiin valvomaan ja opastamaan, jotta nämä tietäisivät ja huomaisivat paremmin ruumaan kuulumattomat esineet. Saudian lisäksi suosituksia annettiin myös Saudi-Arabian lentokenttäpalokunnille, jotka nostivat onnettomuuden jälkeen tasoaan ICAO:n vaatiman tason yläpuolelle.Suosituksien seurauksena Saudia kävi läpi hätätilanteiden tarkastuslistat, paransi evakuointikoulutusta sekä tutki koulutusohjelmaansa ja korjasi sen puutteet. Yhtiön lentäjien koulutustiedot siirrettiin tietokoneelle, josta niihin oli helpompi päästä käsiksi ja arvoida yksittäisten lentäjien koulutuksen edistyminen. Lisäksi yhtiön L-1011-laivaston C-3-ruumien paloeristystä parannettiin.Tutkintalautakunnan suositusten lisäksi Yhdysvaltain ilmailuviranomainen FAA kehitti uuden tavan testata rahtitilojen palonkestävyyttä ja NTSB suositti, että matkustajakoneissa käytettävät käsisammuttimet korvataan halonisammuttimilla.
Onnettomuudessa kuolleen yhdysvaltalaispariskunnan perikunta vaati miljoonien dollarien vahingonkorvauksia. He nostivat kanteen Saudiaa, Lockheedia ja Trans World Airlinesia vastaan 16. lokakuuta 1980. Lockheedia syytettiin useista onnettomuuteen vaikuttaneista seikoista, kuten materiaaleista, joista vapautuu vaarallisia palokaasuja sekä riittämättömästä alkusammutusvälineiden määrästä koneessa. Saudian henkilökuntaa syytettiin törkeästä huolimattomuudesta. Kanteessa väitettiin, että miehistön jäsenet eivät olleet käyttäneet alkusammutusvälineitä oikein eivätkä seuranneet vakiintuneita hätätilannekäytäntöjä. Kolmantena vastaajana oli Trans World Airlines, joka vastasi Saudian lentäjien kouluttamisesta ja valvoi huolto-ohjelman toteutumista. Myös sitä syytettiin huolimattomuudesta. Liittovaltion tuomioistuin Columbian piirikunnassa hylkäsi kanteen 20. toukokuuta 1982.
Aircraft Accident Report – Saudi Arabian Airlines, Lockheed L-1011, HZ-AHK, Riyadh, Saudi Arabia, August 19th 1980 (PDF)  16.1.1982. Jedda:  Presidency of Civil Aviation.   Viitattu 1.8.2016. (englanniksi)
Ohjaamon ääninauhurin tallentama keskustelu PlaneCrashInfo.com.    (englanniksi)
Sauli Tapani Lehtonen (10. huhtikuuta 1975 Pori – 9. syyskuuta 1995 Helsinki) oli suomalainen iskelmä- ja tangolaulaja, joka kruunattiin kymmenenneksi tangokuninkaaksi Seinäjoen tangomarkkinoilla vuonna 1994. Lehtonen oli tunnettu siitä, että hän lauloi silmät suljettuina. Hän kuoli hirvikolarissa vuonna 1995.
Lehtosta pidettiin lahjakkaana ja luonnollisena laulajana, joka keskittyi ja eläytyi voimakkaasti esiintyessään. Hän ehti tehdä vain yhden albumin, jonka myynti on ylittänyt platinalevyyn oikeuttavan rajan. Lehtosen kuoleman jälkeen ilmestyi lisäksi keskeneräiseksi jäänyt albumi, jota täydennettiin konserttitaltioinneilla.
Sauli Tapani Lehtonen syntyi 10. huhtikuuta 1975 Porissa, josta muutti jo lapsena Jyväskylään. Hänen äitinsä Sinikka Lehtonen oli ammatiltaan ompelija, kunnes hänet työllistänyt yritys lopetettiin. Tämän jälkeen hän hoiti erästä pyörätuolia käyttävää henkilöä seitsemän vuoden ajan. Sauli Lehtosen isä Heikki Lehtonen oli ammatiltaan autoilija. Hän ajoi lähinnä kuorma-autoja ja rekkoja.Varhaislapsuutensa Sauli Lehtonen vietti Padasjoen Arrakoskella Päijät-Hämeessä. Lapsuutensa Sauli asui perheineen Palokassa Jyväskylän maalaiskunnassa. Saulin isä on kertonut pojan olleen lapsena luonteeltaan vilkas ja puhelias. Koulukavereidensa kanssa hän pelasi muun muassa jääkiekkoa, mutta vähitellen hän kuitenkin innostui musiikista. Kiinnostuksen syntyyn vaikutti osaltaan myös äidin tapa lauleskella pienelle lapselleen ja isän kitaransoitto.Sauli Lehtonen innostui soittamaan vanhaa kitaraa, kävi pian alkeiskurssin Palokassa ja pääsi lopulta opiskelemaan Jyväskylän musiikkiopistoon kitaransoittoa. Hänellä oli nuorempana myös oma rockmusiikkia soittanut yhtye, joka harjoitteli tavallisesti erään yhtyeeseen kuuluneen pojan autotallissa. Saulin vanhemmat kuitenkin kehottivat häntä laulamaan jotain muuta kuin rockia, jottei ääni menisi aivan pilalle. Isä sai Saulin innostumaan iskelmämusiikin laulamisesta, ja vähitellen myös vanha tanssimusiikki alkoi vedota häneen. Sauli oli nuorena myös innokas kirjoittamaan lauluja. Hän myös sävelsi kitaralla ja sähköuruilla ja nauhoitti sävellyksiään nauhurillaan.Teini-ikäisenä Sauli oli kesätöissä ja ansaitsi itse omat taskurahansa. Parin kesän jälkeen hänelle oli kertynyt tarpeeksi rahaa omaan kevytmoottoripyörään, jolla hän ajoi keikoille.Peruskoulun jälkeen Sauli Lehtonen pääsi opiskelemaan julkishallintoa Jyväskylän kauppaoppilaitokseen, josta hänen oli tarkoitus valmistua merkonomiksi. Vuonna 1994 hän sai opiskelupaikan Keski-Suomen konservatoriossa läpäistyään pääsykokeet hyvin tuloksin. Hänen oli tarkoitus aloittaa opiskelu syksyllä. Saman vuoden kevätpuolella hän oli kuitenkin jo kiinnostunut Tangomarkkinoista.
Vuonna 1994 Lehtonen päätti osallistua Seinäjoen Tangomarkkinoille. Aluksi hänen suunnitelmissaan olivat vuoden 1995 kilpailut, mutta lopulta hän päätti osallistua jo edeltävänä vuonna. Vanhemmat eivät kertomansa mukaan yllyttäneet häntä osallistumaan kilpailuun, vaan hän osallistui omasta tahdostaan. Lehtonen osallistui ensin alkukarsintoihin Laukaan Peurungassa ja selvisi jatkoon. Raisiossa semifinalisteja säesti Finlanders-yhtye, jossa soittanut Henri Kulmala kertoo huomanneensa Lehtosen lahjakkuuden, mistä syystä he ryhtyivät soittamaan yhdessä ja harjoittelemaan finaalia varten. Kaiken kaikkiaan kilpailuun osallistui 940 laulajaa.Lehtonen herätti heti huomiota sekä yleisössä että tuomaristossa laulamalla silmät kiinni. Tästä muodostui kohta hänen tunnusmerkkinsä. Hän itse kuitenkin kertoi, ettei hän halunnut tavoitella huomiota vaan lieventää jännitystään.
Tangomarkkinoiden finaali järjestettiin lauantaina 9. heinäkuuta. Tapahtuman avasi silloinen Suomen oikeusministeri Anneli Jäätteenmäki, juontajina toimivat laulaja Arja Koriseva ja kirjailija-toimittaja Heikki Hietamies. Finaalissa Lehtonen esitti kappaleet ”La Cumparsita” ja ”Kun yö on valoton”. Lehtosen lisäksi finaalissa tangokuninkaan titteliä tavoittelivat Henri Hurme, Jari Sillanpää, Hannu Kause ja Teemu Kokko. Ensimmäistä kertaa Tangomarkkinoilla kävi niin, että vastuu tangokuninkaan valitsemisesta lankesi tuomariston puheenjohtajalle, koska Lehtonen ja Henri Hurme saivat saman pistemäärän, 67 ääntä. Tuomarina toiminut Päiviö Pyysalo ratkaisi tilanteen Lehtosen hyväksi, joten hänestä kruunattiin kymmenes tangokuningas. Pyysalo perusteli myöhemmin valinneensa Lehtosen siksi, että hänen persoonassaan oli särmää ja hän uskoi laulamiseensa voimakkaasti. Vaikka Hurme hävisi Lehtoselle täpärästi, heistä tuli ystävät. Lehtosen rinnalle tangokuningattareksi valittiin 18-vuotias Tiina Räsänen. Päiviö Pyysalon lisäksi tuomaristoon kuuluivat muun muassa Lasse Lintala, Tamara Lund ja Erkki Liikanen.Voittajille annettiin Tangomarkkinoiden kymmenvuotisen historian kunniaksi kultaiset kruunut. Ne oli valmistanut lapualainen kultaseppä Jussi Ikola. Aurinkoisessa säässä käytyä kilpailua seurasi paikan päällä yhteensä 106 000 katsojaa, mikä oli runsaat 30 000 enemmän kuin edellisenä vuonna. Tämä oli ensimmäinen kerta, kun Tangomarkkinoilla ylitettiin 100 000 kävijän raja.Ensimmäiset Lehtosen levyttämät kappaleet, ”Kun yö on valoton” ja ”Lauantai-illan tango”, julkaistiin albumilla Tangomarkkinat VII. Levylle on koottu vuoden 1994 Tangomarkkinoiden finalistien levyttämiä kappaleita.
Tangomarkkinoiden voiton jälkeen Jyväskylän maalaiskunta onnitteli Lehtosta antamalla hänelle viirin ja taulun. Jo seuraavalla viikolla hän pääsi MTV3:n järjestämään tilaisuuteen Helsinkiin, jossa hänen esiintymistään yritettiin hioa. Lehtonen kuitenkin kertoi siitä olleen enemmän haittaa kuin hyötyä, sillä hän ei halunnut, että hänen persoonallista esiintymistapaansa muutettaisiin. Lehtonen ei erityisesti halunnut julkisuuteen, mutta silti hän antoi lähes aina pyydettäessä haastatteluja. Voiton myötä Lehtonen sai suosiota, ja hänellä oli paljon esiintymisiä. Hän esiintyi muun muassa syyskuussa 1994 televisiosarjassa Tuttu Juttu.Henri Hurmeen ja hänen vaimonsa kautta Lehtonen tutustui Pirkko-Liisa Myllyharjuun. Myllyharjusta tuli Lehtosen tyttöystävä, mutta heidän seurustelunsa ehti kestää vain noin puoli vuotta. Lehtonen keikkaili tiheästi taustayhtyeenään tanssiorkesteri "Hopeinen Q", jonka kanssa hän teki ensimmäisen albuminsa Sauli Lehtonen & Hopeinen Q. Edel Records Finland Oy julkaisi albumin Lehtosen kuninkuusvuotena 1994. Levyn paras listasijoitus oli 30. sija vuonna 1995 viikolla 39. Levy sisälsi 12 kappaletta, kuten ”Valtameressä on saari” ja ”Kun tanssit kanssani tangon”.
Vuoden 1995 tangomarkkinoiden aikoihin Lehtosesta ja Räsäsestä julkaistiin reliefit Seinäjoen Urheilutalolla, jonne oli koottu myös aiempien vuosien tangokuninkaallisten kuvat. Reliefit teki taiteilija Liisa Äärynen, kuten aiempinakin vuosina. Lehtonen luovutti tittelinsä uudelle tangokuninkaalle Jari Sillanpäälle heinäkuussa 1995. Sillanpää oli edellisenä vuonna valittu tangoprinssiksi, kun Lehtosesta tuli kuningas. 
Lehtonen alkoi tehdä uutta albumia Mun aika mennä on vuonna 1995, mutta sitä ei ehditty saada valmiiksi hänen eläessään, vaan albumi julkaistiin vasta 1996.
Yhdeksi Lehtosen viimeisistä konserteista jäi Helsingin juhlaviikoilla Olavi Virralle omistettu konsertti 4. syyskuuta 1995. Hän kuoli vain viisi päivää konsertin jälkeen.
Sauli Lehtonen oli 8. syyskuuta 1995 isänsä ajamassa autossa matkalla Helsingistä Elimäen Korialle pienessä vesisateessa. Porvoon moottoritiellä Sipoon Boxissa he törmäsivät hirveen noin kello 21.50. Onnettomuuspaikalle lähetettiin hätäpuhelun jälkeen Sipoon pelastuslaitoksen yksiköt ja Medi-Heli. Sauli Lehtonen kuoli saamiinsa vakaviin vammoihin aamuyöllä 9. syyskuuta Töölön sairaalassa. Kuollessaan hän oli vasta 20-vuotias. Hänen isänsä selvisi onnettomuudesta hengissä ja kertoi myöhemmin, ettei ole syyttänyt itseään, sillä tapahtuneelle ei voinut yhtään mitään.Onnettomuusiltana Sauli Lehtonen oli palaamassa MTV3:n jääkiekko-ohjelman nauhoituksista. MTV3 näytti ohjelman televisiosta seuraavana päivänä, mutta Lehtosen esiintymiset oli leikattu pois. Kanava muisti Lehtosta hiljaisella hetkellä.Kuolema uutisoitiin laajalti Suomessa, ja se oli monen lehden ykkösaihe. Muun muassa aihetta käsitellyttä Ilta-Sanomia myytiin ennätysmäärä.Lehtosen hautajaiset pidettiin Palokan kirkossa silloisessa Jyväskylän maalaiskunnassa. Tiina Räsänen lauloi muistotilaisuudessa Petri Laaksosen kirjoittaman kappaleen ”Täällä pohjantähden alla”. Lehtonen haudattiin Jyväskylän maaseurakunnan Seppälänkankaan (nyk. Lahjaharjun) hautausmaalle.Mika Toivasen säveltämä ja Jorma Toiviaisen sanoittama ”Mun aika mennä on” jäi Lehtosen viimeiseksi levytykseksi, mikä voi kuulostaa enteelliseltä, vaikka laulu ei käsittelekään kuolemaa. Kappale oli tarkoitus nauhoittaa vielä uudestaan, mutta Lehtonen ehti kuolla ennen sitä. Kappale voitti Tangomarkkinoiden sävellys- ja sanoituskilpailun vuonna 1995 ja Sauli Lehtonen lauloi tuolloin tangon ensiesityksen.
Pauli Ruotsalainen maalasi Lehtosesta kuvan, joka oli tarkoitus laittaa onnettomuuspaikalle muistomerkiksi. Teos jouduttiin kuitenkin poistamaan turvallisuussyistä. Muistomerkistä syntyi paljon keskustelua, ja kansanedustaja Raimo Vistbacka teki jopa hallitukselle aiheesta kirjallisen kysymyksen. Uudenmaan tiepiirin olisi hänen mukaansa pitänyt vuokrata pieni alue, minne muistomerkin olisi voinut turvallisesti asettaa. Puolisentoista vuotta myöhemmin kiista päättyi, ja Ruotsalaisen teos lahjoitettiin Seinäjoelle Tango- ja Viihdemusiikin Edistämisyhdistys ry:n Olavi Virta -museoon.Vuonna 1996 julkaistiin keskeneräiseksi jäänyt albumi Mun aika mennä on. Albumi sisältää kuusi studiossa nauhoitettua kappaletta sekä kaksitoista ennen julkaisematonta taltiointia Lehtosen konserteista Auran Nuortentalossa ja Uittamolla Turussa. Albumin paras listasijoitus on kymmenes sija vuoden 1996 viikolta 11. Lehtosen esikoisalbumi Sauli Lehtonen & Hopeinen Q myi platinaa, siis yli 50 000 kappaletta samana vuonna. Platinalevy annettiin Lehtosen vanhemmille Seinäjoella helmikuussa 1996. Albumia on myyty kaiken kaikkiaan 65 200 kappaletta.Samana vuonna järjestettiin Lehtosen muistokonsertti, jonka liput myytiin hetkessä loppuun. Tilaisuuteen saapui lisäksi runsaasti ihmisiä, joilla ei ollut lippua. Mun aika mennä on -albumin myynti oli juuri ylittänyt 20 000 kappaleen rajan, mistä syystä kultalevy luovutettiin tilaisuuden yhteydessä Lehtosen vanhemmille.Vuonna 2006 tangomarkkinoiden toimitusjohtaja Ari-Pekka Kuismin valitsi viisi merkittävintä tangolaulajaa. Hän sijoitti Sauli Lehtosen ensimmäiseksi ennen Jari Sillanpäätä, Eija Kantolaa, Marita Taavitsaista ja Tommi Soidinmäkeä.
Joulukuussa 1995 perustettiin nuorten laulajien opintoja ja koulutusta tukeva Sauli Lehtosen muistorahasto. Idean isä oli Auraviihde Oy:n toimitusjohtaja Seppo Kulmala, ja Lehtosen vanhemmat antoivat siihen luvan. Vuonna 1996 järjestetyn muistokonsertin tuotosta luovutettiin 45 000 Suomen markkaa Lehtosen muistorahastoon, minkä jälkeen rahaston kokonaisrahamäärä oli yli 90 000 markkaa.Rahasto palkitsi ensimmäisenä vuoden 1993 tangoprinsessan Heidi Kyrön 18. helmikuuta 1997 Olavi Virran muistokonsertin yhteydessä. Kyrön stipendi oli 10 000 markan suuruinen. Muita palkittuja ovat muun muassa Anna Eriksson, joka palkittiin vuonna 1999 niin ikään 10 000 markan kannustusstipendillä, ja Etelä-Pohjanmaan musiikkiopiston rahasto ja Natalil Lintala, jotka saivat vuonna 2004 1 000 euron stipendin.
Sauli Lehtosen isä Heikki Lehtonen on kertonut, että Sauli oli pienenä varsin vilkas ja puhelias. Teini-iässä hän oli ahkera ja ansaitsi omat rahansa kesätöitä tekemällä. Kerrotaan myös, että hän oli tarpeen tullen melko utelias.Lehtonen vaikutti ujolta, koska hän lauloi silmät kiinni, mutta tämä myös lisäsi hänen lavakarismaansa. Päiviö Pyysalo on kuvaillut Lehtosta vaatimattomaksi, hiljaiseksi, luonnolliseksi ja kunnianhimoiseksi. Vaatimattomuus näkyi muun muassa siinä, että Lehtosella ei ollut erityistä tarvetta päästä julkisuuteen.Kun Ari-Pekka Kuismin nimesi Lehtosen merkittävimmäksi suomalaiseksi tangolaulajaksi, hän antoi perusteeksi Lehtosen äänen, nuoren iän ja dramaattisen kuoleman. Raision silloinen kunnanjohtaja Kari Karjalainen kuvaili vuonna 2006 Lehtosta vaatimattomaksi laulajaksi, joka sai ihmisten päät kääntymään ja puheensorinan hiljentymään. Lehtosen tulkinnassa oli lisäksi mukana "sielu", joka on Karjalaisen mielestä tangon tärkein elementti.
Lehtosen levyttämiä kappaleita on julkaistu kolmekymmentä. Osa on nimenomaan Lehtoselle sävellettyjä kappaleita, kuten ”Lauantai-illan tango” ja ”Mun aika mennä on”. Osa taas on muiden artistien aiemmin tunnetuksi tekemiä kappaleita, kuten ”Kun yö on valoton” ja ”Hopeinen kuu”. Lehtosen ohjelmistossa oli paljon Olavi Virran kappaleita. Seppo Kulmala on kertonut, että Lehtonen keräili tunnettujen laulajien – kuten Olavi Virran ja Henry Theelin – levyjä. Niistä hän etsiskeli omiin konsertteihinsa sopivia kappaleita.Lehtosen esittämiä kappaleita on julkaistu lisäksi useilla kokoelma-albumeilla, joilla on eri esittäjiä.
paras listasijoitus 30. (39/1995)1996 – Mun aika mennä onmyyty yli 20 000 kappaletta
sisältää 6 studionauhoitusta ja 12 konserttitaltiointia1998 – Parhaat – 20 suosikkisävelmää (kokoelma-albumi)
Marja Nyman: Tangokuninkaalliset – ja heidän tarinansa.   Jyväskylä: Revontuli.  ISBN 952-5170-27-6.
