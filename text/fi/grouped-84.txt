
Puumanainen (engl. Cougar Town) on yhdysvaltalainen tilannekomediasarja, jonka ovat luoneet Bill Lawrence ja Kevin Biegel. Sarjan esittäminen alkoi 23. syyskuuta 2009, ja sen viimeinen jakso esitettiin 31. maaliskuuta 2015. Sarjan kolme ensimmäistä tuotantokautta esitettiin ABC-kanavalla, minkä jälkeen sarja siirtyi kaapelikanava TBS:n ohjelmistoon viimeisen kolmen kauden ajaksi.Sarjan päähenkilö on kuvitteellisessa Gulfhavenin kaupungissa Floridassa asuva nelikymppinen Jules Cobb, joka muodostaa poikansa, ex-miehensä, ystäviensä ja naapuriensa kanssa tiiviin yhteisön – The Cul-De-Sac Crew’n. Julesin roolissa esiintyy Frendit-sarjasta tunnetuksi tullut Courteney Cox, joka on myös sarjassa vastaavana tuottajana. Muita keskeisiä rooleja näyttelevät Brian Van Holt, Dan Byrd, Josh Hopkins, Christa Miller, Ian Gomez ja Busy Philipps.
Ohjelma on saanut esitysaikanaan kritiikkiä nimestään, joka ei ole ensimmäisen tuotantokauden alun jälkeen vastannut lainkaan sarjan sisältöä. Ohjelman nimen vaihtamista harkittiinkin useaan otteeseen.
Julia "Jules" Kiki Cobb (es. Courteney Cox) on umpikadun jengin keskipiste, ja yleensä kaikki kokoontuvat hänen luokseen. Jules meni nuorena naimisiin Bobby Cobbin kanssa, ja parilla on yhteinen poika, Travis. Jules jäi kotiin kasvattamaan lasta, kun Bobby kierteli bändinsä kanssa. Jules on aikuisiällä haikaillut menetetyn nuoruuden perään.Jules ja Bobby erosivat Travisin ollessa jo aikuinen, mutta Jules ja Bobby ovat erosta huolimatta säilyneet läheisinä ystävinä. Eron jälkeen Jules kokeili seurustelua itseään nuorempien miesten kanssa, mutta rakastui lopulta naapurissaan asuvaan Graysoniin. Jules ja Grayson alkoivat seurustella ja menivät pari vuotta myöhemmin naimisiin.Jules jätti nuorena opiskelut kesken lapsen vuoksi, mutta on siitä huolimatta onnistunut luomaan menestyksekkään uran kiinteistövälittäjänä. Perhe ja ystävät ovat Julesille tärkeitä, eikä Jules viihdy laisinkaan yksin. Julesin läheisimpiä ystäviä ovat naapurissa asuvat Ellie sekä Julesin entinen assistentti Laurie.
Ellie Torres (es. Christa Miller) on Julesin naapuri ja läheisin ystävä. Hän on naimisissa Andy Torresin kanssa, ja heillä on yhteinen Stan-poika. Ellie on ammatiltaan asianajaja, mutta on jo vuosien ajan ollut kotiäitinä Andyn hoitaessa perheen elättämisen.Ellie esittää usein kovaa ja viileää, mutta välittää silti läheisistään ja on valmis puolustamaan heitä tiukan paikan tullen. Laurien kanssa Elliellä on välillä ongelmalliset välit, ja Ellie on mustasukkainen Laurien Julesilta saamasta huomiosta.
Laurie Keller (es. Busy Philipps) on Julesin hyvä ystävä ja hänen entinen assistenttinsa. Lauriella on takanaan rankka lapsuus: hän joutui asumaan sijaiskodeissa, eikä ole saanut äidiltään kunnollista kasvatusta.Laurie nauttii juhlimisesta ja irtosuhteista, mutta on viime vuosina alkanut aikuistua. Laurie toteutti Graysonin rohkaisemana pitkäaikaisen haaveensa ja perusti oman pienen kakkupuodin samaan liiketilaan Julesin asunnonvälitystoimiston kanssa.Laurie on aina ollut läheinen Travisin kanssa, ja hän on tiedostanut Travisin olevan häneen ihastunut. Laurie hämmentyi tajutessaan olevansa itsekin kiinnostunut Travisista, ja Julesin rohkaisemana kertoi lopulta tunteistaan. Laurie ja Travis alkoivat seurustella, vaikka uusi suhde onkin vaatinut totuttelua niin heiltä kuin muiltakin.
Travis Cobb (es. Dan Byrd) on Julesin ja Bobbyn parikymppinen poika. Hän opiskelee yliopistossa valokuvausta. Travis on läheinen molempien vanhempiensa kanssa, vaikka saakin välillä hävetä heidän tekojaan.Sarkastinen Travis on aina ollut tunnollinen poika. Kun hänen silloinen tyttöystävänsä Kirsten vastasi kieltävästi Travisin kosintaan ja muutti Chicagoon, meni Travis sekaisin, lopetti koulun ja muutti Havaijille. Jules ja kumppanit lähtivät hänen peräänsä ja vasta Laurie onnistui lopulta kääntämään Travisin pään.Travis on aina ollut ihastunut Laurieen ja ollut mustasukkainen hänen lukuisille poikaystävilleen. Travis on kuitenkin aina pysynyt Laurien tukena. Lopulta Lauriekin tunnusti olevansa ihastunut Travisiin, ja pari alkoi seurustella.
Grayson Ellis (es. Josh Hopkins) on Julesin nykyinen aviomies. Jules ja Grayson asuivat pitkään toistensa naapureina ennen kuin alkoivat lopulta seurustella.Grayson oli aikoinaan naimisissa Vivian-nimisen naisen kanssa, mutta pari erosi, kun Grayson halusi lapsia, mutta Vivian ei. Eroaan Grayson purki iskemällä itseään nuorempia naisia, ja järkytystä lisäsi, kun hän sai kuulla Vivianin perustaneen perheen toisen miehen kanssa. Kun Grayson oli jo kihloissa Julesin kanssa, hän sai tietää olevansa erään yhden illan heilansa lapsen isä. Grayson pääsi vihdoin nauttimaan isyydestä, eikä Julesin enää tarvinnut hankkia toista lasta.Grayson omistaa pienen baarin, jossa hänen läheisensä viettävät usein aikaa.
Andy Torres (es. Ian Gomez) on Ellie Torresin aviomies ja heidän Stan-poikansa isä. Andy on perheen elättäjä ja usein jopa vaimonsa tossunsa alla. Andy on omistautuva isä ja haluaa kasvattaa lapsensa kunnolla. Hän onkin ollut kauhuissaan, kun Stan on välillä vaikuttanut kasvavan hieman kieroon.Bobby on Andyn läheisin ystävä, ja Andy usein jopa ihailee häntä. Andy on Gulfhavenin nykyinen pormestari, ja vaikkei hänellä juuri valtaa olekaan, on hän silti ylpeä asemastaan.
Robert "Bobby" Cobb (es. Brian Van Holt) on Julesin entinen aviomies ja Travisin isä. Bobby petti Julesia läpi avioliiton eikä osannut olla kunnollinen isä pojalleen, mutta on viime vuosina kypsynyt ja pystynyt olemaan rakastava isä ja ystävä.Bobby on taitava golfin pelaaja, ja hän opettaakin sitä työkseen. Bobby on jo vuosikausia asunut veneessä, joka tosin ei ole vedessä vaan parkkipaikalla. Bobby on kuitenkin ilmeisen tyytyväinen asuinpaikkaansa, vaikkei sinne posti kuljekaan. Bobby kehitteli Penny Can -nimisen yksinkertaisen pelin, joka on niittänyt jopa kansainvälistä mainetta.Bobby kaipaa itselleen parisuhdetta ja on ollut välillä tuntenut itsensä ulkopuoliseksi muiden ollessa vakavissa parisuhteissa. Bobbylle oli kova pala, kun hänen ystävänsä Grayson alkoi seurustella Julesin kanssa, mutta on sittemmin hyväksynyt asian ja on läheinen ystävä molempien kanssa.
Sarja sai alkunsa, kun näyttelijä Courteney Cox pyysi Bill Lawrencea luomaan hänelle uuden komediasarjan. Lawrence halusi kuitenkin ensin testata yhteistyötä Coxin kanssa, minkä seurauksena Cox teki vierailun Lawrencen luomaan ja tuottamaan komediasarja Tuho-osastoon. Hyvin onnistuneen vierailun seurauksena Bill Lawrence ja Kevin Biegel loivat yhdessä sarjan, jonka tarkoituksena oli kertoa nelikymppisen, vastikään eronneen naisen palaamisesta deittimarkkinoille. Inspiraatiota sarjaan Lawrence on kertonut saaneensa vaimoltaan Christa Milleriltä, joka myös näyttelee sarjassa. Vaihtoehtoinen nimi sarjalle oli muun muassa 40 and Single, mutta tuottajat päätyivät lopulta nimeen Cougar Town, koska sen katsottiin herättävän eniten keskustelua. ABC tilasi sarjaan pilottijakson tammikuussa 2009, ja myöhemmin keväällä sarja valittiin kanavan syysohjelmistoon.Sarjan esityskanava ilmoitti 8. lokakuuta 2009 tilanneensa sarjalle täyden esityskauden eli 22 jaksoa. Myöhemmin ABC tilasi vielä kaksi lisäjaksoa, joten ensimmäinen tuotantokausi kattaa yhteensä 24 jaksoa. Tammikuussa 2010 ABC ilmoitti sarjan jatkavan toiselle tuotantokaudelle, joka käynnistyi 22. syyskuuta 2010. Puumanainen jäi ylimääräiselle esitystauolle helmikuussa 2011, kun sarjan ohjelmapaikalla aloitti uusi komediasarja, Mr. Sunshine, jonka pääosaa näyttelee niin ikään Frendit-sarjan päänäyttelijä, Matthew Perry. Puumanainen palasi kanavan ohjelmistoon huhtikuussa, ja toisen tuotantokauden viimeinen jakso esitettiin toukokuun 2011 lopulla.ABC ilmoitti tammikuussa 2011, että sarja jatkuu kolmannelle tuotantokaudelle. Saman vuoden toukokuussa julkistettuun kanavan syysohjelmistoon sarjaa ei kuitenkaan oltu sijoitettu. Tuolloin ohjelman kerrottiin palaavan tauolta marraskuussa 2011, kun Dancing with the Stars -ohjelman tuotantokausi on saatu päätökseen ja että ohjelman esityspaikaksi vaihtuisi tiistai-illat. Sarjan epäiltiin kuitenkin palaavan tauolta vasta tammikuussa 2012. ABC julkisti kevään 2012 ohjelmistonsa marraskuussa 2011, mutta Puumanaisen esitysajankohtaa tai paluupäivää ei edelleenkään kerrottu. Mediassa epäiltiin jo, että sarja olisi lopetettu, mutta ABC vakuutti sarjan palaavan ohjelmistoon kevään 2012 aikana. Kolmannen kauden piti alun perin koostua 22 jaksosta, mutta ABC vähensi myöhemmin tilaustaan 15 jaksoon.Vuodenvaihteessa 2011–2012 Puumanaisen tuottajat ja muu tuotantoryhmä alkoivat järjestää tapahtumia, joissa sarjan faneille näytettiin Puumanaisen kolmannen kauden jaksoja sekä järjestettiin muuta toimintaa ja jaettiin sarjan fanituotteita. Tapahtumia järjestettiin ympäri Yhdysvaltoja, ja niihin pystyi saamaan lippuja ilmoittautumalla Internetin kautta. Televisiokanava ABC ei ollut mukana järjestämässä tapahtumia, vaan sarjan tuottajat maksoivat itse kaiken. Tapahtumien tarkoituksena oli pitää yllä sarjan fanien mielenkiintoa pitkän tauon aikana. Tuottajat myös järjestivät sarjalle oman tilaisuuden Television Critics Association -pressikiertueella, koska ABC ei ollut sisällyttänyt sarjaa omaan osioonsa.Tammikuussa 2011 ABC:n ohjelmajohtaja Paul Lee kertoi sarjan palaavan tauolta "alustavasti maaliskuussa". Lee vakuutti, että sarjan tarkka paluupäivämäärä kerrottaisiin lähiviikkoina ja että sarjan paluuta mainostettaisiin kanavalla kunnolla. Myöhemmin samassa kuussa ABC lopetti huonon vastaanoton saaneen Work It -komediasarjan vain kahden jakson jälkeen, ja Bill Lawrence sanoi toivovansa Puumanaisen saavan kyseisen sarjan ohjelmapaikan. Lawrencen toive toteutui muutamaa päivää myöhemmin, kun ABC vahvisti sarjan palaavan tauolta 14. helmikuuta 2012 uudella ohjelmapaikalla.Kolmas kausi ei menestynyt katsojalukujen valossa, ja mediassa arvioitiin sarjan päättyvän kolmannen kauden jälkeen. Toukokuussa 2012 julkisuuteen levisi tieto, että sarja voisi mahdollisesti siirtyä ABC:lta kaapelikanava TBS:n ohjelmistoon. Deadline.com kertoi, että tuotantoyhtiö ja TBS kävisivät neuvotteluja kahdesta 15 jakson mittaisesta kaudesta, jotka mahdollistaisivat sarjan saamisen syndikointiin. 10. toukokuuta 2012 TBS vahvisti ostaneensa esitysoikeudet sarjan kolmeen ensimmäiseen tuotantokauteen sekä tilanneensa sarjalle neljännen tuotantokauden, joka kattaa 15 jaksoa. Bill Lawrence ja Kevin Biegel ilmoittivat keskittyvänsä jatkossa enemmän uusiin projekteihinsa, ja Ric Swartzlander nostettiin sarjaan uudeksi vastaavaksi tuottajaksi ja showrunneriksi. Kolmella aiemmalla kaudella showrunnerina toiminut Lawrence oli kuitenkin vahvasti mukana myös neljännellä kaudella, koska hänellä ei ollut uutta omaa sarjaa tuotannossa. Neljäs tuotantokausi esitettiin tammi–huhtikuussa 2013.TBS ilmoitti 25. maaliskuuta 2013 tehneensä sopimuksen viidennestä tuotantokaudesta, joka tulee sisältämään 13 jaksoa. Sarjan uudeksi vastaavaksi tuottajaksi ja showrunneriksi Ric Swartzlanderin tilalle nimitettiin sarjan käsikirjoittajana aiemmin toiminut Blake McCormick. Kauden esittäminen alkoi tammikuussa 2014.Puumanaisen katsojaluvut laskivat hieman viidennellä kaudella, eikä kauden päättyessä ollut varmuutta sarjan jatkosta. Sarjan jatkon epäiltiin olevan vaakalaudalla, kun näyttelijä Ian Gomez valittiin uuden komedisarjan pilottijaksoon. TBS ilmoitti kuitenkin toukokuussa 2014 tilanneensa sarjaan kuudennen tuotantokauden, joka tulee olemaan sarjan viimeinen. Kausi tulee edellisen tavoin sisältämään 13 jaksoa, ja kaikki päänäyttelijät ovat mukana.
Ohjelman alkuperäinen idea oli kertoa juuri eronneesta 40–vuotiaasta yksinhuoltajaäidistä, joka alkaa deittailla nuorten miesten kanssa. Tästä luovuttiin kuitenkin jo ensimmäisen tuotantokauden aikana, kun sarja alkoi perustua suunniteltua enemmän päänäyttelijöiden väliseen kemiaan. Vastaava tuottaja Bill Lawrence kertoi haastattelussa huomanneensa, että oli huomattavasti helpompaa käsikirjoittaa tarinaa koko porukalle yhdessä kuin että nämä olisivat erikseen. Lawrence epäili myös, että katsojia ei kiinnostaisi pidemmän päälle, pysyisikö Jules (Courteney Cox) yhdessä poikaystävänsä kanssa vai ei.Lawrence kertoi jo alkuvuodesta 2010 halukkuudestaan vaihtaa sarjan nimi. Toukokuussa Lawrence kertoi perusteluiksi aikomukselleen sen, että sarjan sisältö on muuttunut kauden aikana valtavasti alkuperäisideastaan. Perusteluna oli myös se, että moni jättää sarjan katsomatta nimen vuoksi. Nimen cougar viittaa vanhempaan naiseen, joka seurustelee nuorempien miesten kanssa. Tämä ilmaisu on herättänyt inhoa ihmisissä. Heinäkuun 2010 lopulla sarjan Bill Lawrence kuitenkin vahvisti, ettei sarjan nimeä muuteta. Lawrencin mukaan ainoa hyvä vaihtoehto olisi ollut The Courteney Cox Show, josta Courteney Cox ei kuitenkaan itse pitänyt.Toukokuussa 2011 Lawrence ilmoitti jälleen Twitter-tilinsä kautta, että nimen vaihtaminen on jälleen harkinnassa. Lawrence kertoi, että vaihtoehtoina nimelle oli ollut aiemmin esimerkiksi Grown Ups ja Sunshine State, mutta ABC ei suostunut kyseisiin vaihtoehtoihin. Sarjan päänäyttelijä Courteney Cox kertoi heinäkuussa 2011, että yksi vahvoista ehdokkaista uudeksi nimeksi on Friends with Beverages. Lawrence kertoi lokakuussa 2011, että nimen vaihtaminen ei ole vieläkään varmaa ja että hän suunnittelee järjestävänsä asiasta fanien keskuudessa äänestyksen, jossa Cougar Town on yksi vaihtoehdoista. Tammikuussa 2012 sarjan tuottaja Kevin Biegel vahvisti, ettei sarjan nimeä tulla muuttamaan.Sarjan logossa luki ensimmäisen kauden ajan "Welcome to Cougar Town" eli "Tervetuloa Puumakaupunkiin"; toisen kauden avausjaksossa tekstinä oli "(Still) Cougar Town" (suomeksi "(Yhä) Cougar Town"), jolla viitattiin aiemmin harkittuun nimen vaihtamiseen. Viittaukset sarjan "huonoon" nimeen ovat jatkuneet sittemmin, ja logossa on lukenut muun muassa "Badly Titled Cougar Town" (suomeksi "Huonosti nimetty Cougar Town") ja "100% Cougar Free Cougar Town" (100% puumavapaa Cougar Town). Myöhemmillä kausilla viittauksia on ollut nimen lisäksi myös jaksojen sisältöihin sekä sarjan huonoihin katsojalukuihin nähden pitkään ikään; viidennen kauden avausjaksossa logossa luki "Season five? Didn't see that coming" ("Viides kausi? En olisi uskonut").
Puumanainen on mainittu lukuisia kertoja NBC-kanavan tilannekomediasarjassa Community. Sarjan toisen tuotantokauden jakso My Dinner with Andre sisälsi pitkän kohtauksen, jossa Puumanaista ihannoiva Abed (Danny Pudi) kertoi vierailustaan Puumanaisen kuvauksissa. Danny Pudi esiintyi myös oikeasti Puumanaisen toisen tuotantokauden päätösjaksossa Something Good Coming erään kohtauksen taustalla. Vastavuoroisesti myös Puumanaisen näyttelijät Dan Byrd ja Busy Philipps näkyivät Communityn kauden päätösjaksossa kohtauksen taustalla. Puumanainen-sarja mainittiin myös Communityn kolmannen kauden avausjaksossa, jossa väitettiin sarjan perustuvan brittiläiseen ohjelmaan Cougarton Abbey.Toisen tuotantokauden päätösjaksossa nähtiin vierailevana näyttelijänä Sam Lloyd, joka näytteli Ted Bucklandia – samaa hahmoa, jota hän esitti komediasarjassa Tuho-osasto, joka oli niin ikään Bill Lawrencen luoma ja tuottama.Lokakuussa 2011 Lawrence kertoi, että kaikki sarjan näyttelijät tulisivat tekemään lähiaikoina sekä ABC:n että muiden kanavien ohjelmissa pieniä vierailurooleja, ja että tällä tavoin tauolla oleva sarja pysyisi katsojien mielessä. Lawrence vahvisti, että näyttelijät vierailisivat esimerkiksi sarjoissa Greyn anatomia, Rakkauden anatomia ja Ensisilmäyksellä.
Puumanaisen jäätyä esitystauolle helmikuussa 2011 sarjan internetsivuilla alettiin esittää Andy's Dreams -nimistä verkkosarjaa. Diet Dr. Pepper -juoman sponsoroimassa kuusiosaisessa sarjassa nähtiin Andy Torresin (es. Ian Gomez) unia, joissa sarjan hahmot seikkailivat.
Puumanaisen päänäyttelijä Courteney Cox tuli tunnetuksi 1990–luvulla alkaneesta komediasarjasta Frendit, ja myös muita Frendien näyttelijöitä on esiintynyt sarjassa; Lisa Kudrow vieraili sarjan ensimmäisen kauden jaksossa Rhino Skin ihotautilääkäri Amy Evansin roolissa. Jennifer Aniston vieraili sarjan toisen kauden avausjaksossa All Mixed Up esittäen Julesin terapeuttia, Glenniä. Coxin roolihahmon aviomiestä Frendeissä esittänyt Matthew Perry vierailee Puumanaisen viidennellä kaudella. Cox oli pyytänyt Perryä vierailemaan Puumanaisessa jo ensimmäisellä kaudella, mutta Perry oli tuolloin kieltäytynyt kutsusta vedoten heidän yhteiseen Frendit-historiaansa.
Sarja aloitti katsojaluvuissa vahvasti, kun syyskuussa 2009 esitettyä sarjan pilottijaksoa seurasi yhteensä 11,4 miljoonaa katsojaa. Katsojaluvut tippuivat kuitenkin tasaisesti kauden edetessä, ja kauden päätösjaksolla katsojia oli enää 6,16 miljoonaa eli vain noin puolet kauden alkuun verrattuna.
ABC mainosti vahvasti sarjan toisen kauden avausjaksoa Jennifer Anistonin vierailuroolin vuoksi, ja jakso onnistuikin keräämään yli 8 miljoonaa katsojaa. Alkukauden ajan katsojaluvut pysyivät tasaisesti 6–8 miljoonassa, mutta kauden puolivälin jälkeen luvut lähtivät laskuun. Kauden viimeistä jaksoa katsoi vain hieman yli 5 miljoonaa katsojaa, mikä oli kauden heikoin lukema.
Kolmannen kauden avausjaksoa katsoi vain 4,88 miljoonaa henkilöä ja oli siten sarjan vähiten katsottu jakso. Sarjan katsojaluvut jatkoivat putoamistaan kauden edetessä, ja TV by the Numbers -sivuston artikkelissa arvioitiin, että sarjan voisi pelastaa lopettamiselta vain se, että kanava tahtoisi saada sarjan syndikointiin.Sarja siirtyi kolmannen tuotantokauden jälkeen kaapelikanava TBS:lle. Neljännen kauden jaksot keräsivät keskimäärin yli kaksi miljoonaa katsojaa, mikä teki Puumanaisesta TBS:n kaikkien aikojen katsotuimman oman sarjan. Viidennellä kaudella katsojaluvut laskivat jonkin verran, mutta sarja pysyi silti katsotuimpien kaapelikanavien komediasarjojen joukossa.
Sarja sai alkaessaan vaihtelevia arvosteluja kriitikoilta. Eräs kriitikko haukkui puuma-sanan käytön kliseiseksi ja epäuskottavaksi sekä totesi, että sarja ei ole hauska. Sarjan arvioitiin myös heittävän hukkaan Courteney Coxin taitoja. Toisaalta sarjaa sanottiin myös "paremmaksi mitä nimi ehdottaisi" ja että se ei ole "täysin epähauska tai charmiton". USA Today -lehti kehui sarjan näyttelijöitä ja käsikirjoitusta.Toinen kausi sai kriitikoilta positiivisempaa palautetta. Sarjan kehuttiin parantuneen huomattavasti edellisen kauden puolivälissä, kun näyttelijöiden kemiaa alettiin käyttää hyväksi. TVGuiden kriitikko sanoi Puumanaisen kehittyneen "säälittävästä seksifarssista" nautinnolliseksi sarjaksi. USA Todayn kriitikko antoi sarjalle kolme tähteä viidestä todeten sarjan olevan omalla tavallaan hyvin miellyttävä ja lämmin, mutta se ei ole suunnattu kaikille.Kolmas kausi on saanut kriitikoilta runsaasti myönteistä palautetta. Metacritic-sivustolla sarja sai 80 pistettä sadasta. The A.V. Clubin kriitikko antoi kauden avausjaksolle arvosanan A- todeten, että kaikki ongelmat, joita sarjalla on menneisyydessä ollut, on nyt korvattu "puhtaalla nautinnolla". Toinen kriitikko sanoi uuden kauden olevan "ihanan hauska".Sarjan siirtyminen kaapelikanava TBS:lle sai kriitikoilta hyvän vastaanoton; Huffington Postin kriitikko sanoi, että sarja tuntuu hieman erilaiselta, mutta on kuitenkin edelleen "hauska ja ihana". TVGuiden kriitikko sanoi sarjan olevan edelleen yhtä "katumattoman pinnallinen ja hassu kuin ennenkin".Viidennen kauden alkaessa The A.V. Clubin kriitikko sanoi sarjan olevan täsmälleen samanlainen kuin ennenkin, "ja niin on hyvä". Time Out Chicagon kriitikko oli samoilla linjoilla todeten sarjan "asettuneen mukavuusalueelleen".Suomen mediassa Puumanainen-sarjaa on luonnehdittu muun muassa "semikivaksi", "reipasotteiseksi" ja "suurella sydämellä tehdyksi".Courteney Cox on saanut roolistaan positiivista palautetta, ja hän saikin vuonna 2010 parhaan komediasarjan naispääosan Golden Globe -ehdokkuuden. Mediassa on arvioitu, että Cox olisi ansainnut roolistaan myös Emmy-ehdokkuuden. Sarja ei ole onnistunut saamaan laisinkaan Emmy-ehdokkuuksia historiansa aikana.
Sarjan alussa esitellään Jules Cobb, juuri eronnut 40–vuotias nainen, jolla on 17–vuotias poika. Julesia haluaisi saada takaisin nuoruuden, jota hän ei koskaan ehtinyt viettää. Räväkän assistenttinsa Laurien avustuksella Jules aloittaa jälleen deittailun. Julesin poikaa Travisia nolottaa äitinsä puuhailut, ja myös Julesin paras ystävä Ellie yrittää vihjata Julesille, että hän vain nolaa itsensä bailaamalla parikymppisten mukana. Jules joutuu itsekin myöntämään, ettei nelikymppisenä enää jaksa juhlia nuoren tavoin. Jules aloittaa suhteen Josh-nimisen, itseään nuoremman miehen kanssa. Kun Josh kertoo Julesille olevansa rakastunut tähän, Jules joutuu perääntymään, koska ei ole vielä valmis niin vakavaan suhteeseen.Eron jälkeen Jules päättää unohtaa nuoremmat miehet ja aloittaa suhteen Jeffin, tällä kertaa Julesin ikäisen miehen, kanssa. Jules ei kuitenkaan edelleenkään ole valmis vielä vakavaan suhteeseen, vaan tahtoo vielä nauttia vapaasta elämästä avioeron jälkeen. Jeff ja Jules eroavat. Lohtua Jules hakee yllättäen ex-mieheltään Bobbylta, joka toivoisi hänen ja Julesin voivan yrittää vielä kerran alusta. Jules kertoo, ettei se ole mahdollista – heidän kahden onnellinen loppu on pysyä ystävinä ja vanhempina Travisille. Samanaikaisesti poikaystäväänsä Smithiä kaipaava Laurie ajautuu sänkyyn Graysonin kanssa, vaikka on tietoinen, että Jules pitää Graysonia potentiaalisena tulevana seurustelukumppanina.Travis on valittu kahteen yliopistoon, joiden välillä hänen on valittava. Jules toivoisi Travisin jäävän lähelle kotia, ja siihen vaihtoehtoon Travis lopulta päätyykin. Travisin aikuistuminen on kuitenkin Julesille kova pala. Julesin naapuri Grayson tarjoaa yllättäen Julesille tukea, ja pari ajautuu sänkyyn. Jules ja Grayson sopivat olevansa "ystäviä etujen kera": satunnaista seksiä ilman sitoumuksia. Jules huomaa kuitenkin haluavansa enemmän, ja kaksikko aloittaa lopulta virallisen seurustelun. Aluksi suhteesta saa tietää vain Ellie, mutta pian salaisuus tulee myös muiden tietoon – paitsi Bobbyn, joka edelleen rakastaa Julesia. Jules ja Grayson pohtivat, miten kertoa Bobbylle satuttamatta häntä, mutta mikään keino ei tunnu sopivalta. Lopulta he päättävät viedä koko porukan rannalle viettämään iltaa, ja siellä Jules suutelee Graysonia Bobbyn silmien edessä. Bobby järkyttyy, mutta antaa lopulta suhteelle siunauksensa.
Travis aloittaa opiskelut yliopistossa ja muuttaa pois kotoa, mikä on Julesille kova pala. Myös Travisilla on aluksi sopeutumisvaikeuksia, mutta opiskelujen alettua Travis ystävystyy kämppiksensä Kevinin kanssa ja alkaa seurustella itseään vanhemman opiskelijan, Kirstenin, kanssa.Travisin lähtöä sureva Jules taas tarrautuu entistä enemmän kiinni Graysoniin, jota ahdistaa Julesin jatkuva huomio. Grayson kuitenkin päättää seurustelevansa Julesin kanssa tosissaan, ja lupaa tukea Julesia.lähde? Koska suhde Julesin kanssa alkaa vakiintua, Grayson päättää kertoa Julesille hänen ja Laurien viettämästä yhteisestä yöstä. Jules raivostuu Laurielle, joka meni sänkyyn Graysonin kanssa, vaikka oli tiennyt Julesin olevan kiinnostunut Graysonista. Samanaikaisesti Laurien poikaystävä Smith joutuu huomaamaan, etteivät hänen tunteensa Laurieta kohtaan olekaan niin voimakkaita kuin kuuluisi ja hän päättää suhteen. Laurie musertuu uutisesta, ja Jules heltyy antamaan ystävälleen anteeksi. Kiitospäivänä Jules tunnustaa ensimmäisen kerran Graysonille rakkautensa, mistä Grayson hämmentyy eikä osaa vastata kuin "kiitos". Jules pelkää pilanneensa suhteen liian aikaisella rakkaudentunnustuksella, mutta päättää olla painostamatta Graysonia mihinkään. Grayson kertoo Julesille olevansa onnellinen hänen kanssaan, mutta ei ole yhtä nopea ja avoin kertomaan tunteistaan kuin hän. Jules lupaa antaa Graysonille aikaa, mutta kun rakkaudentunnustusta ei vielä muutamaa kuukautta myöhemminkään ole kuulunut, Jules alkaa epäröidä suhteen tulevaisuutta. Jules kertoo pelkäävänsä hänen ja Graysonin olevan liian erilaisia toisilleen, mihin Grayson vastaa rakastavansa Julesia juuri sen vuoksi, että he ovat keskenään niin erilaisia.Travisin tyttöystävä Kirsten saa työpaikan Chicagosta, mikä saa Travisin harmistumaan. Jules tajuaa pian, että Travis aikoo kosia Kirsteniä saadakseen tämän jäämään Floridaan ja päättää puuttua peliin. Grayson vaatii kuitenkin Julesia pysymään erossa asiasta, ja pitkin hampain Jules suostuu. Travis joutuu kuitenkin pettymään, kun Kirsten vastaa kosintaan kieltävästi ja muuttaa pois. Eron seurauksena Travis masentuu, lopettaa opiskelut ja muuttaa asumaan isänsä veneeseen, eikä Jules mahda tilanteelle mitään. Laurien puheista Travis saa yllättäen idean muuttaa asumaan Havaijille. Jules järkyttyy poikansa ratkaisusta ja päättää lähteä muiden mukana hakemaan poikansa takaisin kotiin.Havaijilla Travis aloittaa työt surffilautojen kiillottajana ja viettää huoletonta elämää paikallisten asukkaiden seurassa. Jules yrittää puhua pojalleen järkeä, mutta tuloksetta. Havaijilla Grayson myöntää Julesille haluavansa saada lapsia, mutta Jules joutuu toteamaan, ettei hän itse ole enää halukas saamaan lisää lapsia. Julesin iloksi Laurie onnistuu saamaan Travisin muuttamaan mielensä kotiinpaluun suhteen. Paikallinen asukas Ted Buckland saa taas vastaavasti Julesin pään kääntymään, ja Jules sanoo Graysonille "I will go on any adventure with you" – Jules on valmis mihin tahansa seikkailuun Graysonin kanssa.
Grayson kosii Julesia, joka suostuu. Jules ryhtyy suunnittelemaan innoissaan häitä, ja Grayson jää välillä ulkopuoliseksi. Julesin ja Graysonin elämä mullistuu, kun he törmäävät kadulla Graysonin entiseen heilaan Hollyyn, joka ilmoittaa Graysonin olevan hänen Tampa-tyttärensä isä. Julesin on vaikea sulattaa uutista, mutta tajuaa lopulta, että näin Grayson saa nauttia isyydestä ilman, että Julesin tarvitsee itse hankkia uutta lasta.Bobby ihastuu Travisin valokuvausprofessori Angieen. Travis on aluksi vastahakoinen, mutta lopulta kaikki auttavat tekemään Bobbyn ja Angien ensitreffeistä täydelliset. Bobby ja Angie alkavat seurustella, mutta Bobby joutuu pettymään, kun Angie ei lopulta haluakaan vakavaa suhdetta.Graysonia alkaa ärsyttää, kun hän ei saa kotonaan laisinkaan rauhaa muilta. Grayson pyytää Julesia karkaamaan kanssaan naimisiin, mihin Jules suostuu – mutta kaikki muutkin tulevat väärinymmärryksen myötä mukaan. 21–vuotissynttäreitään viettävä Travis päättää vihdoin tunnustaa tunteensa Laurielle, mutta kaikkien yllätykseksi Laurien Twitter-poikaystävä Wade saapuu Afganistanista yllätysvierailulle. Kun Graysonin tytär ei pääsekään paikalle häihin, Jules ja Grayson päätyvät lopulta menemään naimisiin kotona rannalla.
Jules ja Grayson yrittävät pitää tuoretta avioliittoaan elävänä muun muassa nakuilupäivää viettämällä. Suuremmilta kiistoilta vältytään, vaikka Jules loukkaantuukin, kun Grayson ei tunnu arvostavan hänen uskoaan. Julesin isä Chick loukkaantuu ratsastaessaan, ja Jules alkaa huolestua ikääntyvästä isästään.  Julesin järkytykseksi selviää, että Chickillä on Alzheimerin tauti.Andy on tietämättään valittu kaupungin uudeksi pormestariksi, mutta ketään ei tunnu kiinnostavan. Andyn ja Ellien suurin haaste on Stan-pojan kasvattaminen, ja Andy pelkää edelleenkin pojan olevan kasvamassa pahoille teille.Bobby ystävystyy Lisa-nimisen naisen kanssa, ja kaksikko alkaa lopulta seurustella. Suhde alkaa muuttua vakavammaksi, mikä saa Bobbyn perääntymään. Bobby pelkää pilaavansa jälleen kaiken, mutta Andyn puhuttua hänelle järkeä Bobby päättää heittäytyä suhteeseen täysillä.Laurien poikaystävä Wade palaa pysyvästi Afganistanista ja muuttaa Laurien luokse asumaan. Travis on mustasukkainen Lauriesta, ja lopulta Wade aistii, että myös Lauriella on tunteita Travisia kohtaan ja jättää Laurien. Laurie myöntää lopulta Travisille tunteensa, ja pari päättää alkaa seurustella.
Travisin ja Laurien suhteessa on kaikilla sulattelemista. Jules vakuuttaa hyväksyneensä suhteen täysin, vaikka hänen onkin hieman hankalaa käyttätyä pariskunnan edessä luontevasti. Jules tulee jopa kateelliseksi, kun Travis ja Laurie vaikuttavat olevan parempi pari kuin hän ja Grayson. Travis ja Laurie riitaantuvat, kun he tajuavat haluavansa tulevaisuudelta eri asioita, mutta tajuavat lopulta rakastavansa toisiansa. Kun selviää, että Laurie on raskaana, Jules lupaa, että kaikki pysyvät aina heidän tukenaan.Julesin ja Graysonin avioliitto sujuu sopuisasti, kuten myös Ellien ja Andyn. Andylla on paineita töissä ja kaupungin pormestarina, ja Grayson ja Bobby murehtivat vanhentumistaan. Julesin isän, Chickin, Alzheimerin tauti alkaa edetä, ja lopulta Chick muuttaa Julesin ja Graysonin luokse asumaan.Travis valmistuu collegesta, ja Jules murehtii poikansa työllistymistä. Travis päätyy lopulta töihin paikalliseen kahvilaan.
Puumanaista on esitetty USA:n lisäksi lukuisissa eri maissa. Sarjaa esitetään muun muassa Saksassa, Isossa-Britanniassa, Ruotsissa, Espanjassa, Australiassa ja Italiassa. Kanadassa Citytv-kanava esittää sarjaa USA:n esitystahdissa.
Sarjan esittäminen alkoi Suomessa MTV3-kanavalla 12. elokuuta 2010. Suomessa sarjan avausjakso Miesmarkkinoilla keräsi keskimäärin 351 000 katsojaa ja oli koko vuoden 2010 katsotuin klo 22 jälkeen esitetty ulkomaalainen draamasarja kohderyhmässä, johon kuuluu kaikki yli 10–vuotiaat. Samalla sarjan avausjakso oli kesän 2010 prime time -ohjelmiston katsotuin ulkomaalainen ohjelma 15–44-vuotiaissa. Sarjan toinen jakso keräsi keskimäärin 265 000 katsojaa. Ensimmäisen tuotantokauden päätösjakso esitettiin 20. tammikuuta 2011, jonka jälkeen sarja jäi tauolle. Syksyllä 2011 sarjan esityskanavaksi vaihtui Sub, joka esitti sarjan ensimmäisen tuotantokauden uusintana elo–lokakuussa 2011. Sarjaa esitettiin neljästi viikossa, tiistaista perjantaihin. Puumanainen palasi takaisin MTV3:n ohjelmistoon keväällä 2012, ja sarjan toisen tuotantokauden esittäminen alkoi 1. toukokuuta 2012. Sarjan toinen kausi on sittemmin esitetty uusintana myös AVA-kanavalla, mutta uusia jaksoja ei ole ainakaan toistaiseksi millään kanavalla nähty.Finnpanel Oy:n mukaan Puumanainen oli vuonna 2010 yksi tallennetuimmista televisio-ohjelmista Suomessa.

Puunpureminen on hevosten stereotyyppinen käytöstapa ja huono tallitapa. Puuta pureva hevonen nojaa etuhampaillaan tukevaan ulokkeeseen ja nielee ilmaa. Tällöin kuuluu ontto korahdus. Ilman nieleminen saa aikaan endorfiinin eritystä ja näin hevonen saa mielihyvää tavastaan, mutta siitä seuraa hampaiden kulumista ja vatsavaivoja. Jatkuessaan puunpureminen vaurioittaa myös hevosen käyttämiä ulokkeita kuten karsinan rakenteita tai aidantolppia. Jotkut hevoset osaavat myös niellä ilmaa nojaamatta mihinkään: tätä kutsutaan toisinaan "imppaamiseksi".
Puunpureminen on yleensä seurausta hevosen puutteellisesta hoidosta, väärästä ruokinnasta, stressistä tai liian vähäisestä ulkoilusta ja muiden hevosten seuran puutteesta. Vanhan uskomuksen mukaan hevonen voi oppia tavan myös matkimalla toista hevosta, mutta nykytutkimusten mukaan tallissa yleistyvä puunpureminen johtuu pikemminkin talliolosuhteista.
Riimuun kiinnitettävän imppauspannan avulla ilman nieleminen voidaan estää, koska hevosen on tällöin mahdotonta tai hyvin vaikea käyttää puunpuremiseen tarvitsemiaan lihaksia. Panta on sovitettava huolellisesti, jottei se haittaa hevosen hengitystä eikä estä sitä syömästä ja juomasta. Panta ei kuitenkaan lopeta tapaa. Puunpureminen saattaa lakata hevosen elinolojen tai hoidon muutosten myötä, mutta usein puunpuremisen täydellinen lopettaminen on hyvin vaikeaa.
Puureliefi on Veikko Turtiaisen tekemä reliefi Mellunmäen metroaseman liukuportaiden yläpuolella Helsingissä. Reliefin on lahjoittanut metroasemalle paikallinen Lionsklubi.

Puutarhaetsivät (engl. Rosemary & Thyme) on brittiläinen televisiosarja, jonka pääosissa ovat Rosemary Boxeria esittävä Felicity Kendal ja Laura Thymeä esittävä Pam Ferris. Sarjassa naiset ratkaisevat puutarhatöiden ohella erilaisia rikoksia, joita tapahtuu työympäristön lähettyvillä. Sarjaa esitettiin Yle TV1:n kevään 2012 draama-ohjelmiston jännitys-genressä.
Sarja alkoi vuoden 2003 elokuussa ja kolmas kausi loppui vuoden 2006 alussa. 12. toukokuuta 2006 ITV ilmoitti, että kolmas kausi jäänee viimeiseksi.
Laura Thyme on entinen poliisi, jonka entinen mies ja toinen lapsista ovat myös poliiseja. Rosemary Boxer on kasvibiologian tutkija. Laura Thyme ja Rosemary Boxer ovat eläkeikää lähestyviä rouvia, joita yhdistää kiinnostus luontoa ja puutarhanhoitoa kohtaan, rakkaus kauniisiin puutarhoihin sekä ehtymätön uteliaisuus.
Yhteisen kiinnostuksen innoittamana ystävykset ovat perustaneet puutarhanhoitoyrityksen, jonka pääasiallisena tehtävänä on ennallistaa ja kunnostaa huonoon kuntoon päässeitä pihoja ja puutarhoja. Yleensä toimeksiannon antaneessa paikassa alkaa tapahtua rikoksia, joita kaksikko alkaa selvittää.

Puutavarapankko on pääosin raakapuunkuljetuksissa käytetty lavarakenne. Pankkoja on oltava vähintään kaksi kappaletta puutavaranippua kohden. Pankon lujuusluokka määräytyy sillä kuljetettavan maksimikuorman mukaisesti. 
Puutavarapankkoja käytetään muun muassa metsäkoneissa, kuorma-autoissa ja junavaunuissa. Kuorma-auton pankkojen lujuus- ja liikenneturvallisuusvaatimukset on määritelty liikenneasetuksella, jonka noudattamista valvoo autokatsastusviranomaiset.
Pankkoja valmistetaan alumiinista ja teräksestä. Alumiini tuli 1970-luvulla pankkojen vaihtoehtoiseksi materiaaliksi keveytensä vuoksi. Nykyiset "ultralujat" teräkset ovat kuitenkin nopeasti korvaamassa alumiinin käyttöä parempien keveys- ja lujuusominaisuuksiensa ansiosta. Ultralujien kilpailukykyä parantaa lisäksi niiden kehittyneet pintakäsittelymenetelmät.
Pydnan taistelu käytiin Rooman tasavallan ja Makedonian valtakunnan välillä 22. kesäkuuta 168 eaa. Taistelussa Lucius Aemilius Paulluksen johtama Rooman armeija voitti kuningas Perseuksen komentaman makedonialaisarmeijan. Sen tuloksena kolmas makedonialaissota päättyi, ja Makedonia sekä myöhemmin koko Kreikka päätyivät roomalaisten haltuun.
Perseus kärsi tappion Pydnassa lähinnä Rooman taktisen järjestelmän vuoksi. Osasyy oli myös taistelun hajanainen alku, jonka johdosta makedonialaiset eivät pystyneet ryhmittäytymään kunnolla taistelujärjestykseen. Se osoittikin, että roomalaisten manipuli-taktiikka oli joustavampi kuin kömpelömpi falangi. Taistelua onkin sanottu klassiseksi esimerkiksi legioonan ja falangin kohtaamisesta.
Toisen makedonialaissodan jälkeen Makedonian ja Rooman välit olivat edelleen kehnot, eikä niitä ollut yritettykään parantaa.
Filippos V:n poika Perseus nousi valtaistuimelle vuonna 179 eaa. Isänsä tavoin hän vihasi Roomaa ja alkoikin heti haastaa roomalaisten arvovaltaa eri alueilla. Perseus otti vaimokseen Seleukidien valtakunnan kuninkaan Seleukos IV Filopatorin tyttären Laodiken ja teki liittolaissopimuksia muun muassa Kreikan, Epeiroksen, Seleukidien, Rhodoksen sekä useiden roomalaisvastaisten traakialais- ja illyrialaisheimojen kanssa. Hän marssitti armeijansa sekä Pohjois-Makedoniaan että etelään Kreikkaan ja rikkoi siten Makedonian aiempia sopimuksia Rooman kanssa. Lopuksi Perseus muodosti liiton Akhaian liiton ja muiden Kreikan kaupunkivaltioiden kanssa uhaten roomalaisten määräysvaltaa Makedoniassa ja Kreikassa.Vuonna 172 eaa. Rooman uskollinen liittolainen ja Makedonian vihamies, Pergamonin kuningas Eumenes II tuli epäluuloiseksi ja kertoi roomalaisille Perseuksen toimista syyttäen tätä Pergamonin rajojen loukkaamisesta. Rooman senaatti ei kuitenkaan vielä kiinnittänyt asiaan paljon huomiota, koska roomalaisten huomio oli Illyriassa, missä he joutuivat toistuvasti taistelemaan paikallisia heimoja vastaan. Mielipiteet kuitenkin muuttuivat, kun Illyrian ongelmat ja Eumeneen salamurhayritys yhdistettiin Perseukseen. Senaatti päätti sotilaallisista toimista Perseusta vastaan, ja Rooma lähetti legioonalaisia ja lähettiläitä Epeirokseen ja Kreikkaan turvaamaan hyökkäysreitit Makedoniaan ja varmistamaan kreikkalaisten kaupunkien tuen Roomalle.Sota julistettiin keväällä 171 eaa. Ensimmäisinä viikkoina roomalaiset onnistuivat saamaan lukuisia pieniä voittoja makedonialaisista, mutta Perseus voitti myöhemmin samana vuonna roomalaisen konsuli Publius Licinius Crassuksen johtaman roomalaisarmeijan Kallinikoksen taistelussa Larissan lähettyvillä. 250 roomalaista kaatui ja 6 000 jäi vangeiksi. Crassus ja hänen seuraajansa eivät osoittaneet kovinkaan suurta kyvykkyyttä taistelussa, ja heidän joukkojensa liikkeet olivat huonosti koordinoituja. Samana vuonna taistelun jälkeen preettori Lucretius Galluksen ja myöhemmin L. Hortensiuksen joukot ryöstivät useita makedonialaismielisiä kaupunkeja, mikä lietsoi vihaa kreikkalaisissa.Seuraavina vuosina sota juuttui paikoilleen eikä kumpikaan puoli saanut strategista etua. Roomalaiset päätyivät lähinnä ryöstelemään makedonialaisia ja kreikkalaisia kaupunkeja. Perseus taas siirtyi puolustuskannalle ja keskittyi linnoittamaan asemiaan Makedonian rajalla. Vuonna 169 eaa. konsuli Quintus Marcius Philippus otti Makedoniassa olevan armeijan komentoonsa, muttei pystynyt pakottamaan makedonialaisia ratkaisevaan taisteluun, vaikka hänen onnistuikin murtautua äärimmäisen vaikeakulkuisen vuoristoalueen yli Olymposvuoren lähellä olevalle tasangolle ja vallata Herakleion, Dion sekä muut rannikkoalueen kaupungit.Lucius Aemilius Paullus valittiin uransa toisen kerran konsuliksi 15. maaliskuuta 168 eaa., ja hänestä tuli Makedoniassa olevan armeijan komentaja. Kesäkuun alussa 168 eaa. Paullus saapui Rooman armeijan leiriin lähellä Filan kaupunkia.
Roomalaisilla oli noin 35 000–40 000 miestä, mukaan lukien kaksi legioonaa. Näissä legioonissa oli poikkeuksellisesti 6 000 jalkaväkimiestä ja 300 ratsumiestä, kun normaalivahvuus oli 5 200 miestä. Ne olivat myös kokeneita, koska niihin kuului toisen puunilaissodan ja sitä seuranneiden konfliktien veteraaneja. Toisaalta legioonat olivat myös jossain määrin ikääntyneitä.Armeija, jonka vahvuus oli 14 000 jalkaväki- ja 600 ratsumiestä, kutsuttiin palvelukseen ja lähetettiin Makedoniaan Paulluksen mukana täydentämään legioonat määrävahvuuteensa. Joukot olivat pääasiassa roomalaisia ja latinalaisia. Liittolaisjoukkoja oli Makedoniassa jo ennestään: itaaleja, kreetalaisia, marrukiineja, pelignejä, traakialaisia ja samnilaisia. Numidialaiset olivat antaneet roomalaisille myös sotanorsuja, ja maavoimien tukena oli preettori Gnaeus Octaviuksen komentama laivastoeskaaderi.Pydnassa legioonat olivat keskustassa, Rooman liittolaiset niiden vieressä, ratsuväki sivustoilla ja 22 norsua oikealla sivustalla.
Perseuksen armeijan taktiikka, varustus ja kokoonpano periytyi Aleksanteri Suuren ja Filippos II:n sotavoimista. Armeijaan kuului makedonialaisten värväämiä ulkomaalaisia palkkasoturijoukkoja, mutta sen iskukykyisin voima oli 21 000 miehen suuruinen peitsifalangi, jonka aseena oli sarissa, noin 6,3 metriä pitkä keihäs. Sarissaa piti käsitellä kahdella kädellä, joten käsivarteen oli kiinnitetty pyöreä kilpi (pelta). Lisäksi miehillä oli pronssinen kypärä, kovetetusta pellavasta tehty rintapanssari ja säärisuojat.Falangin iskuvoima suuntautui eteenpäin eikä se voinut puolustautua sivustasta tulevia hyökkäyksiä vastaan, joten sen kylkiä piti suojata muilla jalkaväki- tai ratsuväkiyksiköillä. Falangisotilailla oli tosin miekka, mutta heitä ei ollut yleensä koulutettu miekkamiehiksi. Falangin valio-osasto Pydnassa oli kuninkaallinen kaarti eli agema, johon kuului 2 000–3 000 miestä ja jota komensivat Leonnatos ja Thrasippos. Loput makedonialaisten falangista oli jaettu pronssikilpiin (khalkaspides), jotka taistelivat vasemmalla puolella, ja valkokilpiin (leukaspides) oikealla puolella.Tiheä keihäsmuuri pelotti useampia vastustajia, ja falangi oli vaikea voittaa edestä päin, kunhan se vain pysyi linjassa. Paullus ei ollut aikaisemmin nähnyt falangia taistelussa, ja myöhemmin hän myönsi, että hänen elämänsä kauhistuttavin näky oli ollut makedonialaisten falangi etenemässä kohti hänen miehiään.Paionialaisten, agrianien ja muiden liittolaisten joukoissa oli 3 000 miestä. Armeijassa oli myös 2 000 galatialaista, 3 000 traakialaista, 3 000 kreetalaista ja jonkin verran kreikkalaisia Leonideksen komennossa. Perseus oli myös kerännyt Makedoniasta 3 000 ratsumiestä, ja lisäksi Odrysian kuningas Kotys VI oli antanut hänelle 1 000 ratsumiestä ja 1 000 jalkaväkimiestä, joten hänen armeijassaan oli yhteensä noin 40 000 jalkaväki- ja 4 000 ratsumiestä.
Roomalaisten leiri sijaitsi Filan alueella, mistä sai hyvin huonosti vettä, joten Paullus käski aluksi kaivaa kaivoja vedensaannin turvaamiseksi. Tämän jälkeen hän tiedusteli upseeriensa kanssa Elpeus-joen (nyk. Mavrólongo) aluetta, ja eteni sitten muutaman kilometrin pohjoiseen ja käski armeijan leiriytyä joen etelärannalle. Tiedusteluissa oli saatu selville, että Perseus oli linnoittanut Olymposvuoren ja merenrannan välisen alueen ja kaikki miehet ja naiset oli määrätty rakentamaan linnoituslaitteita. Valleilla oli erikokoisia heittokoneita, joten puolustuslinja oli erittäin vahva ja hyökkäys olisi ollut vaarallinen yritys.Samaan aikaan Paulluksen leiriin tuli tieto Perseuksen liittolaisen tappioista Illyriassa. Se rohkaisi roomalaisia, mutta vielä oli päätettävä, miten hyökkäys toteutettaisiin. Paullus kutsuikin upseerinsa consiliumiin keskustelemaan tilanteesta. Jotkut kannattivat suoraa hyökkäystä makedonialaisten puolustuslinjoja vastaan, kun taas toiset ehdottivat, että Octaviuksen laivat hyökkäisivät makedonialaisten kimppuun mereltä kauempana pohjoisessa, jolloin Perseus joutuisi vetämään joukkonsa pois asemista.Paullus ei kuitenkaan innostunut näistä ehdotuksista, ja kokouksen päätyttyä hän kutsui puheilleen kaksi Perrhaibiasta kotoisin olevaa kauppiasta, jotka tunsivat alueen hyvin. He kertoivat, ettei maasto ollut erityisen vaikeaa mutta Perseus oli asettanut osastoja puolustamaan vuoristoreittejä. Paullus päätti näiden tietojen perusteella lähettää tribuuni Publius Cornelius Scipio Nasican komentaman marssiosaston Herakleionista vuorten yli vihollisen selustaan kauppiaiden opastamina. Paullus toivoi yllättävänsä vihollisen ja valtaavansa sen asemat, jolloin pääjoukko voisi tunkeutua puolustuslinjan lävitse. Taisteluosaston koosta ei ole varmaa tietoa, mutta Livius ja Polybios kertovat siinä olleen 5 000 miestä ja Plutarkhos 8 000 jalkaväki- ja 320 ratsumiestä.
Paullus päätti harhauttaa Perseusta, joten hän käski Octaviuksen laivojen purjehtia Herakleioniin ja kerätä sen jälkeen muonavaroja kymmenen päivää. Myös Nasican osaston piti matkata aluksi Herakleioniin ja antaa näin Perseuksen uskoa, että iskuosaston oli määrä nousta laivoihin ja suorittaa maihinnousu pohjoisessa, makedonialaisten selustassa. Mutta kun osasto oli Herakleionissa, Nasica marssikin oppaiden avulla länteen kohti Pythionin lähellä olevaa solaa, aikeenaan hyökätä makedonialaisten kimppuun selustasta.Seuraavana päivänä Paullus teki harhautushyökkäyksiä makedonialaisten asemia vastaan Elpeus-joella. Tavoitteena oli kiinnittää Perseuksen huomio pois Nasican osastosta. Vaikean maaston takia taisteluita käytiin pääasiassa kevyen jalkaväen kesken. Makedonialaiset olivat vahvoilla, ja roomalaiset kärsivät tappioita vihollisen heittoaseiden takia. Parin päivän taisteluiden jälkeen Paullus kutsui joukkonsa takaisin.Tällä välin Nasica oli päässyt määränpäähänsä ja hyökännyt aamuyöllä. Makedonialaisten asemat vallattiin kiivassa lähitaistelussa, jossa roomalaiset olivat selvästi vahvempia. Tämän jälkeen osasto laskeutui Petran solan kautta tasangolle, lähelle Dionin kaupunkia.Eräs roomalaisten riveissä taistellut kreetalainen siirtyi Perseuksen puolelle ja kertoi, että roomalaisten taisteluosasto oli makedonialaisten selustassa. Perseus kokosi 10 000 palkkasotilasta ja 2 000 makedonialaista ja lähetti nämä Milon komennossa roomalaisia vastaan. Osasto kuitenkin lyötiin, ja Perseus päätti vetäytyä lähelle Katerinin kylää Pydnasta etelään. Tämä maasto sopi myös paremmin falangille. Paullus ylitti joukkoineen Elpeus-joen kohtaamatta lainkaan vastarintaa ja liittyi Nasican osastoon.Perseus oli vaikeassa tilanteessa, sillä hänen täytyi kohdata vihollinen taistelussa, jotta hänen arvovaltansa ei kärsisi. Hän ryhmitti 21. kesäkuuta armeijansa Pydnan eteläpuolella olevalle tasangolle. Paullus hämmästyi vihollisen päättäväisyydestä, mutta ei hyökännyt, vaikka monet hänen miehistään olivatkin eri mieltä. Nasica kehotti Paullusta hyökkäämään viipymättä, koska Perseuksen armeija oli nyt avoimella kentällä, mutta Liviuksen mukaan Paullus oli vastannut:
»Olen sodan monista ailahduksista oppinut, milloin on aika taistella ja milloin kieltäytyä siitä. Nyt kun seisomme tässä taisteluvalmiina, ei ole aikaa perustella sitä, miksi tänään on parasta olla toimettomana. Kysykää perusteitani toisella kertaa; nyt teidän on vain luotettava kokeneen komentajan sanaan.» (Livius, Ab urbe condita, 44. 36. (Suomentanut Heikki Tiilikainen)) 
Tämä oli todennäköisesti viisas päätös, sillä roomalaiset olivat uupuneita, kuri uhkasi romahtaa ja kiireesti kootut muodostelmat olivat hajanaisia. Perseuksen armeija oli taas täysissä voimissaan ja valmiina taisteluun. Oli epätodennäköistä, että roomalaiset olisivat voineet lyödä heidät. Paullus käski armeijansa vetäytyä hyvässä järjestyksessä hyökkäysten varalta, ja Perseus sai tyytyä moraaliseen voittoon vihollisen vetäytyessä. Roomalaisten armeija leiriytyi Olympos-vuoren länsirinteille makedonialaisten entisistä asemista länteen.Samana yönä sattui kuunpimennys, joka pelotti makedonialaisia. Liviuksen mukaan tribuuni Gaius Sulpicius Gallus selitti ilmiön roomalaisille, joten heidän leirissään ei syntynyt yhtä suurta paniikkia kuin makedonialaisilla. Paullus käski uhrata yksitoista hiehoa ja yhden härän Herakleelle. Pimennys aiheutti kuitenkin suurta levottomuutta makedonialaisten leirissä, sillä se ennusti yleensä kuninkaan loppua.Taistelun alusta on monia tarinoita. Lähellä roomalaisten leiriä oli joki, josta roomalaiset ja makedonialaiset hakivat juomavetensä. Liviuksen mukaan roomalaisten puolella puolustivat marrukiinien ja pelignien kohortit, makedonialaisten puolella taas 800 traakialaista. Päivällä 22. kesäkuuta roomalaisorjien kantojuhta pelästyi ja juoksi joen yli kohti traakialaisia, jolloin roomalaiset juoksivat sen perään ja tappoivat yhden traakialaissotilaan. Tästä seurasi ensin pieni kahakka, johon liittyi ensin molempien osapuolten etuvartiot ja sitten pääarmeijat. Plutarkhoksen mukaan Paullus päästi tarkoituksella hevosen juoksemaan vihollisleiriin provosoidakseen taistelun, mutta tämä pitää tuskin paikkansa. Paullus tajusi kuitenkin, että taistelu oli väistämätön, ja kävi leirissä rohkaisemassa sotilaitaan.
Taistelun tarkka sijainti on pystytty kartoittamaan. Antiikin lähteet kertovat Pydnan taistelun sijainnin olleen Pydnan kaupungin eteläpuolella olevalla tasangolla. Plutarkhoksen mukaan tämä maasto oli juuri oikeanlaista falangille ja tasangolle lähellä oleville rinteille pystyttiin sijoittamaan kevytaseisia jalkaväkijoukkoja.
Kummankin osapuolen armeijat ryhmittyivät kiireesti taistelukentälle ilman kunnollista taistelulinjaa. Osastot marssivat leireistään ja ryhmittyivät taistelumuotoon. Paullus itse johti I legioonansa roomalaisten rintaman keskustan oikealle lohkolle, makedonialaisten khalkaspides-joukkoja vastapäätä. Vuoden 173 eaa. konsuli Lucius Postumius Albinus komensi toista legioonaa. Se seurasi Paulluksen perässä ja asettui tämän vasemmalle puolelle.Paullus itse oli harmissaan siitä, että taistelu alkoi sekavasti, mutta kätki harminsa. Hän kiersi armeijaansa ja rohkaisi miehiään. Plutarkhoksen mukaan Paullus jätti pukeutumatta punaiseen panssaripaitaansa ja kypäräänsä, mahdollisesti osoittaakseen ylenkatsetta vihollista kohtaan.Polybios kertoo, että heti taistelun alettua Perseus jätti armeijansa ja pakeni Makedonian pääkaupunkiin Pellaan väittäen, että hänen täytyi uhrata Herakleelle. Poseidonios kuitenkin puolustaa Perseusta kertoen, että hän oli edellisenä päivänä saanut hevosenpotkun jalkaansa, eikä aluksi tämän vuoksi pystynyt ottamaan osaa taisteluun. Myöhemmin hän kuitenkin huonosta kunnostaan huolimatta nousi hevosen selkään ja ratsasti taisteluun ilman rintapanssariaan.
Makedonialaiset etenivät aluksi löyhästi porrastettuina ja pysähtyivät vasta roomalaisten ankaraan vastarintaan. Valiokaarti agema iski yhteen Rooman itaalisten liittolaisten kanssa. Kiivas yhteenotto ei johtanut mihinkään. Falangi pysyi koossa, eivätkä sivustahyökkäykset onnistuneet, koska sivustoja suojasivat palkkasoturiosastot. Lopulta pelignikohortin päällikkö Salvus yritti murtaa tilanteen sieppaamalla yksikön lipun ja heittämällä sen makedonialaisten riveihin. Saadakseen kallisarvoisen tunnuksen takaisin pelignit tekivät ankaran rynnäkön ja koettivat katkaista miekoillaan sarissa-keihäät. Makedonialaiset kärsivät tappioita, mutta pysyivät muodostelmassaan. Raskaita tappioita kärsineiden pelignien piti irrottautua ryhmittyäkseen uudelleen, ja samalla jotkut roomalaisten liittolaisista pakenivat. Plutarkhos kertoo, että Poseidonioksen mukaan itaalien vetäytyminen sai Paulluksen turhautumaan ja repimään tunikansa.
Tämän jälkeen falangi hyökkäsi ja liikkui hitaasti eteenpäin. Se oli kuitenkin edennyt jo pitkän matkan ja sen muodostelmat alkoivat hajota niiden kaartaessa luonnollisista syistä toisten yksiköiden tielle ruuhkauttaen armeijaa. Kaiken lisäksi maasto alkoi olla epätasaista, joten jotkut muodostelmat hajosivat jättäen sivustat paljaiksi. Paullus käski tällöin legioonansa hyökätä sivustoja vastaan. Kun makedonialaiset huomasivat uhan, jotkut pudottivat peitsensä ja ottivat miekkansa tupesta. Makedonialaisilla ei kuitenkaan ollut mahdollisuuksia hyvin varustautuneita ja koulutettuja legioonalaisia vastaan, ja he kärsivät ankaria tappioita. Roomalaisten oikealla siivellä sotanorsut olivat lähteneet liikkeelle aiheuttaen sekasortoa. Perseus oli tosin muodostanut erityisen norsuntorjuntaosaston (elefantomakhai) piikikkäine aseineen ja panssareineen ja yrittänyt totuttaa hevoset norsujen hajuun ja niiden suureen kokoon, mutta se ei ollut onnistunut.Makedonialaisten rintamassa oli nyt suuria aukkoja, ja koko makedonialaisten vasen sivusta oli pakokauhun vallassa norsujen takia, joten Paullus käski antaa ratkaisevan iskun Perseuksen armeijalle. Vähitellen legioonalaiset murtautuivat vihollisen rintamaan. Seuranneissa lähitaisteluissa roomalaisten gladius hispaniensis -miekan ja suuren ovaalinmuotoisen scutum-kilven yhdistelmä osoittautui tappavan tehokkaaksi ja aiheutti suuria tappioita makedonialaisille. Keskustassa loputkin falangeista lyötiin ja eloonjääneet kääntyivät pakoon. Perseus huomasi taistelun käännekohdan ja ratsasti pakoon Makedonian pääkaupunkiin Pellaan ratsuväkensä kanssa, joka ei ollut käytännössä osallistunut lainkaan taisteluun.Roomalaiset surmasivat eloonjääneitä armotta. Livius kertoo pimeyden pelastaneen loput makedonialaiset, sillä jos taistelu olisi alkanut aiemmin, koko Perseuksen armeija olisi todennäköisesti tuhottu. Hämärän laskeuduttua roomalaiset eivät kuitenkaan enää uskaltaneet lähteä ajamaan takaa vihollisiaan näiden omalla maaperällä.Taisteluun osallistui myös Paulluksen 17-vuotias poika Scipio Aemilianus, jonka Scipio Africanuksen poika oli adoptoinut, sekä Cato vanhemman poika. Molemmat kunnostautuivat hyvin taistelussa ansaiten isiensä tunnustuksen.
Vaikka taistelu kestikin vain tunnin, makedonialaisten riveistä ehti kaatua 20 000 sotilasta ja 11 000 otettiin vangeiksi. Vain makedonialaisten ratsuväki onnistui pakenemaan taistelusta ilman suuria tappioita. Roomalaisten tappiot olivat selvästi pienemmät, vain 1 000 kaatunutta ja vähän enemmän haavoittuneita. Liviuksen mukaan roomalaisten puolella oli vain 100 kaatunutta, pääasiassa pelignejä.Makedonialaisten valiokaarti agema oli pyyhitty pois taistelukentältä. Plutarkhos kertoo Perseuksen saaneen osuman keihäästä, joka oli repinyt hänen takkinsa.
Taistelun jälkeen Perseus pakeni Pellaan pienen ratsuväkiosaston kanssa ja kutsui ystävänsä ja liittolaisensa koolle. Harvat kuitenkin saapuivat paikalle, joten Perseus joutui lähtemään kaupungista Amfipoliksen kautta Galipsokseen, mistä hän jatkoi veneellä Traakianmerellä sijaitsevaan Samothraken saareen. Tämän jälkeen myös Octavius ilmestyi Samothrakeen, ja osin hänen painostuksestaan Perseus ja hänen poikansa päättivät lopulta antautua.Perseuksen tappio päätti sodan. Muutama päivä taistelun jälkeen suurin osa Makedonian kaupungeista oli antautunut, mukaan lukien Pella, jonka Paullus antoi ryöstää tyhjäksi. Perseus vietiin Roomaan, ja hän joutui kulkemaan Paulluksen suuressa voitontriumfissa, jossa tämä sai lisänimensä Macedonicus (Makedonialainen). Paulluksen triumfi oli tosin aluksi vaakalaudalla, sillä monet hänen sotilaansa ajattelivat, että heitä ei oltu palkittu riittävästi ansioistaan. Senaatti kuitenkin päätti myöntää Paullukselle triumfin. Erityisesti toisessa puunilaissodassa ansioitunut veteraani Marcus Servilius Pulex Geminus kannatti triumfin myöntämistä.Triumfi kesti poikkeuksellisesti kolme päivää. Ensimmäisenä päivänä näytettiin erilaisia taideteoksia, jotka oli ryöstetty Makedoniasta sodan aikana, toisena päivänä taas sotasaaliksi saatuja aseita ja muita varusteita. Viimeisenä päivänä esiteltiin kuningas Perseus, jonka jälkeen saapui Paullus upeasti koristelluilla sotavaunuilla. Plutarkhoksen mukaan Perseuksen ja hänen perheensä sekä palvelijoidensa kuljettaminen kahleissa kaupungin läpi sai monet roomalaiset liikuttumaan kyyneliin.Triumfin jälkeen Perseus karkotettiin perheineen italialaiseen Alba Fucensin vuoristokylään, jossa hän joutui elämään huonoissa olosuhteissa, kunnes kuoli vuonna 165 eaa. tai 162 eaa. Perseus jäi viimeiseksi antigonidien suvun hallitsijaksi. Makedonia jaettiin neljään tasavaltaan, jotka eivät saaneet käydä kauppaa toistensa kanssa. Paikalliset hallintomiehet vietiin Roomaan. Roomalaiset kukistivat myös Illyrian viimeisen kuninkaan Gentiuksen, joka oli ollut Perseuksen liittolainen. Lisäksi he rankaisivat Akhaian liittoa viemällä satoja johtomiehiä vankeuteen Italiaan. Heidän joukossaan oli kreikkalainen historioitsija Polybios.Pahiten kärsi kuitenkin Epeiros, josta Paullus päätti tehdä varoittavan esimerkin Makedonian ja Kreikan kansoille. Hän käski, että alueen 70:n kaupungin piti luovuttaa kulta- ja hopeavarastonsa roomalaisille. Tämän jälkeen hän ryösti ja tuhosi kaupungit surmaten ja orjuuttaen 150 000 ihmistä.Vaikka sodasta saadut voitot olivatkin suuret, Plutarkhos sanoo Paulluksen itse pysyneen köyhänä. Hän toi ainoastaan Perseuksen laajan kirjaston Roomaan poikiensa käyttöön. Kun Paullus kävi Delfoissa tapaamassa kuuluisaa oraakkelia, hän näki tyhjän jalustan, joka oli tarkoitettu kuningas Perseuksen patsaalle. Hän käski pystyttää paikalle omasta voitostaan kertovan muistomerkin, josta osa on säilynyt nykyhetkeen asti.Vaikka Makedonia oli nyt roomalaisten hallussa, vihollisuudet eivät loppuneet. Vuonna 150 eaa. alkoi neljäs makedonialaissota, kun eräs Andriskos yritti perustaa Makedonian kuningaskunnan uudelleen. Hän nousi kuninkaaksi nimellä Filippos VI ja väitti olevansa Perseuksen poika. Hänet kuitenkin voitettiin toisessa Pydnan taistelussa; Roomalaiset lakkauttivat Makedonian neljä tasavaltaa ja Makedoniasta tuli Rooman laajenevan valtakunnan ensimmäinen provinssi.
Pydnan taistelun päivämäärä on kiistanalainen. Taistelua edeltäneenä päivänä oli kuunpimennys, minkä perusteella taistelun mahdollinen ajankohta on pystytty laskemaan. Eräät yksityiskohdat eivät kuitenkaan sovi kreikkalaisen historioitsija Plutarkhoksen kuvaukseen, joten taistelun päivämääräksi on esitetty myös 11.–12. kesäkuuta 167 eaa. tai 2.–3. syyskuuta 172 eaa.
Goldsworthy, Adrian: Rooman puolesta – sotilaat, jotka loivat Rooman valtakunnan.    Ajatus Kirjat, 2006. ISBN 951-20-6951-2.    
Lendering, Jona: Battle of Pydna Livius.org.   Viitattu 5.8.2008. (englanniksi)
Henrikson, Alf: Antiikin tarinoita 1-2.    WS Bookwell Oy, 2001. ISBN 951-0-18515-9.    
Hammond, N. G. L.: A History of Macedonia: 336–167 B. C..    Oxford University Press, 1988. ISBN 0198148151.    (englanniksi)
 Kuvia tai muita tiedostoja aiheesta Pydnan taistelu Wikimedia CommonsissaKuvia Aemilius Paulluksen monumentista Delfoissa Romanarmy.Com (englanniksi)
Pyhä metsä, Kpassén pyhä metsä tai Kpassezun (ransk. Forêt Sacrée de Kpassè) (myös Kpassén pyhä lehto) sijaitsee Beninissä noin kilometrin päässä Ouidahin kaupungin keskustasta itään.  
Metsäalue on kärsinyt historiallisista tapahtumista ja kaupungin laajenemisesta, joiden seurauksena sen pinta-ala on pienentynyt 20 hehtaarista 1800-luvun lopulla 3,4 hehtaariin vuonna 2004. Urbaanista kehityksestä ja modernisaation paineista huolimatta useimmat ihmiset pitävät Kpassezunia ja sen henkiä huomattavana pyhänä paikkana Ouidahissa.Vuonna 1993 alue jaettiin kahteen osaan, matkailijoille tarkoitettuun alueeseen (0,2 hehtaaria) ja vierailijoilta kiellettyyn alueeseen, johon pääsevät vodouniin initioidut.
Saharan eteläpuolisessa Afrikassa matkailijat ovat maininneet 1600 ja 1700 luvuilta asti vanhoista pyhistä lehdoista ja maisemista, erityisesti Guinenlahden ja Länsi-Afrikan alueilla. Benininlahden alueella on paljon erilaisia pyhiä lehtoja.Perimätiedon mukaan alue oli 1400-luvulla Xwedan kuningas Kpassén maatilan aluetta. Xwedat olivat pieni alueella asuva maanviljelys- ja kalastajaheimo. Dahomeylaiset hyökkäsivät alueelle ja Kpassé pakeni tiheään ja pimeään metsään. Dahomeyn kuningas tiesi hänen paostaan ja yritti tavoittaa Kpassén sieltä. Kun Kpassé oli tullut metsän keskelle, hän käytti maagisia voimiaan ja muutti itsensä suureksi puuksi ja näin pelastui Dahomeyn kuninkaalta. Kpasséa muistetaan vieläkin kiintymyksellä ja ihmisillä on tapana vieläkin jättää hänelle raha- ja ruokauhrauksia. Myöhemmin metsän iso puu kaatui myrskyssä.
Paikallisten lähteiden mukaan metsän sakralisaatio juontaa alkunsa 1500-luvulle Savin kuningaskunnan perustamiseen. Kpassezun, joksi paikalliset kutsuvat metsää, oli luultavasti Savin luoneen kuningas Kpassén levähdyspaikka. Hän aloitti pitkän uskonnolisten ja symbolisten käyttötapojen perinteen 57 alueeseen liittyvän suvun parissa, jotka ovat pääasiassa peräisin Xwedan siitä etnisestä traditiosta. He tunnustavat paikan suojaamat jumalat, erityisesti Milicia exelsan (irokoa, joka on nimeltään loko fonin kielellä) ja jotka ovat tekemisissä useissa pyhissä, ja puhdistusseremonioissa ja initiaatioissa.
Metsässä on useita temppeleitä, alttareita ja paikkoja jotka on omistettu alkuperäisille jumalille, kuten kpasselko (Iroko), dangbe (Phyton-hallitsijalle) ja sakpatalle (Maan ja maallisten tautien jumala), sekä 1990-luvulla esiin tuodiolle jumallille, kuten xebioso (Ukkonen), gu (rauta ja metalli), avlekete (meri) ja legba (merkittävien ja pyhien paikkojen vartija).
Vodoun taiteiden ja kulttuurien festivaali Ouidahissa vuonna 1993 (Festival Ouidah 1992) johti metsän osan avaamiseen matkailijoille. Metsän avoimessa osassa on aukea, jossa on paikan historiaa edustavia puita ja gozin maja, sekä 22 veistoksen sarja, jotka kuvaavat paikallisia vodoun-jumalia. Matkailijoille tarkoitettu polku on maisemoitu ja hallitsevan suvun jäsenet järjestävät ohjattuja kävelykerroksia. Matkailijoille halutaan selvittää pyhää metsää, alueen kosmologiaa ja siihen liittyviä arvoja.

Pyhältö on kylä Haminan kaupungissa, Kymenlaakson maakunnassa. Pyhältö kuului Vehkalahden kuntaan vuoden 2003 alkuun asti, jolloin Vehkalahti ja Hamina yhdistyivät. Kylä sijaitsee valtatie 26 varrella noin 25 kilometriä Haminan keskustasta pohjoiskoilliseen. Pyhältö on Haminan pohjoisosien keskus, muita alueen kyliä ovat Ihamaa, Lankila ja Turkia. 
Pyhällön koulu aloitti toimintansa vuonna 1886 ja on Vehkalahden vanhimpia kouluja. Kylän urheiluseura Pyry perustettiin vuonna 1933, mutta jo 1890-luvulla kylässä toimi Vehkalahden ensimmäinen urheiluseura, Yritys.  Pohjois-Vehkalahden metsästysyhdistys perustettiin Pyhällössä vuonna 1948. Suunnistuskilpailu Jukolan viesti järjestettiin Pyhällön ja Turkian kylien alueella vuonna 1971. 
Kylässä toimii Pyhällön koulu jossa annetaan opetusta peruskoulun 1-6 luokkalaisille sekä esikoululaisille. Myös päiväkoti toimii koulun yhteydessä. Kylän keskustasta löytyy lisäksi Kymen Seudun Osuuskaupan Sale-myymälä sekä urheilukenttä ja jääkiekkokaukalo. 
Urheilutoimintaa Pyhällössä järjestää Vehkalahden Veikkojen kyläosasto Pyhällön Pyry, ja metsästystoimintaa harjoittaa Pohjois-Vehkalahden metsästysyhdistys. Pyhällössä toimii myös oma kylätoimikunta. Matkailijoita kylässä palvelevat Mustaniemen leirintäalue ja rosvopaistiravintola POP-Cafe. Lisäksi viereisessä Turkian kylässä sijaitsevat tanssilava Turkian lava sekä Heinälammin luontopolku.
Pyhällön kylän läpi kulkee Haminan ja Luumäen Taavetin välinen valtatie 26. Pyhällön pikavuoropysäkki palvelee kaukoliikenteen yhteyksiä Helsingin, Haminan ja Lappeenrannan välillä. Helsingin ja Joensuun välinen yöpikavuoro liikennöi päivittäin molempiin suuntiin Pyhällön kautta. Kylästä on myös paikallisbussiyhteys Haminan keskustaan.

Pyhän Kolminaisuuden luostari (kreik. Μονή Αγίας Τριάδας, Moní Agías Triádas) on ortodoksinen luostari Meteoran luostarialueella Kreikassa. Luostari on omistettu Pyhälle kolminaisuudelle.
Pyhän Kolminaisuuden luostari on perustettu erään tiedon mukaan jo vuonna 1362. Toisen tiedon mukaan se olisi rakennettu 1400-luvulla. Perustajaksi mainitaan munkki nimeltä Dometios. Luostarin pääkirkko (katholikon) on rakennettu vuonna 1475–1476 ja sen maalaukset ovat vuodelta 1741. Kirkko on malliltaan risti neliössä.Luostari sijaitsee Meteoran alueen eteläosassa lähellä Pyhän Stefanoksen luostaria. Luostari on edelleen Meteoran luostareista vaikeapääsyisimpiä. Luostariin pääsy vaati ensin laskeutumista alas kalliopylvään juurelle ja sitten 145 askelman nousua ylös luostarille. Luostarin sisäänkäynnin luona on Johannes Kastajalle omistettu kappeli. Luostarin kokoelmiin kuului aiemmin 124 käsikirjoitusta. Ne ovat vuodesta 1953 Pyhän Stefanoksen luostarissa.Luostari oli yksi tapahtumapaikoista James Bond -elokuvassa Erittäin salainen.

Miesten pyöräilyn maantieajo kesäolympialaisissa 1896 käytiin 12. huhtikuuta. Reitti oli 87 kilometriä pitkä ja sillä ajettiin Ateenasta Marathoniin ja takaisin. Kilpailuun osallistui seitsemän urheilijaa kolmesta maasta ja sen voitti kreikkalainen Aristidis Konstantinidis. 
Kilpailussa Konstantinidis johti kilpailua alusta aina Marathoniin saapumiseen saakka. Hänen polkupyöränsä kuitenkin hajosi matkalla takaisin, joten Edward Battel ohitti hänet ennen kuin hän pääsi jatkamaan toisella polkupyörällä. Sekä Konstantinidis että Battel kaatuivat vielä tämän jälkeen. Battelin kaatuminen oli tarpeeksi vakava pudottaakseen hänet August von Gödrichin taakse.
Suomen pyöräilymestaruudesta kilpailtiin jälleen kahdeksan vuoden tauon jälkeen vuonna 1908. Tampereen Pyrintöä edustanut Arvi Salmi voitti kaksi matkaa kolmesta, joka riitti mestaruuteen. Lyhimmän matkan voitti Viipurin Reippaan Arvi Mustonen. 

Pyramidion oli muinaisessa Egyptissä pyramidien ja obeliskien nelisivuinen lakikivi.  Sen egyptinkielinen nimi oli benben, mikä yhdistää sen myyttiseen benben-kiveen. Pyramidionit valmistettiin Vanhan valtakunnan aikaan hienosta kalkkikivestä, dioriitista tai graniitista ja peitettiin kullalla tai elektrumilla. Keskivaltakunnan ajalla valmistusaineeksi vakiintui graniitti. Obeliskin pyramidion oli yhtä kappaletta varren kanssa.
Pyramidioneihin kaiverrettiin yleensä maagisia tekstejä. Esimerkiksi  Amenemhat III:n pyramidionissa lukee: "Avattakoon kuninkaan kasvot, niin että hän näkee taivaanrannan herran (Horakhti) kun tämä kulkee taivaan poikki; antakoon hän kuninkaan loistaa kuin jumala, ikuisuuden herra ja tuhoutumaton."
Reeves, Nicholas: Muinaisen Egyptin aarteet - Tärkeimmät löyöt vuosi vuodelta.   Iso-Britannia: Otava, 2000. ISBN 951-1-17722-2.    
Egypti: Faraoiden maa. (Ägypten: Die Welt der Pharaonen.) Toimittaneet Regine Schulz ja Matthias Seidel. Suomennos: Sonja Mäkinen ja Kaarina Niemi.  Köln: Könemann, 2000. ISBN 3-8290-5710-5.    

Pyromania on hard rock -yhtye Def Leppardin kolmas albumi, joka julkaistiin vuonna 1983. Se oli yhtyeen läpimurtoalbumi, jota on pelkästään USA:ssa myyty yli 10 miljoonaa kappaletta. Albumi raivasi tietä ns. "tukkaheville", josta tuli myöhemmin suosittua. Singleistä hiteiksi nousivat Photograph, Rock of Ages ja Foolin' . Pyromania on kahteen edelliseen levyyn verrattuna viimeistellymmin tuotettu, vähemmän rosoinen ja on ensimmäinen levy, jolla myöhemmin tutuksi tullut Leppard-soundi on läsnä. 
Levyn nauhoitusten ollessa käynnissä kitaristi Pete Willis sai potkut alkoholinkäyttönsä johdosta. Hänen tilalleen tuli glam-yhtye Girlistä Phil Collen.
Kappaleen Rock of Ages saksalta kuulostava kuuluisa intro "Gunter glieben glauchen globen" on peräisin tuottaja Mutt Langelta, joka oli kyllästynyt toistamaan one-two-three-four kerta toisensa jälkeen. Yhtyettä heitto huvitti ja se päätyi levylle. Lause ei kuitenkaan oikeasti tarkoita saksaksi mitään. Sama intro kuultiin 15 vuotta myöhemmin The Offspring -yhtyeen kappaleessa Pretty Fly (for a White Guy).

Pyynikin seurakunta oli Tampereella toiminut evankelis-luterilainen seurakunta. Seurakunta kuului Tampereen seurakuntayhtymään.
Pyynikin seurakunnan alueeseen kuuluivat Pyynikin, Pyynikinrinteen, Amurin, Särkänniemen ja Kaakinmaan kaupunginosat Hämeenpuiston länsipuolella. Pyynikin seurakuntaan kuului vuoden 2013 alussa 7 613 jäsentä .
Pyynikin seurakunta on perustettu vuoden 1953 seurakuntajaossa, jolloin Tuomiokirkkoseurakunnasta erotettiin Härmälän, Kalevan, Pyynikin ja Viinikan seurakunnat. Seurakunta lakkautettiin 7. tammikuuta 2014 ja samalla perustettiin uusi Tampereen tuomiokirkkoseurakunta, joka koostuu aiemmista Kalevan ja Pyynikin seurakunnista ja Tampereen tuomiokirkkoseurakunnasta. 
Aleksanterin kirkko sijaitsee Pyynikin kirkkopuistossa. Kirkko vihittiin käyttöön 1881 ja arkkitehtuuriltaan se edustaa lähinnä uusgotiikkaa, jossa on eri tyylisuuntien vaikutusta. Kirkkoon mahtuu 1300 henkeä. Aleksanterin kirkon vuonna 2008 valmistuneessa kryptassa on seurakuntasali 80 hengelle.
Pyynikin kirkontupa sijaitsee osoitteessa Mustanlahdenkatu 21 A. Kirkontuvan saliin mahtuu 60 henkeä.
Pyynikin seurakuntakoti sijaitsee osoitteessa Kisakentänkatu 18. Rakennuksessa on aiemmin sijainnut pappila, joten talo tunnetaan myös Pyynikin pappilana. Seurakuntasaliin mahtuu 50 henkeä, Roosaan huoneeseen 20 henkeä. Alakerrassa sijaitsee partiotiloja.

Quincy James Owusu-Abeyie, pelaajanimeltään Quincy, (s. 15. huhtikuuta 1986 Amsterdam, Alankomaat) on ghanalais-alankomaalainen jalkapalloilija, joka edustaa kreikkalaisseura Panathinaikosia. Quincyn sukujuuret ovat Ghanassa.
Hyökkääjänä pelaava Quincy pelasi Ajaxin juniorijoukkueissa seitsemän vuotta, kunnes Arsenal osti hänet syyskuussa 2002. Arsenalissa hän pelasi ensimmäisen ottelunsa 28. lokakuuta 2003 liigacupissa Rotherham Unitedia vastaan. Ensimmäisen Arsenal-maalinsa Quincy iski 9. marraskuuta 2004 liigacupissa Evertonin verkkoon.
Kesällä 2005 Quincy pelasi Alankomaiden joukkueessa maan järjestämissä nuorten MM-kilpailuissa. Spartak osti hänet 31. tammikuuta 2006. Quincy kävi lainassa Celta Vigossa, Birmingham Cityssä, Cardiff Cityssä ja Portsmouthissa. Vuonna 2010 hän siirtyi Al-Saddiin, josta kävi lainassa Málagassa ja Panathinaikosissa, johon siirtyi vuonna 2012.

Quintus Curtius Rufus (k. 53) oli roomalainen historioitsija, joka kirjoitti ensimmäisellä vuosisadalla. Hänen henkilöllisyytensä ja elinaikansa ovat aiheuttaneet kiistoja. Hän kuitenkin kirjoitti keisariaikana ja todennäköisesti Claudiuksen kaudella. Curtius oli luultavasti tunnettu myös poliitikkona ja sotilaana, ja tärkein lähde hänen elämästään on Tacituksen Annaalit.
Curtiuksen ainoa edes osittain nykypäivään säilynyt teos on kymmenen kirjaa käsittävä Aleksanteri Suuren elämäkerta Historiae Alexandri Magni Macedonis. Siitäkin kaksi ensimmäistä kirjaa ovat kadonneet eivätkä loput kahdeksan ole täydellisiä. Siitä tunnetaan nykyään 123 käsikirjoitusta, ja se on ainoa latinaksi kirjoitettu Aleksanterin elämäkerta. Curtius käytti teoksensa lähteenä muun muassa Kleitarkhosta ja kirjoitti sensaatiohakuisesti ja tunteisiin vetoavasti. Henkilöistä ja paikoista hän kirjoitti usein lyhyesti ja yleensä yliampuvasti. Teosta onkin kuvailtu jopa ”historialliseksi fiktioksi”, vaikka sitä arvostettiin suuresti keskiajalla ja renessanssin aikaan.
Curtiuksen henkilöllisyydestä ja ajankohdasta, jolloin hän kirjoitti teoksensa, on käyty kiivasta keskustelua. Viimeisen sadan vuoden aikana Curtiuksen elinaika on sijoitettu yli tusinan Rooman keisarin hallituskaudelle, aina Augustuksesta Konstantinus Suureen. Nykyään pidetään kuitenkin todennäköisimpänä, että Curtius eli keisari Claudiuksen aikana. Toinen mahdollisuus on Vespasianuksen hallituskausi. Curtiuksen teoksen ajoittamista pidetään yhtenä klassisen filologian vaikeimmista ongelmista.Joka tapauksessa on selvää, että Curtius kirjoitti keisariaikaan. Tämä käy ilmi lyhyestä kappaleesta kymmenennessä kirjassa (10.9.1-6), jossa mainitaan princeps eli keisari, joka ”loistaa kuin uusi tähti yössä”. Siitä, mihin keisariin tämä teksti viittaa, on kiistelty. Tärkeimpiä ehdokkaita ovat Augustus, Claudius, Vespasianus ja Septimius Severus. Lisäksi myös Caligulaa, Nervaa, Trajanusta ja Severus Alexanderia on esitetty, mutta teksti viittaa myös muihin vallantavoittelijoihin, joita näiden keisarien aikaan ei ollut. Septimius Severuksen hallituskautta ja Parthian valtakunnan loppua vuonna 224 on esitetty Curtiuksen teoksen kirjoitusajankohdan takarajaksi. Curtius mainitsee myös, että Tyros nauttii rauhasta Rooman vallan alla. Tämä ei sovi vuosiin 193–224, koska Pescennius Niger ryösti kaupungin vuonna 193 ja vuonna 198 kaupunki perustettiin uudelleen Rooman koloniana. Curtius pitää myös Eufratia Rooman ja Parthian rajana, joten hän eli luultavasti myös ennen Severusta, jonka aikana Mesopotamia liitettiin Roomaan. Hän eli luultavasti myös ennen Marcus Aureliusta tai Trajanusta, joiden aikana Rooman valta laajeni Eufratin itäpuolelle. Luultavasti Curtius kirjoitti ensimmäisen vuosisadan aikana.Keisari, johon Curtius viittaa, ei ilmeisesti perustanut keisarikuntaa vaan palautti rauhan valtakuntaan, joten Augustus ei tule kyseeseen. Kyseinen keisari ei myöskään osallistunut sisällissotaan, vaan pikemminkin esti sisällissodan syttymisen. Curtiuksen mukaan valtakunta oli tuolloin ”ilman päätä”. Nämä kuvaukset sopivat parhaiten Claudiukseen. Claudiusta pidettiin epäsopivana hallitsijaksi, ja häntä voi verrata Aleksanteri Suuren velipuoleen Filippos III Arrhidaiokseen, jota miltei kaikki muut historioitsijat paitsi Curtius pitävät vähäjärkisenä. Lisäksi Arrhidaioksella ja Claudiuksella oli kummallakin sankarillinen pikkuveli, ja Claudiuksen veljeä Germanicusta verrattiinkin Aleksanteriin. Curtius on siis ilmeisesti muokannut Arrhidaioksen kuvaa niin, että se sopisi paremmin Claudiukseen. Curtiuksen mukaan Arrhidaios osallistuu vastahakoisesti Aleksanterin kuoleman jälkeiseen valtataisteluun. Häntä on helppo manipuloida, koska hän on nuori ja kokematon, mutta hän ei ole henkisesti jälkeenjäänyt. Curtiuksen historiassa löytyy myös muita viittauksia Rooman keisareihin. Hänen teoksessaan Aleksanteri muuttuu Caligulan tavoin ajan myötä julmaksi hallitsijaksi. Aleksanterin kuoleman jälkeen Perdikkas teeskentelee, ettei halua kruunua, samaan tapaan kuin Tiberius teki Augustuksen kuoltua.Keisariajan alkuajoilta tunnetaan kaksikin Curtius Rufusta, joista toinen saattaa olla Historiae Alexandri Magnin kirjoittaja. Suetonius mainitsee teoksessaan De Grammaticis et Rhetoribus Curtius Rufuksen, joka eli Augustuksen, Tiberiuksen, Caligulan ja Claudiuksen aikana. Curtiuksen historia on myös hyvin retorinen, mikä sopisi hyvin Suetoniuksen reettoriin. Toinen tunnettu Curtius Rufus on Tacituksen ja Plinius nuoremman mainitsema sotilas ja poliitikko. Hän eteni urallaan aina senaattoriksi asti, ja hän oli konsuli vuonna 43 ja myöhemmin African prokonsuli. Epigrafisten lähteiden mukaan hänen praenomeninsa oli Quintus. On myös mahdollista, että reettori ja sotilas olivat yksi ja sama henkilö.
Oletettavasti Historiae Alexandri Magni Macedoniksen kirjoittaja oli poliitikkona ja sotilaana tunnettu Curtius. Tärkein lähde hänen elämästään on Tacituksen Annaalit (11.20). Curtius oli eräiden väitteiden mukaan gladiaattorin poika, ja alhaisen syntyperänsä takia hän loi luultavasti uransa armeijassa ennen siirtymistään politiikkaan. Nuorena miehenä hän liittyi African kvestorin seurueeseen. Hadrumentumin kaupungissa Curtiukselle ilmestyi näyssä ylimaallinen naishahmo, joka ennusti Curtiuksen palaavan Africaan sen prokonsulina. Curtius rohkaistui tästä ja lähti Roomaan, jossa hänet valittiin kvestoriksi. Curtiuksen tiedetään olleen preettorina Tiberiuksen ollessa keisarina. Preettorin virkaa haki myös moni Curtiusta ylhäisempää sukua oleva henkilö. Tiberius ei pitänyt tätä ongelmana, ja hän kommentoi Curtiuksen alhaista syntyperää sanomalla: 
Roomalainen virkamiesura seurasi yleensä perinteistä cursus honorumia, mutta Curtiuksen preettorinviran ja konsulikauden välillä oli kuitenkin epätavallisen pitkä aika. Tätä on selitetty sillä, että Curtiuksen tukija oli luultavasti Tiberiuksen pretoriaaniprefekti Sejanus. Sejanus menetti kuitenkin asemansa vuonna 31, ja Curtius pääsi etenemään urallaan vasta Claudiuksen noustua keisariksi. Ilmeisesti Curtius kirjoitti Historiae Alexandri Magni Macedoniksen vuosina 31–41. Claudiuksen noustua keisariksi Curtius nimitettiin konsuliksi lokakuussa 43. Myöhemmin hän toimi myös maaherrana Germania Superiorissa, ja hänelle myönnettiin ornamenta triumphalia germaaneja vastaan saadusta voitosta vuonna 47 tai 48. Lopulta hänet nimitettiin African provinssin prokonsuliksi. Hän kuoli vuonna 53.
»Hän eli hyvin vanhaksi, ja oli esimiehiään kohtaan hapan mutta imarteleva, alempiaan kohtaan ylimielinen, ja vertaistensa seurassa hankala» (Tacitus, Keisarillisen Rooman historia 11.21. Suomentanut Iiro Kajanto)
Curtius saattoi olla kotoisin Valentiasta Provencesta, sillä vuodelle 88 ajoitetusta piirtokirjoituksesta selviää, että eräs Q. Curtius Rufus toimi silloin paikallisena virkamiehenä (duovir).
Historiae Alexandri Magni Macedonis on ainoa nykyaikaan säilynyt latinaksi kirjoitettu Aleksanterin elämäkerta. Teos on säilynyt jopa 123:na eri käsikirjoituksena, joista vanhin on 800-luvulta. Kaikki käsikirjoitukset ovat kuitenkin huonokuntoisia, ja ne perustuvat samaan alkuperäistekstin, joka on sekin ollut epätäydellinen. Säilyneen version tekstissä on useita aukkoja, ja teoksen kaksi ensimmäistä kirjaa puuttuvat kokonaan. Teoksen alun puuttumisen takia teoksen alkuperäinen nimi ja tarkoitus eivät ole selvillä, ja jopa kirjoittajan oikea nimi jää epävarmaksi. Tärkeimmissä säilyneissä käsikirjoituksissa teoksen kirjoittajaksi kerrotaan kuitenkin Curtius Rufus, ja myös praenomen Quintus mainitaan kaikissa paitsi yhdessä versiossa.Eri käsikirjoituksissa teoksen nimeksi annetaan Historiae, Historiae Alexandri Magni Macedonis tai Historiae Magni Macedonis Alexandri.
Curtiuksen teoksesta ovat säilyneet vain kirjat 3-10. Lisäksi teoksessa on suuria aukkoja viidennessä kirjassa, kuudennen kirjan alussa ja kymmenennen kirjan keskiosassa. Curtius jakoi teoksensa kahteen viiden kirjan osaan. Ensimmäiset viisi kirjaa käsittelevät Aleksanterin ja Dareioksen kamppailua ja sitä, kuinka fortuna eli onni vaikuttaa heidän kohtaloihinsa. Viisi jälkimmäistä kirjaa keskittyvät Aleksanteriin sotapäällikkönä, kuninkaana ja tyrannina.Erään arvion mukaan ensimmäinen kirja alkoi Filippos II:n murhasta ja Aleksanterin noususta valtaistuimelle ja loppui Aleksanterin saapumiseen Hellespontokselle. Toinen kirja olisi käsittänyt Granikosjoen taistelun ja loppunut Memnonin kuolemaan. Ensimmäinen kirja ei luultavasti käsitellyt Aleksanterin nuoruutta, koska Kleitarkhos ei sitä käsitellyt. Ensimmäinen kirja saattoi sisältää esipuheen, jossa kirjoittaja on voinut kertoa itsestään ja teoksensa tarkoituksesta.
Curtiuksen Historiaen säilyminen nykypäivään on arvoitus. Kukaan keisariajan tai myöhäisantiikin kirjoittaja, kriitikko tai historioitsija ei viittaa Curtiuksen teokseen. Muita nykypäivään säilyneitä Aleksanteri-historioitsijoita, Arrianosta, Diodorosta, Trogusta ja Plutarkhosta siteerataan muissa antiikin aikaisissa lähteissä.
Mielipiteet Curtiuksen teoksesta ovat vaihdelleet jyrkästi vuosisatojen aikana. Keskiajalla ja renessanssin aikana sitä pidettiin suuressa arvossa. 1180-luvulla Gautier de Châtillon kirjoitti Curtiuksen perusteella oman latinankielisen eepoksen Alexandreis. Vuonna 1230 Rudolf von Ems kirjoitti Aleksanterin elämästä runomuotoisen version, joka perustui Curtiuksen teokseen, ja vuonna 1250 piispa Philip Walter laati oman Curtiukseen perustuneen Alexandreisin. 1300-luvulla useat italialaiset humanistit käyttivät Curtiusta lähteenään ja ihailivat hänen tyyliään. Kerrotaan myös, että Aragonian kuningas Alfonso V parantui luettuaan Curtiuksen teoksen. Curtius olikin Pohjois-Italian ruhtinaiden suosiossa. Curtiuksen teos käännettiin vuonna 1348 italiaksi. 1400-luvulla etsittiin täydellistä versiota Curtiuksen teoksesta, ja vuonna 1426 kardinaali Nicolaus Cusanus luulikin löytäneensä version, jossa oli Curtiuksen kadonnut ensimmäinen kirja. Kävi kuitenkin ilmi, että kirjaan oli lisätty sivu jostain toisesta kirjasta. Vindelinus Spirensis julkaisi Historiae Alexandri Magni Macedoniksen editio princepsin Venetsiassa vuonna 1470 tai 1471.Curtiuksen teos oli suosittu, ja se julkaistiin uudelleen vuosina 1472, 1475 ja 1481. Teoksesta ilmestyi uusia korjattuja laitoksia 1500-luvulla. Johannes Freinsheimin vuonna 1648 julkaisemalla versiolla oli suuri vaikutus tiedeyhteisöön, ja Freinsheim laati saatavilla olevista lähteistä Curtiuksen kahden ensimmäisen kirjan rekonstruktion. Hän korjaili myös tekstissä olleita aukkoja ja lisäsi teokseen omat kommenttinsa. Freinsheimin korjaukset ja lisäykset otettiin mukaan myös moneen myöhempään julkaisuun. 1800-luvulla teoksesta ilmestyi useita versioita.Nykypäivään säilyneistä 123 käsikirjoituksesta viittä pidetään nykyään parhaimpina. Edmund Hedicke kokosi vuonna 1867 Curtiuksen tekstistä version, joka koostui viidestä eri käsikirjoituksesta.Curtius joutui kritiikin kohteeksi 1900-luvulla. Esimerkiksi Tarn piti Curtiusta ”lahjakkaana amatöörinä”. Hänen mukaansa Curtius käytti lähteitään huolimattomasti. Curtiuksen teos on leimattu sensaatiohakuiseksi, jopa ”historialliseksi fiktioksi”. Toisaalta Curtius kertoo viidennessä kirjassaan kirjoittavansa historiaa ja kommentoi vielä historiografian tekniikkaa.
Aleksanteri Suuren elämästä on säilynyt aikalaiskuvauksia ainoastaan katkelmina, ja nykypäivään säilyneet viisi päälähdettä ovat myöhempää perua. Diodoros Sisilialainen kirjoitti ensimmäisellä vuosisadalla eaa. maailmanhistorian, jonka 17. kirja käsitteli Aleksanteria.  Pompeius Trogus, joka eli Augustuksen aikana, käsitteli Aleksanteria kahden kirjan verran teoksessaan Historiae Philippicae. Troguksen teos on säilynyt nykypäivään vain Junianus Justinuksen lyhennelmänä. Lisäksi Plutarkhos kirjoitti Aleksanterin elämäkerran 100-luvun alussa. Nämä kolme yhdessä Curtiuksen teoksen kanssa kuuluvat niin sanottuun vulgataan eli yleiseen traditioon. Niiden lisäksi nykypäivään on säilynyt Arrianoksen Aleksanterin elämäkerta. Nykytutkijat ovat yleensä suosineet Arrianosta vulgata-lähteiden kustannuksella.Curtius ja Diodoros ovat käyttäneet pitkälti samaa lähdettä, joka luultavasti oli Kleitarkhos. Kleitarkhos kirjoitti pian Aleksanterin kuoleman jälkeen, mutta hän ei itse ollut mukana Aleksanterin sotaretkillä. Diodoroksen 17. kirjan uskotaan olevan suurelta osin lyhennelty versio Kleitarkhoksen Aleksanteri-elämäkerrasta. Mutta vaikka Curtius ja Diodoros käyttivätkin samaa lähdettä, heidän teoksensa eroavat toisistaan. Diodoros kirjoitti maailmanhistoriaa, ja hänen oli pakko lyhentää Kleitarkhoksen elämäkertaa. Curtius kirjoitti puolestaan vain Aleksanteria käsittelevän elämäkerran ja käytti hyväkseen myös muita lähteitä. Curtius ei usein kuitenkaan mainitse, mitä lähdettä hän käyttää. Tarn esitti, että Curtius olisi käyttänyt lähteenään Diodoroksen 17. kirjaa, mutta tätä ei pidetä nykyään todennäköisenä.Curtius mainitsee Kleitarkhoksen teoksessaan kahdesti mutta Ptolemaioksen ja Timageneen vain kerran. Timageneesta ei tiedetä juuri mitään, ja hänen Aleksanterin elämäkertansa mainitaan vain Curtiuksen teoksessa. Curtiuksen ja Arrianoksen teoksissa on joitakin kohtia, jotka ovat hyvin samanlaisia. Luultavasti Curtius käytti näissä kohdissa lähteenään Ptolemaiosta, joka oli Arrianoksen päälähde.On myös väitetty, että Curtius ja Diodoros käyttivät Kleitarkhoksen lisäksi lähteenään Duris Samoslaisen historiaa ja Diyllosta. Hammondin mukaan Curtius käytti Diyllosta muun muassa Kreikkaa käsittelevissä asioissa. Kreikan tapahtumien kuvaukset poikkeavat tyyliltään muusta tekstistä esimerkiksi siten, että ne ovat vähemmän sensaatiomaisia eivätkä suhtaudu Aleksanteriin vihamielisesti. Curtius olisi lisäksi käyttänyt Hegesias Magnesialaista neljännessä kirjassa, jossa kuvataan Gazan tapahtumia. Seitsemännessä kirjassa Curtius käyttää Hammondin mukaan Kleitarkhoksen lisäksi muun muassa Aristobulosta ja Onesikritosta.Curtius on saattanut käyttää Onesikritoksen lisäksi lähteenään myös Nearkhosta, sillä kumpaankin viitataan Curtiuksen kymmenennessä kirjassa. Tarn arveli, että Curtius olisi käyttänyt useita muitakin lähteitä. Hän esitti kolme mahdollista lähdettä, joista ensimmäinen olisi käsitellyt erilaisia makedonialaisia traditioita ja Makedonian yhteiskuntaa. Tästä lähteestä Curtius olisi saanut muun muassa kuvauksen perinteisestä leivän leikkaamisesta makedonialaisen avioliittoseremonian yhteydessä. Toinen lähde olisi ollut kokoelma kreikkalaisten palkkasotilaiden muistelmia. Kolmas lähde olisi kuulunut peripateettiseen traditioon, ja se olisi ollut myötämielinen Aristotelesta ja Kallisthenesta kohtaan. Myöhemmät tutkijat ovat kuitenkin arvostelleet Tarnin teoriaa.Lähteiden lisäksi Curtiuksen tekstistä voi päätellä, että hän käytti malleinaan myös esimerkiksi Liviusta ja Vergiliusta. Esimerkiksi eräässä kohdassa Curtiuksen kuvaus Aleksanterista on hyvin samanlainen kuin Liviuksen kuvaus Hannibalista. Hannibalin tavoin Aleksanteri osaa vain valloittaa uusia maita mutta ei osaa hyödyntää voittoa. Curtius lainaa ja muokkaa tällaista materiaalia vapaasti, ja siksi hänen Aleksanterinsa on roomalaisen näkökulman värittämä. Curtius oli myös poliitikko ja tunsi hyvin roomalaisen politiikan kuviot. Tämä näkyy esimerkiksi Amyntas Andromeneen pojan puolustuspuheessa, sillä se muistuttaa hyvin paljon puolustuspuhetta, jonka M. Terentius luki, kun häntä vuonna 32 syytettiin maanpetturuudesta. Tämä puolustuspuhe on säilynyt Tacituksen teoksissa. Curtius lainaa myös Herodotokselta: esimerkiksi Dareios laskee joukkojensa määrän samaan tapaan kuin Kserkses tekee Herodotoksen historiassa. Lisäksi hän näkee samanlaisia enneunia kuin Kserkses. Persian porttien taistelu muistuttaa paljon Thermopylain taistelua ja niin edelleen.
Curtiuksen tyyli on saanut vaikutteita retoriikasta, ja hänen tekstinsä on sensaationhakuista ja tunteisiin vetoavaa. Hän pitää myös eksoottisista ja kaukaisista asioista. Curtiuksen teoksessa on useita joukkokohtauksia ja kohtauksia, joissa väkijoukot tai sotilaat joutuvat paniikkiin, ja hän pitää myös vastakohdista ja ironisista käänteistä.Curtius kuvaa henkilöitä ja paikkoja usein lyhyesti, ja yleensä kuvaukset ovat yliampuvia tai täysin vääriä. Esimerkiksi Parmenionista Curtius kertoo, että ”hän oli saavuttanut paljon ilman Aleksanteria, mutta Aleksanteri ei ollut saavuttanut mitään ilman Parmenionia”. Curtius kertoo itse yhdeksännessä kirjassaan (9.1.34), että hän on ottanut lähteistään enemmän asioita kuin mitä itse uskoo todeksi. Hän valitsee aina romanttisimman, liioitelluimman tai pateettisimman materiaalin. Maantieteestä hän kirjoittaa surkeasti mutta kuvailee kauniita maisemia ja luonnon erikoisuuksia hyvin. Taistelukuvaukset ovat epäselviä, jopa käsittämättömiä. Curtius kuvaa kuitenkin mielellään itämaista loistoa ja prameutta. Hänen teoksessaan on lisäksi enemmän puheita kuin kaikissa muissa Aleksanteria käsittelevissä teoksissa yhteensä.Curtiuksen teoksessa on useita rasistisia kuvauksia: esimerkiksi persialaiset kuvataan naismaisiksi, ja jopa heidän naisensa ovat urhoollisempia kuin miehet. Skyyttejä Curtius pitää vähän parempina, sillä heillä kerrotaan olevan jonkin verran älyä ja jotkut jopa kykenevät harjoittamaan filosofiaa. Myös kreikkalaisista annetaan huono kuva.Curtiuksen teosta ei pysty ajoittamaan tyylin perusteella varmasti. Curtiuksen käyttämät lauserakenteet ja muut tyylipiirteet viittaavat kuitenkin ensimmäisen vuosisadan alkuun tai puoliväliin.
Curtius antaa Aleksanterista ristiriitaisen kuvan, mutta tämä epäjohdonmukaisuus on peräisin hänen käyttämistään lähteistä. Muiden vulgata-lähteiden tavoin Curtiuksen Aleksanteri on nuori kuningas, jonka toistuva hyvä onni turmelee. Neljännessä kirjassa Ammonin papit tervehtivät Aleksanteria Juppiterin poikana, koska hän määrää heidät tekemään niin. Viidennessä kirjassa Aleksanteri alkaa omaksua itämaisia tapoja, ja kuudennessa hän joutuu eunukki Bagoaan pauloihin, viettää yön amatsonien kuningattaren kanssa ja alkaa käyttää persialaisia vaatteita. Seitsemännessä kirjassa hän murhauttaa Parmenionin, kahdeksannessa hän murhaa Kleitoksen ja teloituttaa Kallistheneen.Curtius kuvaa myös Aleksanterin hyviä puolia. Hän muun muassa suree aidosti Dareioksen vaimon kuolemaa ja kunnioittaa Dareioksen äitiä Sisigambista. Curtius kuvaa myös Aleksanterin urhoollisuutta, ja viimeisessä kirjassa hän antaa Aleksanterista myönteisen kuvan.
Curtius antoi luultavasti Aleksanterin taruelämäkerran lisäksi herätteen 1500-luvulla eläneen Paolo Veronesen maalaukseen, jossa Aleksanteri Suuri ottaa vastaan kukistetun Dareios III:n perheen Issoksen taistelun jälkeen. Charles Le Brun maalasi taulun samasta aiheesta 1600-luvulla, ja toisessa hänen maalauksessaan Aleksanteri saapuu Babyloniin. Curtiuksen teos on ainoa, jossa tämä tapahtuma kuvataan.
J. E. Atkinson: Curtius Rufus, Histories of Alexander the Great.    Oxford University Press US, 2009. ISBN 9780199557622.    (englanniksi)
Elizabeth Baynham: Alexander the Great: The Unique History of Quintus Curtius.    University of Michigan Press, 1998. ISBN 9780472108589.    (englanniksi)
Wendell Vernon Clausen ja E. J. Kenney: The Cambridge history of classical literature.    Cambridge University Press, 1983. ISBN 9780521273725.    (englanniksi)
N. G. L. Hammond: Three Historians of Alexander the Great: the so-called Vulgate authors, Diodorus, Justin, and Curtius.    Cambridge University Press, 2007. ISBN 9780521036535.    (englanniksi)
Waldemar Heckel, Quintus Curtius Rufus: The History of Alexander.    Penguin Classics, 2004. ISBN 9780140444124.    (englanniksi)
Jona Lendering: Quintus Curtius Rufus Livius.org.   Viitattu 7.2.2009. (englanniksi)
W. W. Tarn: Alexander the Great: Sources and Studies.    Cambridge University Press, 2003. ISBN 9780521531375.    (englanniksi)

Radio tulee hulluksi on Matti Kassilan ohjaama elokuva vuodelta 1952. Se on vuotta aiemmin valmistuneen elokuvan Radio tekee murron jatko-osa. 
Elokuvan ensi-ilta oli 1. helmikuuta 1952 Tampereella (Hällä). Sen ensimmäinen televisioesitys oli vasta 5. kesäkuuta 2007 Yle Teema -kanavalla, sillä Yleisradiolla ei ollut tätä aiemmin Teuvo Tulion tuottaman elokuvan esitysoikeuksia.
Hurjien laskuvarjohyppy- ja murtoreportaasien jälkeen radiotoimittaja Toivo Teräsvuori pettyy, kun hänelle tarjotaankin juttukeikkaa maatalousnäyttelyssä. Sen sijaan Teräsvuori päättää radioteknikkoystävänsä Laakson kanssa tehdä radioraportin piilomikrofonin kanssa: hän menee kyselemään Kappeliin ihmisiltä erikoisia kysymyksiä nähdäkseen, mitä he reagoivat. Suunnitelma kuitenkin epäonnistuu, kun omituiset kysymykset herättävät väkijoukossa kalabaliikin. 
Teräsvuorta aletaan epäillä hulluksi, eikä tilannetta helpota yhtään, että hänen on nähty puhuvan itsekseen. Paikalle kutsuttu poliisi toimittaa Teräsvuoren mielisairaalaan, jossa hän vain vitsailee tilanteelle. Vitsailu koituu kohtalokkaaksi, kun sairaalan tutkijat alkavatkin yllättäen epäillä, että hän todella on mielisairas. Teräsvuori pelästyy kuullessaan, mitä tutkimuksia hänelle aiotaan tehdä, ja päättää tehdä kaikkensa onnistuakseen karkaamaan mielisairaalasta. Elokuvassa nähdään cameoroolissa sen ajan nyrkkeilyn Euroopan mestari Elis Ask.
Elokuva sai varsin myönteisiä arvioita monilta aikalaiskriitikoilta. Eugen Terttulan (Suomen Sosialidemokraatti) mukaan syynä oli se, että "parodia-aines, joka viime kerralla (elokuvassa Radio tekee murron) ainoastaan pilkahti näkyviin, on tällä kertaa hallisevana". Jörn Donner (Vapaa Sana) kiittää, että elokuva "pyrkii älylliseen leikinlaskuun, [- - ja] huumori eroaa suuresti tavanomaisesta elokuvahuumorista, Rovaniemen markkinoitten törkeydestä".Moni kuitenkin paheksui mielisairaalan käyttöä parodian aiheena. Nimimerkki S-m (Hufvudstadsbladet) katsoi ettei ollut pelkästään mautonta vaan myös vahingollista, että esimerkiksi kaikki hoitajat lääkärit on tehty idiooteiksi.

Radioamatööri tarkoittaa henkilöä, joka on suorittanut paikallisen telehallintoviranomaisen ylläpitämän tutkinnon ja saanut todistuksen, joka oikeuttaa käyttämään radioamatööriasemaa radioamatööreille varatuilla taajuuksilla ja rakentamaan amatööriradiolaitteita sekä niiden apulaitteita, kuten vahvistimia.
Maailmassa radioamatöörejä on arviolta noin kolme miljoonaa. Yksi suurimmista radioamatöörimaista on Japani, jonka vajaasta 130 000 000 asukkaasta noin 1 000 000 on radioamatöörejälähde?. Japanissa on useita radioamatööriradiovalmistajia, kuten Alinco, Yaesu (myös Vertex Standard, entinen Yaesu Mussen ja siihen yhdistetty sveitsiläinen Sommerkamp).Radioamatööriharrastuksen tarkoituksena on pitää radioyhteyksiä toisten radioamatöörien kanssa. Harrasteen toinen tarkoitus on radiotekniikan tuntemuksen lisääminen rakentamalla lähetin- ja vastaanotinlaitteita sekä antenneja.
Monen radioamatöörin harrasteen alkuna on ollut esimerkiksi DX-kuuntelu, joka ei ole luvanvaraista. Kuuntelun voi aloittaa esimerkiksi tarpeettomaksi jääneellä putkiradiolla, tai vakavampana harrasteena DX-kuunteluun hankitaan erilliset radiovastaanottimet.
Radioamatööriasemilla, joilla on viranomaisen myöntämä asemalupa, on henkilökohtainen asematunnus. Kutsun ensimmäinen osa, prefiksi, kertoo aseman sijainnin yleensä noin luvan myöntävän valtion tarkkuudella.
Tapoja, joilla yhteyksiä pidetään, on monia: yleisimpinä puhetyöskentely, erilaiset digitaaliset lähetelajit sekä sähkötysyhteydet. Harrastuksen erilaisia muotoja ovat muun muassa radiolaitteiden rakentelu, DX- eli harvinaisten maiden keräily (DX = distant X, eli kaukainen tuntematon), kilpailutoiminta, radiosuunnistus ja yhteyksien pitäminen radioamatöörisatelliittien kautta. Radioyhteyksiä voidaan pyrkiä pitämään myös erityisen vaativissa olosuhteissa, kuten pienitehoisilla laitteilla tilapäisesti esimerkiksi maastoon rakennetuilta asemilta ilman sähkönsyöttöä valtakunnan verkosta tai heijastamalla signaali Kuun kautta, meteorien ionisaatiovanojen kautta (ks. meteorisironta) tai revontulien ionisoiman vyöhykkeen kautta.lähde?
Kuunteluradioamatööritoiminta on radioamatööritoiminnan osa, jossa ei lähetetä radioamatöörien tapaan radiolähetyksiä, mutta kuunnellaan radioamatöörien lähetyksiä ja hyötyradioliikennettä. Koska kuuntelija-amatööritoiminnassa ei lähetetä, vaan ainoastaan vastaanotetaan radioaaltoja, ei toiminta edellytä radioamatööritutkinnon radioamatööripätevyyden osoittamiseksi eikä asemakutsutunnuksen anomista eikä vuosittaisen radiotaajuusmaksun suorittamista. Englanniksi kuunteluradioamatööritoimintaa kutsutaan lyhytaaltokuunteluksi, short wave listening, jolla on tarkoitettu lyhyiden radioaaltojen kuuntelemista. Nykyään kuitenkin radioamatööritoimintaa on myös 30 MHz ylittävällä aaltoalueella, VHF- ja UHF-alueilla, joten kuunteluamatööritoiminta voi kohdistua myös näihin alueisiin.lähde?
Suomessa radioamatöörejä on noin 6 000. Suomessa radioamatööriasemakutsuja oli 30. syyskuuta 2014 kaikkiaan 7 103, joista osa oli radiotoistinten ja osa yhteisöjen, kuten radioamatöörikerhojen. OF-alkuisia kutsutunnuksia oli neljä, OG-alkuisia 78, OH-alkuisia 6975, OI-alkuisia 25 sekä OJ-alkuisia 21.Suomessa radioamatöörin pätevyystodistuksia myöntää Viestintävirasto. Suomen Radioamatööriliitto ry. (SRAL) on Suomen radioamatöörien kansallinen keskusjärjestö.

Radiohead on englantilainen vaihtoehtorock-yhtye Oxfordshirestä. Yhtye koostuu laulaja Thom Yorkesta, kitaristi Jonny Greenwoodista, kitaristi Ed O’Brienista, basisti Colin Greenwoodista ja rumpali Phil Selwaysta. Radiohead on julkaissut yhdeksän studioalbumia ja myynyt yli 25 miljoonaa äänitettä.Radiohead julkaisi ensimmäisen singlensä, ”Creep”, vuonna 1992. Debyyttialbumi, Pablo Honey, seurasi vuonna 1993. ”Creep” jäi aluksi tuntemattomaksi, mutta kun se julkaistiin vuoden päästä uudelleen, siitä tuli suuri hitti. Radioheadin suosio nousi seuraavan albumin, The Bendsin (1995), myötä. Radioheadin kolmas albumi, OK Computer (1997), nosti yhtyeen jo maailmankuuluksi. Albumia pidetään yleisesti 1990-luvun albumien virstanpylväänä.
Albumien Kid A (2000) ja Amnesiac (2001) julkaisun aikoihin Radiohead oli suosionsa huipulla, vaikkakin albumit jakoivat kuuntelijoiden mielipiteet. Noihin aikoihin yhtyeen tyyli muuttui kokeellisemmaksi ja elektronisemmaksi. Albumi Hail to the Thief (2003) oli yhtyeen viimeinen albumi EMI:lle. Radioheadin seitsemäs albumi, In Rainbows (2007), julkaistiin itsenäisesti digitaalisesti. Samaa linjaa jatkoi yhtyeen kahdeksas albumi The King of Limbs (2011).
Radioheadin jäsenet tutustuivat Abingdonin poikakoulussa Oxfordshiressä. Yorke ja Colin Greenwood olivat samalla vuosiluokalla, O’Brien ja Selway vuotta ylemmällä ja Jonny Greenwood kaksi vuotta alemmalla luokalla. He perustivat vuonna 1986 yhtyeen, joka sai nimekseen On a Friday, koska se harjoitteli perjantaisin koulun musiikinluokassa. Yhtye soitti ensimmäisen keikkansa loppuvuodesta 1986 Oxfordissa, Jericho Tavern -nimisessä pubissa. Jonny Greenwood oli aluksi kosketinsoittaja mutta siirtyi pian kitaristiksi.Vaikka Yorke, O’Brien, Selway ja Colin Greenwood aloittivat vuonna 1987 opinnot yliopistossa, yhtye harjoitteli yhä viikonloppuisin ja loma-aikoina. On a Friday perustettiin uudelleen vuonna 1991, kun kaikki muut paitsi Greenwood olivat suorittaneet yliopistotutkinnon. Yhtye äänitti demoja, kuten Manic Hedgehogin, ja esiintyi Oxfordissa. Vaikka Oxfordshiressä ja Thamesin laaksossa oli aktiivinen indiescene 1980-luvun lopussa, se keskittyi lähinnä shoegazing-yhtyeisiin, kuten Rideen ja Slowdiveen. On a Friday ei soittanut tämän tyylisuunnan musiikkia, joten se ei saanut vielä suosiota.Kun On a Friday alkoi esiintyä useammin, levy-yhtiöt ja tuottajat kiinnostuivat yhtyeestä. Oxfordin Courtyard-studioiden toinen omistaja Chris Hufford seurasi On a Fridayn esiintymistä Jericho Tavernissa. Yhtye teki Huffordiin vaikutuksen, ja hän tuotti kumppaninsa Bryce Edge kanssa yhtyeelle demon. He ovat siitä lähtien olleet yhtyeen managereita. Pian Colin Greenwood ja EMI-levy-yhtiön edustaja Keith Wozencroft tapasivat levykaupassa, jossa Greenwood työskenteli. Tapaaminen johti siihen, että yhtye teki kuusi albumia käsittävän levytyssopimuksen loppuvuodesta 1991. Yhtye vaihtoi EMI:n pyynnöstä nimensä Radioheadiksi Talking Headsin True Stories -albumilla olevan samannimisen kappaleen mukaan.
Radioheadin ensimmäinen EP, Drill julkaistiin maaliskuussa 1992. Se tehtiin Courtyard-studiossa, ja sen tuottivat Hufford ja Edge. EP:n listamenestys oli surkea, ja siksi yhtye palkkasi esikoisalbuminsa tuottajiksi Paul Kolderien ja Sean Sladen, jotka olivat aikaisemmin työskennelleet Pixiesin ja Dinosaur Jr:n kanssa. Albumi äänitettiin Oxford-studiossa loppuvuodesta 1992. Radiohead alkoi saada huomiota brittiläisessä musiikkilehdistössä julkaistuaan ”Creep”-singlen loppuvuodesta 1992. Kaikki arvostelut eivät kuitenkaan olleet myönteisiä, vaan esimerkiksi NME moitti albumia eikä BBC Radio 1 suostunut soittamaan ”Creepiä”, koska se oli ”liian masentava”. Radioheadin ensimmäinen albumi, Pablo Honey, julkaistiin helmikuussa 1993. Sen musiikkityyliä verrattiin 1990-luvulla suosittuun grungeen. Pablo Honey ei menestynyt Britannian albumilistoilla, kuten eivät myöskään albumin julkaisua seuranneet singlet ”Stop Whispering” ja ”Anyone Can Play Guitar”.
”Creepin” uudelleenjulkaisu alkoi kuitenkin yllättäen menestyä ulkomailla, ja sitä soitettiin paljon myös radiossa. Kun Radiohead lähti Yhdysvaltoihin kiertueelle alkuvuodesta 1993, ”Creepin” musiikkivideota oli esitetty usein MTV:ssä. Kappaleen uudelleenjulkaisu nousi toiseksi Billboard modern rock -listalla ja seitsemänneksi Britannian singlelistalla. Radiohead kuitenkin lähes hajosi, koska menestyksen takia heidän kiertueensa piteni ja kesti lopulta toista vuotta. Yhtye sanoi kiertueen olleen ”surullinen kokemus”, koska kiertueen lopulla se soitti yhä samoja kappaleita, jotka se oli nauhoittanut kaksi vuotta aikaisemmin.Amerikan-kiertueen jälkeen Radiohead alkoi tehdä toista albumiaan ja palkkasi tuottajakseen John Leckien, Abbey Road -studioiden veteraanin. Paineet olivat kovat, koska ”Creepin” suosion takia albumilta odotettiin paljon. Yhtye teki kiertueen Australaasiassa ja Lähi-idässä vaihtaakseen maisemaa ja vähentääkseen paineita. Silti Yorke koki tilanteen ahdistavaksi. Vuoden 1994 EP My Iron Lung, joka sisälsi samannimisen singlen, oli Radioheadin reaktio toiseen albumiinsa kohdistettuihin odotuksiin. Yhtye oli pyrkinyt tekemään syvällisempiä kappaleita. Singleä markkinoitiin valtavirran ulkopuolisilla radiokanavilla, ja lopulta myynti oli parempaa kuin odotettiin, sillä yhtyeellä oli jo uskollisia ihailijoita. Radiohead kehitti paljon uusia kappaleita kiertueella. Yhtye sai toisen albuminsa, The Bendsin, valmiiksi loppuvuodesta 1994, ja se julkaistiin toukokuussa 1995.
Radioheadia ei pidetty brittipop-yhtyeenä, joten tuosta tyylisuunnasta kiinnostunut media ei kiinnittänyt yhtyeeseen kovin paljon huomiota. Toisen albumin jälkeen yhtyeestä tuli kuitenkin viimein suosittu kotimaassaan. Albumia hallitsevat tiheät riffit ja eteerinen ilmapiiri, jotka syntyivät yhtyeen kolmen kitaristin takia. Albumilla käytetään myös enemmän koskettimia kuin yhtyeen debyyttialbumilla. Singlet ”Fake Plastic Trees”, ”Just” ja ”Street Spirit (Fade Out)” menestyivät Britannian listoilla. ”Street Spirit (Fade Out)” oli ensimmäinen Radioheadin kappale, joka nousi singlelistalla viiden parhaan joukkoon. Radiohead teki kiertueen R.E.M:n lämmittely-yhtyeenä vuoden 1995 puolivälissä. R.E.M. on yksi Radioheadin esikuvista, ja se oli tuolloin yksi maailman suosituimmista aktiivisista rock-yhtyeistä. Michael Stipe esitteli lämmittely-yhtyeen sanoen: ”Radiohead on niin hyvä, että he pelottavat minua”. Yhtyeen kuuluisat fanit ja erikoiset musiikkivideot kappaleille ”Just” ja ”Street Spirit (Fade Out)” levittivät Radioheadin mainetta Britannian ulkopuolelle. Jonny Greenwoodin mielestä yhtyeen suosion käännekohta tapahtui noin yhdeksän tai 12 kuukautta The Bendsin julkaisun jälkeen. 
»Silloin alkoi tuntua, että teimme oikein kun perustimme yhtyeen» (Jonny Greenwood) The Bends ei kuitenkaan ollut Britannian ulkopuolella niin suosittu kuin ”Creep”; vain muutamat sen singleistä pääsivät soittolistoille maailmalla, ja se sijoittui Amerikan listoilla vain 88:nneksi, mikä on Radioheadin huonoin sijoitus.
Radioheadin seuraavalle albumille oli jo nauhoitettu kaksi uutta kappaletta: ”Lucky”, joka julkaistiin hyväntekeväisyyssinglenä sotalapsien hyväksi, ja ”Exit Music (For a Film)”, jota kuultiin myöhemmin Baz Luhrmannin vuoden 1996 elokuvassa William Shakespearen Romeo ja Julia. Radiohead aloitti tuottaja Nigel Godrichin kanssa uuden albumin työstön vuonna 1996. Godrich oli tuottanut aikaisemmin ”Lucky”-singlen ja sen b-puolen ”Talk Show Host”. Heinäkuuhun mennessä yhtye oli äänittänyt neljä kappaletta harjoitustilassaan maaseudulla, lähellä Didcotia. Yhtye päätti viimeistellä kappaleet kiertueella, jonka se teki Alanis Morissetten lämmittelijänä. Loput albumista äänitettiin St Catherine’s Courtin kartanossa Bathin lähellä. Nauhoitukset olivat rauhallisia. Yhtye soitti koko päivän, käytti eri huoneita ja kuunteli The Beatlesia, DJ Shadow’ta, Ennio Morriconea ja Miles Davisia. Äänitykset saatiin valmiiksi vuoden 1996 lopulla, ja maaliskuussa 1997 albumi oli myös miksattu ja masteroitu.
Radioheadin kolmas albumi, OK Computer, julkaistiin kesäkuussa 1997. Uudella albumillaan yhtye kokeili uusia kappalerakenteita ja eri musiikkityylejä, kuten ambientia, avant gardea ja elektronista musiikkia. OK Computer oli yhtyeen ensimmäinen albumi, joka nousi suoraan ensimmäiseksi Britannian albumilistalla. Vaikka albumi oli Yhdysvaltojen Billboard 200 -listalla vain 21. sijalla, siitä tuli hyvin suosittu ja se sai Grammy-palkinnon parhaana vaihtoehtoalbumina. Se oli myös ehdolla vuoden albumiksi. ”Paranoid Android”, ”Karma Police” ja ”No Surprises” julkaistiin singleinä. Niistä ”Karma Police” menestyi parhaiten Yhdysvalloissa ja nousi 41. sijalle Modern Rock -listalla.OK Computer sai lopulta loistavat arviot kriitikoilta, ja yhtye yllättyi sen saamasta suosiosta. Albumin julkaisua seurasi ”Against Demons” -maailmankiertue. ”No Surprises” -singlen musiikkivideon ohjaaja Grant Gee oli mukana ja kuvasi yhtyettä kiertueella. Materiaalista tehtiin dokumentti Meeting People Is Easy, joka julkaistiin vuonna 1998. Dokumentissa nähdään yhtyeen yleinen kyllästyminen musiikkiteollisuuteen ja lehdistöön, mikä vie yhtyeen lähelle hajoamista. Noihin aikoihin yhtye julkaisi musiikkivideokokoelman 7 Television Commercials ja kaksi EP:tä, jotka koostuivat OK Computerin b-puolista.
Radiohead ei keikkailut aktiivisesti vuosien 1997–1998 kiertueensa jälkeen. Ainoa konsertti oli vuonna 1998, jolloin yhtye esiintyi Amnesty Internationalin konsertissa Pariisissa. Yorke myönsi myöhemmin, että yhtye oli tuolloin lähellä hajoamista ja että hän kärsi masennuksesta. Radiohead alkoi tehdä OK Computerin seuraajaa alkuvuodesta 1999. Vaikka levy-yhtiö ei enää painostanut yhtyettä eikä heillä ollut määräaikaa levyn valmistumiselle, paineet olivat silti kovat. Kaikilla yhtyeen jäsenillä oli erilaiset näkemykset Radioheadin tulevaisuudesta, ja Yorke kamppaili laulujen tekemisen kanssa. Lopulta yhtyeen jäsenet sopivat uudesta tyylistä ja määrittivät paikkansa yhtyeessä uudelleen. Radiohead sulkeutui tuottaja Nigel Godrichin kanssa studioihin Pariisissa, Kööpenhaminassa ja Gloucesterissa sekä lopuksi omaan vastavalmistuneeseen studioonsa Oxfordissa. Nauhoitukset kestivät lähes 18 kuukautta ja päättyivät huhtikuussa vuonna 2000.Radiohead julkaisi neljännen albuminsa, Kid A:n, vuoden 2000 lokakuussa. Samalla nauhoitetusta materiaalista julkaistiin myöhemmin myös toinen albumi. Kid A ei jatka OK Computerin tyyliä. Se on musiikiltaan ja sanoituksiltaan minimalistinen, ja siinä on aikaisempaa vähemmän kitaroita mutta enemmän erilaisia elektronisia instrumentteja (kuten ondes martenot), ohjelmoituja elektronisia rytmejä ja jazztorvia. Se oli Radioheadin suurin kaupallinen menestys ja nousi suoraan listaykköseksi monissa maissa, kuten Yhdysvalloissa. Menestystä on selitetty hypellä: albumi levisi Napsteriin jo muutamia kuukausia ennen julkaisuaan ja sitä odotettiin hartaasti OK Computerin jälkeen. Vaikka Kid A:lta ei julkaistu singlejä, ”Optimisticin” ja ”Idiotequen” promoversioita soitettiin radiossa. Lyhytvideoita, ”blipejä”, oli vapaassa jakelussa Internetissä, ja niitä soitettiin myös musiikkikanavilla. ”Blipien” taustalla soi katkelmia kappaleista.
Kid A sai vuonna 2001 Grammy-palkinnon parhaana vaihtoehtoalbumina, ja se oli myös ehdokkaana vuoden albumiksi. Kid A:ta sekä ylistettiin että kritisoitiin. Sitä kehuttiin paljon, mutta valtavirran kriitikot sanoivat myös albumin olevan vaikea, ”kaupallinen itsemurha”, ja toivoivat yhtyeen palaavan aiempaan tyyliinsä. Radioheadin fanit jakautuivat samaan tapaan: toiset olivat tyrmistyneitä ja toiset pitivät albumia yhtyeen parhaana. Yorke oli kuitenkin yllättynyt siitä, että albumia pidettiin vaikeana ja epäkaupallisena. Hänen mielestään levyn ei ollut tarkoitus olla vaikea eikä radikaali. Radiohead teki Euroopan keikkansa erikoisvalmisteisessa teltassa, jossa ei ollut mainoksia, ja Pohjois-Amerikassa se soitti pienemmissä teattereissa.Seuraava albumi Amnesiac julkaistiin vuoden 2001 kesäkuussa. Se koostuu Kid A:n nauhoitussessioissa tehdyistä kappaleista, joten se on samantyylinen kuin Kid A, mutta sen kappaleissa on enemmän jazzvaikutteita. Amnesiac oli musiikillinen ja kaupallinen menestys kautta maailman. Se nousi toiseksi Yhdysvaltojen albumilistalla ja oli ehdolla Grammy- ja Mercury-palkintoihin. Albumilta julkaistut singlet ”Pyramid Song” ja ”Knives Out”, Radioheadin ensimmäiset singlet sitten vuoden 1997, eivät menestyneet hyvin. Myös kappale ”I Might Be Wrong” piti ensin julkaista singlenä, mutta lopulta sen sijasta julkaistiin marraskuussa 2001 livelevy I Might Be Wrong: Live Recordings. Se sisältää liveversioita Kid A:n ja Amnesiacin kappaleista sekä akustisen, ennenjulkaisemattoman kappaleen ”True Love Waits”. Amnesiacin julkaisun jälkeen yhtye aloitti maailmankiertueen ja kiersi Pohjois-Amerikassa, Euroopassa ja Japanissa.
Radiohead oli vuoden 2002 heinä- ja elokuun kiertueella Portugalissa ja Espanjassa ja soitti kiertueella monia uusia kappaleita. Yhtyeen kuudes albumi viimeisteltiin kahdessa viikossa studiossa Los Angelesissa. Muutama kappale tosin lisättiin levylle myöhemmin Oxfordissa. Yhtyeen jäsenet pitivät nauhoituksien tunnelmaa rentona verrattuna siihen, miten kireitä Kid A:n ja Amnesiacin nauhoitukset olivat. Uusi albumi, Hail to the Thief, julkaistiin kesäkuussa 2003. Albumilla Radiohead sekoittaa uransa eri vaikutteita, ja siinä yhdistyvät kitararock, elektroninen tyyli ja ajankohtaiset sanoitukset. Vaikka albumia kiitettiin, monien kriitikoiden mielestä yhtye ei ollut enää niin kekseliäs kuin aiemmilla levyillään. Hail to the Thief menestyi silti kaupallisesti ja nousi suoraan kolmanneksi Yhdysvaltojen Billboard-listalla. Albumi myi Britanniassa platina- ja Yhdysvalloissa kultalevyyn oikeuttavan määrän. Albumin singlejä ”There There”, ”Go to Sleep” ja ”2+2=5” soitettiin paljon modern rock -radioasemilla. Vuoden 2003 Grammy-palkintogaalassa albumi oli ehdolla parhaaksi vaihtoehtoalbumiksi ja sen tuottajat Nigel Godrich ja Darrell Thorp voittivat teknisesti parhaiten toteutetun albumin palkinnon.Yorke on kertonut, että nimi Hail to the Thief viittaa Yhdysvaltain vuoden 2000 presidentinvaaleihin. Hän kuuli sanonnan ensimmäistä kertaa BBC Radio 4:n John Quincy Adamsin haastattelussa. Yorke selitti, että vaikka albumiin vaikuttivatkin vuosien 2001 ja 2002 maailmantapahtumat, se ei ole poliittinen tai protestialbumi. Hail to the Thiefin julkaisun jälkeen Radiohead lähti maailmanlaajuiselle kiertueelle, joka alkoi toukokuussa 2003 ja päättyi toukokuussa 2004 Coachella-festivaalille. Yhtye julkaisi EP:n COM LAG (2plus2isfive) kiertueen aikana. Se koostuu Hail to the Thiefin nauhoitussessioiden aikaisista b-puolista. Kiertueensa jälkeen Radiohead alkoi kirjoittaa uusia kappaleita ja harjoitella studiossaan Oxfordissa, mutta meni jo pian tauolle. Yhtyeellä ei ollut enää levytyssopimusta, ja jäsenet kuluttivat loppuvuoden 2004 leväten ja sooloprojekteissa.
Radiohead alkoi helmikuussa 2005 tehdä seitsemättä studioalbumiaan. Yhtye äänitti syyskuussa 2005 pianokappaleen ”I Want None of This”, joka meni sotalapsien hyväksi tehdylle albumille Help: A Day in the Life. Albumia myytiin internetissä, ja "I Want None of This" oli ladatuin kappale, vaikkei sitä julkaistukaan singlenä. Yhtyeellä ei ollut tuolloin levytyssopimusta, koska se oli täyttänyt sopimuksensa EMI:n kanssa vuonna 2004 COM LAG:in julkaisulla. Yorke kertoi Time-lehden haastattelussa: 
»Pidän ihmisistä levy-yhtiössämme, mutta on aika kysyä, miksi kukaan tarvitsisi levy-yhtiötä. Ja kyllä, se luultavasti antaisi meille perverssiä mielihyvää, kun saisimme sanoa ’Haista vittu’ tälle eläköityvälle liiketoiminnalle.» (Thom Yorke) Radiohead oli aloittanut uuden albuminsa nauhoittamisen omin avuin ja tuottaja Mark Stentin kanssa. Loppuvuodesta 2006, Euroopan ja Pohjois-Amerikan kiertueen jälkeen, jolla he soittivat ensimmäistä kertaa 13:a uutta kappaletta, he palasivat nauhoittamaan Nigel Godrichin kanssa Englannin maaseudulle. Albumi valmistui kesäkuussa vuonna 2007, ja se masteroitiin seuraavan kuun aikana New Yorkissa.Radioheadin seitsemäs albumi, In Rainbows, julkaistiin digitaalisessa muodossa lokakuussa 2007, jolloin se oli ladattavana yhtyeen kotisivuilta ostajan valitsemalla hinnalla. Mahdollinen hinta vaihteli ilmaisesta 99,99:ään puntaan. Vaikka onkin raportoitu, että albumia ladattiin 1,2 miljoonaa kertaa julkaisupäivänä, Radioheadin manageri ei ole paljastanut virallisia latauslukuja. Hän väitti, että Internetjakelun oli tarkoitus lisätä fyysisen albumin myyntiä." Samassa raportissa kerrottiin myös, että lataajista 38 prosenttia myös maksoi levystä ja keskimääräinen hinta oli ollut kuutisen dollaria. Yorken mukaan Radioheadin tulot In Rainbowsin digitaalisesta latauksesta olivat suuremmat kuin kaikkien muiden albumien digitaalisista latauksista yhteensä. Reilun kuukauden jälkeen tiedotettiin, että Radiohead oli varovaisestikin arvioiden ansainnut useita miljoonia euroja nettimyynnillä.Albumista julkaistiin joulukuun alussa discbox-versio, joka sisälsi bonus-CD:n, kaksilevyisen vinyyliversion ja kovakantisen lehtisen, jossa oli kansitaidetta. In Rainbows julkaistiin Euroopassa normaalina CD:nä joulukuun viimeisenä päivänä ja Pohjois-Amerikassa tammikuun ensimmäisenä päivänä. Euroopassa levy-yhtiönä toimi XL Recordings ja Pohjois-Amerikassa TBD Records. Albumi nousi suoraan ensimmäiseksi sekä Britanniassa että Yhdysvalloissa. Albumin listasijoitus Yhdysvalloissa oli Radioheadin paras sitten Kid A:n, Britanniassa ykkössija oli yhtyeen viides. Albumin ensimmäinen single ”Jigsaw Falling into Place” julkaistiin Britanniassa tammikuussa 2008. Toinen single albumilta oli ”Nude”, joka julkaistiin 31. maaliskuuta 2008. ”Nuden” sijoitus Billboard Hot 100 -listalla oli 37:s, joka on yhtyeen ensimmäinen kappale listalla sitten vuoden 1996 ”High and Dryn” ja yhtyeen ensimmäinen 40 parhaan joukossa sitten ”Creepin”.Yhtye lähti kiertueelle Pohjois-Amerikkaan, Eurooppaan, Etelä-Amerikkaan ja Japaniin toukokuussa 2008. Kiertue jatkui vuoden loppuun saakka.In Rainbows sai erittäin hyvät arviot kriitikoilta, yhdet parhaista Radioheadin uralla. Kriitikot kiittivät, että albumilla on helpommin lähestyttävä äänimaailma ja persoonallisemmat sanoitukset kuin aikaisemmin. Jonny Greenwood kertoi albumin julkaisun olleen koe, joka kannatti tehdä. ”Ihmiset jäivät miettimään hetkeksi, minkä arvoista musiikki on.” In Rainbows oli ehdokkaana Mercury Music Prize -palkinnon saajaksi vuonna 2008.EMI julkaisi vuoden 2008 kesäkuussa Radioheadin Greatest Hits -kokoelman Radiohead: The Best of. Kokoelmalla ei ole kappaleita In Rainbowsilta, koska levy-yhtiön levytyssopimus ei kata sitä. Yhtye ei ole ollut mukana kokoelman teossa. Yhtye on jatkanut singlejen ja musiikkivideoiden julkaisemista In Rainbowsilta. Radiohead julkaisi huhtikuussa 2008 musiikkivideon kappaleelle ”All I Need” promotoidakseen MTV:n EXIT-kampanjaa. Kappaleen ”House of Cards” digitaalisesti tehty video julkaistiin heinäkuussa 2008 Creative Commons -lisenssin alaisena. ”House of Cards” julkaistiin ”Bodysnatchersin” kanssa radiosinglenä. Neljäntenä singlenä albumilta julkaistiin syyskuussa 2008 ”Reckoner”, jolle organisoitiin samantyyppinen remix-kilpailu kuin ”Nudelle”.
Radiohead ilmoitti 14. helmikuuta 2011 julkaisevansa kahdeksannen pitkäsoittonsa The King of Limbs (2011). Viikkoa myöhemmin albumi oli saatavilla yhtyeen nettisivuilta. Albumin työstäminen oli alkanut jo toukokuussa vuonna 2009. Albumia myytiin yhdysvalloissa 300 000 kappaletta ja suoraan yhtyeen oman sivuston kautta 300 000 - 400 000 kappaletta. Se oli yhtyeen ensimmäinen albumi, joka ei myynyyt Yhdysvalloissa kultalevyyn vaadittavaa määrää. Toisaalta manageri Chris Hufford sanoo albumin olleen kenties tuottoisin Radioheadin julkaisu, koska perinteisesti valtaosa levymyynnin tuloista päätyy levy-yhtiölle.
The King of Limbs -albumin ja kiertueen jälkeen yhtye ei julkaissut viiteen vuoteen uutta albumia. Thom Yorke jatkoi työskentelyä sivuprojektinsa Atoms for Peace kanssa ja sai julkisuutta arvostelemalla musiikkijakopalvelu Spotifyn tulonjakoa. Hän veti omat tuotteensa pois Spotifystä, mutta boikotti ei ulottunut Radioheadin albumeihin.Vuoden 2014 alussa Radiohead julkaisi yhdessä brittiläisen digitaalitaidestudion kanssa PolyFauna-nimisen appsin.Yorken lisäksi myös kitaristi Jonny Greenwoodilla oli sooloprojekti: intialaisvaikutteinen albumi ilmestyi vuonna 2015.Vuonna 2016 yhtyeeltä ilmestyi vihdoin uusi albumi, A Moon Shaped Pool, jonka julkaisi levy-yhtiö XL Recordings. Yhtiö osti oikeudet myös Radioheadin EMI:lle vuosina 1993–2003 levyttämiin albumeihin. Juuri ennen levyn julkistusta yhtye tyhjensi kaikki sosiaalisen median kanavansa. Yhtye tilasi indieohjaajilta lyhyitä videoita albumin kappaleiden osista. Sen jälkeen yhtye kutsui harrastajia tekemään omia videoitaan albumin ”Daydreaming”-kappaleesta.Vuonna 2018 yhtye tai yhtyeen levy-yhtiö tai lakimiehet uhkasivat viedä Lana Del Reyn oikeuteen, koska Reyn kappaleella "Get Free" on samanlainen sointikulku kuin Radioheadin Creep - singlellä.
Radioheadin jäsenten varhaisia vaikuttajia olivat Queen, Elvis Costello, post-punk -yhtyeet, kuten Joy Division, Siouxsie and the Banshees ja Magazine, ja 1980-luvun alternative rock -yhtyeet, kuten R.E.M., Pixies, The Smiths ja Sonic Youth. Radiohead alkoi kiinnostua elektronisesta musiikista 1990-luvun puolessavälissä, erityisesti trip-hop-yhtye Massive Attackista ja DJ Shadow’n instrumentaalisesta hip hopista. DJ Shadow onkin mainittu yhtenä vaikutteiden antajana OK Computerille, Miles Davisin,  Ennio Morriconen, Beatlesin ja Beach Boysin lisäksi. Jonny Greenwood on kertonut myös säveltäjää Krzysztof Pendereckin inspiroineen OK Computerin äänimaailmaa. Noihin aikoihin yhtyettä verrattiin progressiivisen rockin yhtyeisiin, kuten Pink Floydiin, mutta yhtyeen oman käsityksen mukaan progressiivinen rock ei ollut vaikuttanut siihen.Kid A:n ja Amnesiacin elektroninen tyyli oli tulosta Yorken kiinnostuksesta glitch-, ambient techno- ja IDM- musiikkia kohtaan. Yorke kuunteli Warp Recordsin artisteja, kuten Autechrea, Aphex Twiniä, Boards of Canadaa ja Squarepusheria. Charles Mingusin ja Alice Coltranen jazz sekä 1970-luvun Krautrock-yhtyeet, kuten Can ja Neu!, antoivat myös tärkeitä vaikutteita noihin aikoihin. Jonny Greenwood oli edelleen kiinnostunut 1900-luvun taidemusiikista, ja Pendereckin ja Olivier Messiaenin vaikutus oli ilmeinen. Jonny soittaa monissa Kid A:n ja sitä seuraavien albumien kappaleissa ondes Martenot’a, elektronista soitinta, jota edellä mainitut säveltäjät olivat käyttäneet.Yhtye sai edelleen vaikutteita elektronisesta musiikista seuraavalle albumilleen, Hail to the Thiefille, vaikkakin kiinnostui uudelleen myös kitararockista. Yhtyeen jäsenet jatkoivat klassisen musiikin säveltäjien ja Canin kuuntelua, ja uusina inspiraation lähteinä toimivat The Beatles ja Neil Young. Vuodesta 2005 lähtien, In Rainbowsin kanssa työskennellessään, yhtye on maininnut saaneensa vaikutteita experimental rockista, hip hopista ja elektronisesta musiikista, kuten Liarsilta, glitch-yhtye Modeselektorilta, Spank Rockilta ja M.I.A:lta. Yhtyeen jäsenet ovat myös korostaneet olevansa kiinnostuneita reggaesta ja dub-musiikista, mistä osoituksena on Jonny Greenwoodin vuoden 2007 albumi Jonny Greenwood Is the Controller, jolle Greenwood on kerännyt eri dub-artistien esittämiä suosikkejaan.
Radioheadin musiikkityylin kehittymisen taustalla ovat olleet sen jäsenien erilaiset musiikkimaut ja vahvuudet. Kitaristi Jonny Greenwood on ainoa, joka on opiskellut musiikin teoriaa, ja hän on myös työskennellyt BBC:ssä. Greenwood on multi-instrumentalisti, joka soittaa kitaran ja koskettimien lisäksi ondes Martenot’a, banjoa, viulua ja huuliharppua. Hän on myös muokannut musiikkia elektronisesti ja digitaalisesti viime vuosina. Kaikkia soittimia hän ei ole kuitenkaan soittanut levyllä. Greenwood on tehnyt Radioheadille myös jousisovituksia, esimerkiksi kappaleisiin ”Climbing Up the Walls”, ”How to Disappear Completely” ja ”Pyramid Song”. Yorke soittaa kitaraa ja pianoa ja on ollut joskus DJ:nä Flickernoise-nimisessä techno-yhtyeessä. Hän on keskittynyt 2000-luvulla myös musiikin digitaaliseen manipulointiin. Hän väitti vuonna 2003, että jos hänen olisi pakko päättää, tekisikö hän musiikkia vain tietokoneella tai kitaralla, hän valitsisi tietokoneen.
Yhtyeen perustamisesta saakka Yorke on johtanut Radioheadia. Vuoden 2000 haastattelussa hän sanoi, että yhtye toimii kuin ”YK, ja Yorke on Yhdysvallat”. Poikkeus tähän on laulujen tekeminen. Vaikka Yorke on vastuussa lähes kaikkien kappaleiden sanoituksista, säveltäminen ja sovittaminen on yhteistyötä. Haastatteluissa on selvinnyt, että kaikki jäsenet ovat vastuussa niistä. Kaikkien yhtyeen kappaleiden tekijänä onkin virallisesti Radiohead. Kid A:n ja Amnesiacin nauhoitukset toivat muutoksia Radioheadin musiikkityyliin, mutta yhtyeen työskentelytavat muuttuivat vielä enemmän. Ed O’Brien kuvaili tilannetta vuonna 2000: 
»Jos aikoo tehdä erilaiselta kuulostavan levyn, pitää muuttaa työskentelytapoja... kaikki tuntevat itsensä epävarmoiksi. Olen kitaristi, ja yhtäkkiä minulle sanotaankin, että tässä kappaleessa ei ole kitaraa, tai rumpuja. Jonnyn, minun, Cozin ja Philin piti tottua siihen.» (Ed O'Brien)
Tyylinmuutoksen jälkeen yhtyeen jäsenet ovat olleet joustavampia eri soittimien suhteen, ja nykyään he vaihtavat soittimia eri kappaleiden vaatimuksien mukaan. Albumeilla Kid A ja Amnesiac Yorke soitti koskettimia ja bassoa, Jonny Greenwood soitti enemmän ondes Martenot’a kuin kitaraa, basisti Colin Greenwood samplasi paljon ja O’Brien ja Selway tekivät rumpukomppeja rumpukoneilla ja muokkasivat kappaleita digitaalisesti. He löysivät myös uuden tavan soittaa omia soittimiaan, kun olivat kokeilleet välillä muita. Hail to the Thiefin rennoissa nauhoituksissa vuonna 2003 syntyi uusi johtamistapa, eikä Yorke ollut enää niin selvä johtaja kuin aikaisemmin.
Yhtyeellä on läheiset suhteet tuottajiinsa ja insinööreihinsä, erityisesti Nigel Godrichiin ja graafiseen suunnittelijaansa Stanley Donwoodiin. Godrich on työskennellyt Radioheadin kanssa The Bendsistä lähtien ja tullut kuuluisaksi yhtyeen ansiosta. Godrichia on jopa pidetty yhtyeen ”kuudentena jäsenenä”, samaan tapaan kuin George Martinia The Beatlesissä. Donwood on tehnyt kaikkien albumien ja muun tuotannon kansitaiteen vuodesta 1994 lähtien. Hän työskentelee usein yhdessä Yorken kanssa, jonka hän tapasi jo taidekoulussa, ja Yorke onkin merkitty usein kansien toiseksi tekijäksi pseudonyymeillä ”Tchock” tai ”The White Chocolate Farm”. Donwoodin tekemissä teoksissa on öljyvärimaalauksia, tietokoneella tehtyjä kuvia, kollaaseja ja antiikkisia julisteita. Haastatteluissa hän on sanonut työskentelevänsä lähellä paikkaa, missä yhtye nauhoittaa, jotta löytäisi musiikille sopivan tyylin. Donwood voitti vuonna 2002 Yorken kanssa Grammy-palkinnon Amnesiacin erikoisversion pakkauksesta.Muita yhtyeen avustajia ovat olleet Graeme Stewart, Dilly Gent ja Peter Clemens. Stewart on ollut Radioheadin äänitysinsinööri Kid A:sta ja Amnesiacista lähtien. Hän on myös tehnyt insinöörityön Jonny Greenwoodin ja Yorken sooloalbumeilla Bodysong ja The Eraser. Gent on taas vastannut yhtyeen musiikkivideoista OK Computerista lähtien. Hän ei ole itse tehnyt kaikkia videoita vaan auttanut löytämään sopivan ohjaajan. Yhtyeen esiintymisissä teknikkona toimii Peter ”Plank” Clemens, joka on työskennellyt yhtyeen kanssa The Bendsistä lähtien. Hän laittaa yhtyeen soittimet valmiiksi sekä studiosoittoa että esiintymisiä varten.
Vaikka Radioheadin suosio nousi Kid A:n ja Amnesiacin ansiosta, myös The Bends ja OK Computer ovat olleet jatkuvasti suosittuja, minkä vuoksi Radioheadin varhaisempi tyyli on vaikuttanut brittiläiseen rock-musiikkiin. Monet kriitikot vertasivat 1990-luvun loppupuolella ja 2000-luvun alkupuolella eri yhtyeitä Radioheadiin. Joissakin tapauksissa nämä yhtyeet olivat jopa käyttäneet yhtyeen ”omia” tuottajia Nigel Godrichia tai John Leckietä. MTV kysyikin Yorkelta vuonna 2001 mielipidettä siitä, että monet yhtyeet, kuten Travis ja Coldplay yrittävät luoda uraa kuulostamalla vuoden 1997 Radioheadilta. Yorke kehotti niitä yrittämään samaa Kid A:n kanssa. Toiset yhtyeet, kuten Bloc Party, taas ovat sanoneet saaneensa vaikutteita Radioheadin myöhäisemmistä albumeista. Myös monia eri musiikkityylejä edustavat yhtyeet ovat kertoneet esikuvakseen Radioheadin myöhäisemmän tyylin, kuten The Roots, Hanson ja John Mayer. Myös jotkut jazzia tai klassista musiikkia soittavat muusikot
ovat tehneet omia versioitaan tai samplanneet Radioheadin Kid A- ja Amnesiac-albumien kappaleita. Radiohead sijoittui vuonna 2005 73:nneksi Rolling Stone -lehden listalla kaikkien aikojen parhaista artisteista.
Jonathan ”Jonny” Richard Guy Greenwood – soolokitara, koskettimet, ohjelmointi (s. 5. marraskuuta 1971)
Randall, Mac: Exit Music: The Radiohead Story.   New York: Plexus, 2000. ISBN 0-385-33393-5.    (englanniksi)
Clarke, Martin: Radiohead: Hysterical and Useless.   Lontoo: Delta Trade Paperbacks, 2000. ISBN 0-85965-332-3.    (englanniksi)
The Music and Art of Radiohead.    Ashgate Publishing, 2005. ISBN 0-7546-3979-7.    (englanniksi)
Doheny, James: Radiohead: Back to Save the Universe.   New York: , 2002. ISBN 0-82641-663-2.    (englanniksi)
Footman, Tim: Welcome to the Machine: OK Computer and the Death of the Classic Album.    New Malden : Chrome Dreams, 2007. ISBN 1-8424-03885.    (englanniksi)
Griffiths, Dai: Radiohead's OK Computer.   New York: Thunder's Mouth Press, 2004. ISBN 1-56025-398-3.    (englanniksi)
Johnstone, Nick: Radiohead: An Illustrated Biography.   Lontoo: Omnibus Press, 1997. ISBN 0-7119-6581-1.    (englanniksi)

Raimo Ilmari Helminen (s. 11. maaliskuuta 1964 Tampere) on suomalainen jääkiekkovalmentaja ja jääkiekkoilija, joka pelasi pitkän uran keskushyökkääjän pelipaikalla. Helminen pelasi SM-liigassa ainoastaan yhdessä joukkueessa, Tampereen Ilveksessä. Lisäksi hän edusti Yhdysvalloissa NHL:ssä New York Rangersia, Minnesota North Starsia ja New York Islandersia sekä Ruotsissa Malmötä. Helminen voitti maailmanmestaruuden lisäksi sekä Suomen- että Ruotsin-mestaruuden ja Euroopan cupin. Peliuransa jälkeen hän on valmentanut Suomen 20-vuotiaiden maajoukkuetta, Ilvestä, KHL-seura Barys Astanaa ja Kazakstanin maajoukkuetta. Kausilla 2016–2019 Helminen toimi KHL-seura Jokerien apuvalmentajana.
Helminen pelasi seuratasolla ammattilaisena 26 vuotta. Hän aloitti SM-liigassa kaudella 1982–1983, ja hänen viimeinen kautensa oli kausi 2007–2008. Häntä pidetään Ilveksen tunnuskuvana. Suomen maajoukkueessa Helminen pelasi 331 ottelussa, joten hän on pelannut enemmän maaotteluja kuin kukaan toinen miesjääkiekkoilija maailmassa. Helminen pelasi Suomen edustusjoukkueessa 19 arvoturnauksessa. Joukossa on kuudet olympialaiset. Helmisellä on yhteensä kuusi MM- ja kolme olympiamitalia.Helminen tunnettiin pelaajana lähinnä pelinrakentajana, ja monesti hän syöttikin ensin joukkuetoverilleen, ennen kuin yritti itse laukoa. Hänet muistetaan myös vaatimattomana ja hiljaisena henkilönä, joka ei haastatteluissa sanonut montakaan sanaa. Uran jälkeen Helmistä on muistettu monilla kunnianosoituksilla. Hänet on valittu jääkiekkoleijonaksi, Ilves on jäädyttänyt hänen pelinumeronsa 41 ja Suomen maajoukkue pelinumeron 14. Helmisen uraa varjostivat veroepäselvyydet, jotka syntyivät Malmön pelivuosilta.
Raimo Helminen syntyi 11. maaliskuuta 1964 Tampereen Koivistonkylässä asuneiden Sylvi ja Jyrki Helmisen perheeseen toisena lapsena. Isosisko Terhi on kaksi vuotta vanhempi. Raimo aloitti jääkiekkoharrastuksen varhain, sillä kotitalon lähellä oli kenttä, joka jäädytettiin talvisin. Kesällä hän pelasi myös jalkapalloa ja harrasti yleisurheilua päälajinaan seiväshyppy. Jalkapalloa Raimo pelasi 15-vuotiaaksi asti Tampereen Pallo-Veikoissa, ja hän oli useasti mukana SM-lopputurnauksessa.Helminen sai lempinimen Raipe jo nuorena, ja se on seurannut häntä koko pelaajauran ajan. Nimen keksijästä ei ole tietoa, ei myöskään ajankohdasta, mutta Raipeksi häntä kutsuttiin jo alle kouluikäisenä Koivistonkylän kentällä.
Helmisen ensimmäinen joukkue ei ollut Ilves, vaan KooVee, johon hän liittyi vuonna 1971. Tuohon aikaan KooVee oli ainoa joukkue, jolla oli Koivistonkylässä sarjatoimintaa nuorimmissa ikäluokissa. KooVeessa hän pelasi F- ja E-junioreissa vuodet 1971–1977.Ilvekseen Helminen siirtyi D-juniori-ikäisenä syksyllä 1977, ja hän pelasi Ilveksen juniorijoukkueissa kevääseen 1983 asti. Viimeisellä kaudellaan hän pelasi myös jo Ilveksen edustusjoukkueessa SM-liigassa. Hän voitti ensimmäisen SM-mitalinsa 14-vuotiaana vuonna 1978, kun Ilveksen D-juniorit sijoittuivat pronssille. B-junioreissa hän sai hopeaa vuonna 1981, ja seuraavana vuonna tuli sekä B- että A-junioreiden Suomen-mestaruus. Vielä vuonna 1983 mitaleihin tuli lisää A-junioreiden SM-hopea.
Ilveksen liigajoukkueeseen Helminen nousi 18-vuotiaana kaudella 1982–1983. Nuorelle tulokkaalle kaavailtiin suurta roolia, sillä hän syrjäytti kokeneemman Kari Järvisen valmentaja Seppo Hiitelän suunnitelmissa ennen kauden alkua. Varusmiespalvelustaan suorittanut Helminen ei kuitenkaan pystynyt vakuuttamaan ensimmäisissä peleissään. Hänet pudotettiin loppukaudeksi neloskenttään, ja Järvinen pääsi takaisin isompaan rooliin. Ensimmäisen SM-liigamaalinsa Helminen teki 6. marraskuuta 1982 Rauman Lukkoa vastaan. Yhteensä Helminen teki ensimmäisellä kaudellaan kaksi maalia ja kolme maaliin johtanutta syöttöä (2+3). Ilves sijoittui Helmisen ensimmäisellä kaudella SM-liigan kolmanneksi, kun se voitti Tapparan pronssiottelussa.Toisella kaudellaan Helminen nousi nopeasti Ilveksen avainpelaajien joukkoon ja teki yhteensä 17+13 pistettä 37 runkosarjaottelussa. Ilveksen kausi oli kuitenkin vaikea, eivätkä nuoret tähdet olleet vielä aivan valmiita kantamaan vastuuta. Kesällä 1984 Helmisen tuleva NHL-urakin sai alkunsa, kun New York Rangers varasi hänet varaustilaisuudessa toisella kierroksella koko varaustilaisuuden 35. pelaajana. Kykyjenetsijät olivat alkaneet pitää häntä Euroopan parhaana hyökkääjänä hyvin menneiden nuorten MM-kilpailujen ansiosta. Kausi 1984–1985 sujui Ilveksen ja Helmisen kannalta toivotusti. Ilves voitti liigan mestaruuden, ja Helminen oli merkittävässä roolissa joukkueen ykkösketjun keskushyökkääjänä; laitahyökkääjinä olivat Mikko Mäkelä ja Jari Neuvonen. Runkosarjassa Helminen sai 21+36 pistettä ja sijoittui pistepörssissä kolmanneksi edellään vain samassa ketjussa pelannut Mäkelä ja pistepörssin voittanut Matti Hagman. Ilveksen mestaruuden kannalta tärkein pelaaja oli kuitenkin kakkoskentän keskushyökkääjä Risto Jalo, joka ratkaisi sekä neljännen että viidennen, viimeisen loppuottelun TPS:a vastaan, vaikka hänet kannettiin paareilla pois jäältä viimeisen ottelun ensimmäisessä erässä.
Mestaruuskauden jälkeen Ilveksen joukkue hajosi. Helminen siirtyi New York Rangersiin kesällä 1985, ja hänen seurakaverinsa Ville Sirén, Mikko Mäkelä ja Ari Haanpää saivat myös NHL-sopimukset. Helminen saapui Rangersiin hyvään aikaan, sillä joukkuetta oli aiemmin valmentanut eurooppalaisia pelaajia suosinut Herb Brooks ja häntä seurasi Ted Sator, joka myös arvosti eurooppalaisia. Helminen pelasikin hyvän tulokaskauden pääasiassa Rangersin kakkos- tai kolmoskentässä ja kamppaili peliajasta toisen tulokkaan, Mike Ridleyn kanssa. Yhteensä Helminen pelasi 66 ottelua ja teki kymmenen maalia sekä antoi 30 maaliin johtanutta syöttöä. Rangersinkin kausi sujui kokonaisuudessaan hyvin, sillä nuori joukkue eteni Stanley Cupin välieriin. Ne Rangers kuitenkin hävisi tulevalle mestarille Montreal Canadiensille. Helmisen rooli jäi pieneksi pudotuspelivaiheessa, missä hän pelasi vain kaksi ottelua.Kesällä 1986 Helmisen Rangers-ura kääntyi alamäkeen, kun joukkue uusi johtoaan. Uusi valmentaja ei löytänyt sopivaa roolia Helmiselle, joka istuikin useita otteluita katsomon puolella ja pelasi myös farmissa New Haven Nighthawksissa. Kauden loppupuolella Helminen kaupattiin Minnesota North Starsiin, jonka kausi kuitenkin loppui nopeasti, sillä joukkue ei päässyt pudotuspeleihin.Seuraavaksi kaudeksi Helmisen piti palata Minnesotaan, mutta hän päätyi takaisin Ilvekseen. Hän sai nimittäin jännetupentulehduksen ja sittemmin kämmenen murtuman maajoukkueleirillä ennen vuoden 1987 Kanada cupia. Turnauksen jälkeen Helminen lähti suoraan Minnesotan harjoitusleirille, mutta käsi loukkaantuneena ei pystynyt antamaan näyttöjä. Minnesota ei siksi halunnut tehdä sopimusta, ja Helminen päätti palata Suomeen. Helminen liittyi Ilvekseen kesken kauden 1987–1988 ja vahvisti ennestäänkin kilpailukykyistä joukkuetta. Ilves voittikin SM-liigan runkosarjan, mutta pudotuspeleissä Lukko voitti Ilveksen välierissä suoraan kolmessa ottelussa, mikä oli SM-liigan suurimpia yllätyksiä. Helminen pelasi henkilökohtaisesti hyvän kauden, ja hänet valittiin SM-liigan tähdistökentälliseen.NHL-välivuoden jälkeen Helmisestä oltiin jälleen kiinnostuneita Pohjois-Amerikassa, ja kaudeksi 1988–1989 hän teki sopimuksen New York Islandersin kanssa. Helmisen kausi kuitenkin epäonnistui täysin, sillä hän kärsi pahoista selkäkivuista. Välillä hän ei pystynyt iskiaksen takia edes kävelemään kunnolla, ja hän pelasi NHL:ssä kauden aikana vain parikymmentä ottelua. Loppukauden hän pelasi AHL-liigan Springfield Indiansissa. Tässä vaiheessa uran jatkokin oli epävarma, mutta vanha joukkuekaveri Risto Jalo suositteli Helmiselle hieroja Leo Saariota, joka oli hoitanut Jaloakin. Saarion avulla Helmisen selkäkivut saatiin hoidettua muutaman vuoden kuluessa.
Helminen palasi Islanders-vuoden jälkeen takaisin Eurooppaan, hieman yllättäen Ruotsin toiseksi korkeimmalle sarjatasolle Malmö IF:ään, jonka omistaja Percy Nilsson oli päättänyt nostaa seuransa Elitserieniin. Helmisen ensimmäinen kausi Ruotsissa oli loukkaantumisten takia rikkonainen, vaikka hän teki keskimäärin kaksi pistettä ottelua kohti. Lisäksi Helminen teki MoDota vastaan maalin, joka ratkaisi Malmön nousun Elitserieniin.Heti ensimmäisellä kaudellaan Elitserienissä Malmö yllätti ja oli runkosarjan viides, mutta putosi jatkosta pudotuspelien ensimmäisellä kierroksella. Toinen kausi (1991–1992) olikin sitten menestys. Djurgården oli voittanut kolme Ruotsin-mestaruutta peräkkäin, mutta keväällä 1992 Malmö katkaisi Djurgårdenin valtakauden kukistamalla sen finaaleissa voitoin 3–2. Helmisestä tuli neljäs pelaaja, jolla on sekä Suomen- että Ruotsin-mestaruus.Kauteen 1992–1993 Malmö lähti puolustamaan mestaruutta, mutta hävisi välieräsarjan Brynäsille. Helminen pelasi kuitenkin tehojen kannalta siihen mennessä parhaan Ruotsin-kautensa, ja hän oli kolmas Elitserienin runkosarjan pistepörssissä. Pisteitä kertyi runkosarjassa 42, joista maaleja oli 9 ja syöttöpisteitä 33. Samalla kaudella Malmö voitti seurajoukkueiden Euroopan cupin, ja Helmisestä tuli ensimmäinen turnauksen voittanut suomalaispelaaja. Noihin aikoihin Helminen oli ehkä koko Euroopan kovapalkkaisin jääkiekkoilija.Kausi 1993–1994 oli jälleen menestyksekäs Malmölle. Joukkue voitti mestaruuden, ja Helminen oli sen johtohahmoja. Hän pelasi alkukauden Ilveksen-aikaisen joukkuetoverinsa Mikko Mäkelän kanssa ennen tämän loukkaantumista. Tulosta syntyi sen jälkeenkin, ja Helminen voitti Ruotsin Elitserienin pistepörssin ensimmäisenä ulkomaalaisena pelaajana. Suomalaisten menestyksen täydensi Luulajan Mika Nieminen, joka oli pistepörssin toinen. Helminen teki 20+34 pistettä pelaamissaan 38 ottelussa. Kaudet 1994–1995 ja 1995–1996 eivät sujuneet enää aivan yhtä hyvin Malmöltä eikä Helmiseltä. Viimeisen kauden epäonnistumiseen osasyynä saattoi olla se Helmisen jo kesällä 1995 tekemä päätös, että tuleva kausi jäisi hänen viimeisekseen Ruotsissa.
Helminen palasi SM-liigaan ja Ilvekseen kaudeksi 1996–1997. Hänet olisi halunnut palkata useakin seura, vahvimmin HIFK, mutta hän oli päättänyt palata Ilvekseen. Helminen ei kuitenkaan voinut enää käyttää Ilveksessä tuttua pelaajanumeroaan 14, sillä tämä Lasse Oksasen vanha numero oli jäädytetty pari kautta aikaisemmin. Tästä lähin Helmisellä oli Ilveksessä numero 41. Maajoukkueessa Helminen jatkoi kuitenkin numerolla 14.lähde?Helmisen paluu oli Ilvekselle hyvin tärkeä, sillä perinteinen seura oli menestynyt liigassa heikosti. Helmisen myötä seuran uskottavuus ja kiinnostavuus nousi, ja katsojamäärä nousi keskimäärin yli 500:lla ottelua kohti. Kaukalossa Helminen oli vireessä, ja hän voitti 39 syöttöpisteellään liigan syöttötilaston, vaikka Mika Arvaja olikin Ilveksen paras pistemies. Lisäksi Helminen teki liigan ennätyksen, kun hän sai tehopisteitä 23 ottelussa. Ilves eteni mitalipeleihin mutta jäi silti neljänneksi hävittyään pronssiottelun HPK:lle. Helminen valittiin vielä kauden päätteeksi SM-liigan tähdistökentällisen keskushyökkääjäksi, mikä oli toinen kerta hänen urallaan.Kesällä 1997 Ilves hankki joukkueeseensa JyP HT:stä ruotsalaishyökkääjä Peter Larssonin, ja Larsson ja Helminen olivat kahden kauden ajan tehokas parivaljakko. Kaudella 1997–1998 Helmisen ketjun toisessa laidassa pelasi yleensä Sami Ahlberg, ja hyökkäyskolmikon takana puolustivat kanadalainen Allan Measures ja nuori Pasi Saarinen. Viisikon yhteistyö osoittautui onnistuneeksi: Helminen, Larsson ja Measures valittiin SM-liigan tähdistökentälliseen, Larsson voitti pistepörssin ja sai Veli-Pekka Ketola -palkinnon, Measures palkittiin parhaana puolustajana ja Helminen valittiin runkosarjan parhaaksi pelaajaksi sekä palkittiin Kultaisella kypärällä. Pudotuspeleissä Ilves kaatoi ensimmäisellä kierroksella helposti SaiPan ja välierissä Jokerit. Finaalisarjassa HIFK oli kuitenkin vahvempi, ja Ilves sai hopeaa. Kyseisen kauden tähdistökentällisessä Helminen oli ainoa suomalainen pelaaja.Kauteen 1998–1999 Ilves lähti jopa mestarisuosikkina, sillä joukkue oli hankkinut kesällä lisää hyviä pelaajia. Heitä tarvittiin paljon, sillä Ilves pelasi SM-liigan lisäksi EHL:ää. Kausi oli kuitenkin Ilveksen kannalta pettymys, ja joukkue putosi jatkosta jo puolivälierissä. Helminen valittiin silti tähdistökentälliseen, jo kolmannen kerran peräkkäin. Pisteitä Helmiselle kertyi 50 (12+38) 53 ottelussa. Ilveksen kapteeni Hannu Mattila lopetti liigauransa keväällä 1999, ja Helminen nousi ansaitusti Ilveksen kapteeniksi kaudelle 1999–2000. Seuraavat kolme kautta hän pelasi edelleen tehokkaasti. Kaudella 2000–2001 Ilves ylsi pronssille ja Helminen oli Ilveksen tehokkain pelaaja pudotuspeleissä.
Kausi 2002–2003 oli murheellinen Ilvekselle ja Helmiselle. Ilves jäi liigan jumboksi, ja Helminen teki vain 31 pistettä mutta oli silti Ilveksen paras pistemies. Helminen oli jo monena kautena päättänyt uransa jatkosta vasta kesällä, mutta tuolloin hän teki päätöksensä jo varhain, sillä hän ei halunnut lopettaa uraansa katastrofikauteen. Samalla kaudella syntyi myös Helmisen kyseenalainen yhden runkosarjaottelun jäähyennätys. 7. joulukuuta paikallisottelussa Tapparaa vastaan Helminen kopautti aloituksessa linjatuomaria mailalla takapuoleen ja käski pudottamaan jo kiekon. Linjatuomari ilmoitti päätuomari Jyri Rönnille, että tuomarin koskemattomuutta oli rikottu, ja Helminen sai kymmenen minuutin käytösrangaistuksen. Koska Helminen oli mielestään kokenut vääryyttä, hän meni ottelun päätyttyä kertomaan tiukkasanaisesti tuomareille, mitä mieltä oli heidän pelistään. Helminen oli jo lähtemässä pois kaukalosta, kun kuulutus kertoi Rönnin antaneen hänelle pelirangaistuksen. Helminen suuttui entisestään ja lähti uudestaan tuomarien luokse, vaikka hänen seurakaverinsa Jesse Niinimäki yritti rauhoittaa häntä. Rönn antoi Helmiselle vielä ottelurangaistuksen, joten Helminen sai yhteensä 55 minuuttia rangaistuksia koko pelissä, mikä oli uusi SM-liigan ennätys. Lisäksi hän sai kolmen ottelun pelikiellon. Vielä samana vuonna SM-liigan pudotuspeleissä JYPin Kimmo Pikkarainen rikkoi Helmisen ennätyksen yhdellä jäähyminuutilla.Helmisen pistemäärä kasvoi jälleen seuraavalla kaudella, ja Ilves ylsi pudotuspeleihin. Helminen teki kaudella 9+34 pistettä ja oli Cory Murphyn jälkeen Ilveksen toiseksi paras pistemies. Helmisestä tuli heti kauden alussa 12. syyskuuta 2003 iäkkäin koskaan Ilveksessä pelannut jääkiekkoilija, kun hän ohitti Niilo Tammisalon ennätyksen. Tammisalo oli pelannut viimeisen pelinsä Ilveksessä 39 vuoden, 4 kuukauden ja 10 päivän ikäisenä.Helminen oli pelannut pitkään Ilveksen ykköshyökkääjänä. Kaudella 2004–2005 hänen paikkansa kuitenkin otti Patrik Štefan, joka tuli NHL:n työsulun vuoksi Suomeen. Helmisen pisteet jäivät kaudella 7+21:een, ja hän oli Ilveksen viidenneksi tehokkain pelaaja.Helminen teki viimeisinä kausinaan vähemmän pisteitä kuin ennen, sillä hän ei enää saanut yhtä paljon peliaikaa ylivoimalla, mutta toisaalta hän onnistui erikoistumaan puolustustehtäviin. Kauden 2005–2006 avauskierroksella Helmisestä tuli SM-liigan historian vanhin pelaaja, kun hän ohitti Pertti Lehtosen, joka lopetti uransa 41 vuoden, 5 kuukauden ja 24 päivän iässä. Seuraavan kauden alkukierroksilla Helminen menetti hetkellisesti kapteenin asemansa, kun hän oli keihästänyt Arto Kukia ja saanut pelirangaistuksen. Ilveksen valmennusjohto Kari Elorannan johdolla otti kapteenin arvon pois Helmiseltä yhden ottelun ajaksi ja antoi sen Pasi Petriläiselle.Kausi 2007–2008 oli Helmisen pitkän uran viimeinen. Kauden toisessa ottelussa, joka oli samalla Ilveksen ensimmäinen kotiottelu, Helminen saavutti kahdeksantena pelaajana 700 ottelun rajan. Helminen pelasi 11. tammikuuta viimeisen runkosarjan pelinsä HIFK:ta vastaan, ja ennen ottelua helsinkiläisjoukkue muisti pitkän uran tehnyttä Helmistä palkinnolla. Lisäksi kotijoukkueen fanit taputtivat seisaaltaan Helmisen kunniaksi. Tämän jälkeen monet muutkin seurat muistivat Helmistä tämän viimeisissä peleissä.
Uransa viimeisen runkosarjaottelun Helminen pelasi 4. maaliskuuta 2008 loppuunmyydyssä Hakametsän jäähallissa. Ilves voitti ottelussa Lukon 5–2. Helmistä muistettiin sekä ennen ottelua että sen jälkeen. Ilveksen joukkue lahjoitti hänelle mittatilaustyönä teetetyn viinikaapin. Hän sai lisäksi muun muassa ensimmäisen ottelunsa ottelupöytäkirjan, vuoden 1985 mestaruuspaidan ja palkinnon poikkeuksellisesta urheilu-urasta. Palkinnon on perustanut Aamulehti, ja Helminen oli sen ensimmäinen saaja. Hänen viimeisen runkosarjaottelunsa pelipaita luovutettiin Jääkiekkomuseolle.Runkosarjan jälkeen Helmisen ura jatkui vielä pudotuspeleissä puolivälieräsarjaan Kärppiä vastaan. Ilveksen mahdollisuuksia voittaa Kärpät pidettiin erittäin pieninä. Ottelusarja kuitenkin venyi kuuteen peliin. Ilveksen kausi ja samalla Helmisen ura päättyi lopulta Tampereella kuudennen puolivälieräottelun jatkoerässä ajassa 69.45, kun Kärppien Hannes Hyvönen teki ottelun voittomaalin. Ilves oli tasoittanut ottelun vain 17 sekuntia ennen varsinaisen peliajan loppua, kun Mike Bishai oli tehnyt maalin Helmisen ja Vesa Viitakosken syötöstä. Ottelun jälkeen Ilveksen pelaajat kiittivät yleisöä, ja Helminen poistui ensimmäisenä kaukalosta. Koko katsomo osoitti suosiotaan seisten, myös Kärppien kannattajat. Huuto ja taputukset jatkuivat, kunnes Helminen palasi vielä kerran jäälle. Sen jälkeen hän jätti kaukalon viimeistä kertaa Ilveksen pelaajana.
Ensimmäiset maaottelunsa Helminen pelasi nuorten maajoukkueissa. Hänen tilillään on 26 nuorten ja 11 poikien maaottelua. Helmisen ensimmäinen arvoturnaus oli vuoden 1982 18-vuotiaiden EM-kisat. Seuraavana vuonna Helminen pelasi 20-vuotiaiden MM-kilpailuissa ja teki 0+5 pistettä seitsemässä pelissä. Vuoden 1984 20-vuotiaiden MM-kilpailuissa Suomi voitti hopeaa, ja Helminen oli kisojen kohutuin pelaaja. Hän rikkoi turnauksen piste-ennätyksen, joka oli ollut Vladimír Růžičkan nimissä. Helminen teki seitsemässä ottelussa peräti 11 maalia ja antoi 13 maaliin johtanutta syöttöä, eli yhteensä 24 pistettä. Hänet valittiin sekä turnauksen parhaaksi pelaajaksi että tähdistökentälliseen.
Helminen edusti ensimmäisen kerran Suomea miesten maajoukkueessa 17. tammikuuta 1984, heti nuorten kisojen jälkeen. Ottelussa Suomi hävisi Tšekkoslovakialle 7–1. Helminen pääsi lopulta Sarajevon olympiajoukkueeseen 19-vuotiaana. Hän teki ensimmäinen pisteensä olympialaisissa heti ensimmäisessä pelissä Itävaltaa vastaan. Suomi sijoittui kisoissa kuudenneksi, ja Helmisen saldo oli kuudessa pelissä 0+2. Ensimmäisen maaottelumaalinsa Helminen teki olympialaisten jälkeen 9. huhtikuuta 1984 Neuvostoliittoa vastaan.Ensimmäiset MM-kilpailut Helminen pelasi keväällä 1985 Prahassa. Hän oli Suomen kolmanneksi paras pistemies ja teki 4+5 pistettä kymmenessä ottelussa. Syksyllä 1985 Helminen siirtyi NHL:ään, eikä hän pelannut kahdella seuraavalla kaudella ainuttakaan maaottelua. Kaudella 1987–1988 hän pelasi taas Ilveksessä ja palasi myös maajoukkueeseen. Helminen oli mukana syksyn 1987 Kanada-cupissa ja keväällä 1988 Calgaryn olympialaisissa. Kaikkiaan hän puki Suomen peliasun päälleen tuon kauden aikana 46 maaottelussa. Calgaryssä Helminen saavutti seitsemässä ottelussa pistemäärän 2+8 ja keräsi siten joukkueensa pelaajista eniten pisteitä. Ottelussa Ruotsia vastaan Helmisen osuus oli merkittävä, kun hän teki yhden maalin ja alusti toisen, Timo Blomqvistin viimeistelemän 3–3-tasoitusmaalin. Helminen ei pystynyt pelaamaan kisojen kahta viimeistä peliä loukattuaan polvensa, mutta Suomi voitti silti hopeaa ja otti ensimmäisen arvokisamitalin miesten tasolla.Kauden 1988–1989 Helminen oli jälleen NHL:ssä, mutta seuraavalla kaudella hän palasi Eurooppaan ja samalla maajoukkueeseen. Vuoden 1990 maailmanmestaruuskilpailut Bernissä päättyivät Helmisen osalta jo neljän ottelun jälkeen selkävaivoihin. Keväällä 1991 MM-kilpailut käytiin Suomessa. Helmistä pidettiin ennen kisoja maajoukkueen leirillä varmana kisapelaajana, sillä Suomella oli keskushyökkääjistä pulaa, mutta juuri ennen kisojen alkua Christian Ruuttu tuli NHL:stä kisajoukkueeseen ja pudotti Helmisen Leijonista. Albertvillessä 1992 Helminen pelasi kolmannet olympialaisensa. Kisat olivat pettymys suomalaisille, sillä sijoitus oli vasta seitsemäs. Albertvillen talviolympialaiset jäivät Helmisen viimeiseksi Pentti Matikaisen valmennuskaudella, sillä Matikainen ja kakkosvalmentaja Hannu Aravirta tulivat siihen tulokseen, että Helmisen maajoukkueura olisi ohi.
Kesällä 1993 Suomen maajoukkueen päävalmentajaksi nousi ruotsalainen Curt Lindström. Aravirta jatkoi kakkosvalmentajana ja laati Lindströmin pyynnöstä listan 70 pelaajasta, jotka olivat ehdolla maajoukkueeseen. Helminen ei ollut listalla, mutta Lindström halusi ottaa hänet silti maajoukkuerinkiin. Niinpä Helminen palasi maajoukkueeseen kaudella 1993–1994. Lillehammerissa hän oli mukana jo uransa neljänsissä olympialaisissa, vaikka kolme viikkoa ennen kisojen alkua hänen peukalonsa oli murtunut. Suomi sai silti pronssia ja hävisi vain yhden erän koko kisoissa, eikä Helmisen kentällistä vastaan tehty yhtään maalia tasakentällisin. Samana keväänä Italian MM-kisoissa Suomi sai jälleen mitalin. Kanada kaatoi Leijonat loppuottelussa vasta rangaistuslaukauskilpailussa. Helmisen tulos sekä olympialaisissa että MM-kisoissa oli 1+5 pistettä. Kevään 1995 MM-kilpailuissa Suomen jääkiekkojoukkue voitti lopulta parin pettymyksen jälkeen maailmanmestaruuden. Helmiselle MM-kulta oli jo neljäs aikuisten arvokisamitali. Hän oli Suomen kolmanneksi paras pistemies tehoilla 1+7. Ainoan maalinsa hän teki välierässä Tšekkiä vastaanlähde?.
Vuosina 1996 ja 1997 Suomi ei saanut mitalia. Vuoden 1997 kisat olivat myös ainoat Suomessa pelatut MM-kisat, joissa Helminen oli mukana. Vuonna 1996 hän teki 0+4 pistettä, ja vuonna 1997 pisteitä tuli 0+6. Vuonna 1996 pelattiin myös ensimmäinen World Cup, ja Helminen oli taas edustamassa Suomea.lähde?
Vuonna 1998 Suomi sai taas mitalin arvokisoissa. Naganossa 1998 Helminen pelasi jo viidennet olympialaisensa, samoin kuin saksalainen Dieter Hegen. Heitä ennen vain saksalainen Udo Kießling ja norjalainen Petter Thoresen olivat edustaneet maataan viisissä olympialaisissa. Ensimmäistä kertaa olympialaisissa Helminen joutui puolustavaan rooliin, kun hänet siirrettiin kisojen aikana toisesta kentällisestä neljänteen. Suomi voitti kisoista kolmannen olympiamitalinsa, kun joukkue kaatoi Kanadan pronssiottelussa. Myöhemmin keväällä pelattiin MM-kilpailut Sveitsissä. Kisat olivat pisteiden perusteella Helmisen parhaat, sillä hän teki Suomen joukkueesta eniten pisteitä, kaksi maalia ja yhdeksän maaliin johtanutta syöttöä.Kevään 1999 maailmanmestaruuskilpailut pelattiin Norjassa. Kisojen aikana Helmisestä tuli Suomen maajoukkueen paras pistemies kautta aikojen, kun hän ohitti tilastoissa Mika Niemisen. Suomi voitti kisoista hopeaa, ja se oli Helmisen seitsemäs aikuisten arvokisamitali. Suomalaiselle jääkiekkoyleisölle on jäänyt kisoista mieleen Suomen Venäjää vastaan tekemä 3–3-tasoitus viime hetkellä, vain kaksi sekuntia ennen peliajan päättymistä. Maali syntyi Helmisen syötöstä, ja sen teki Jere Karalahti. Pietarissa 2000 Helminen pelasi melko vaisusti, ja moni ajatteli hänen maajoukkueuransa olevan ohi. Pietaristakin Suomi voitti pronssia. Saksassa 2001 Helminen pelasi kuitenkin jälleen huomattavasti paremmin ja teki 1+5 pistettä. Hän myös rikkoi 200 pisteen ja 300 pelatun maaottelun rajan, ja kisoista tullut hopeamitali oli hänen yhdeksäs arvokisamitalinsa.
Kaudella 2001–2002 Helminen teki monta kertaa jääkiekkohistoriaa. Hänet valittiin Salt Lake Cityn olympialaisiin, jotka olivat hänen kuudennet olympialaisensa. Helmisen lisäksi jääkiekkoilijoista ainoastaan Teemu Selänne on pelannut kuusissa olympialaisissa. Maajoukkuevalmentaja Hannu Aravirtaa oli jo useamman vuoden kritisoitu siitä, että hän valitsi Helmisen joka vuosi kisoihin. Olympialaisissa pelasivat kaikki NHL-pelaajatkin, joten kritiikki oli erityisen kovaa ja Helmisen valintaa pidettiin ennätyshakuisena. Helminen pelasi kuitenkin kiitettävästi nelosketjun puolustavana keskushyökkääjänä, eikä vastustaja tehnyt ainuttakaan maalia Suomen verkkoon tasakentällisin, kun Helminen oli jäällä. Myöhemmin keväällä MM-kisoissa Helminen saavutti ennätyksen myös pelatuissa maaotteluissa. Jatkolohkon ottelussa Venäjää vastaan hän pelasi nimittäin 321. maaottelunsa ja ohitti tilastoissa saksalaisen Udo Kießlingin. Helminen oli vielä ehdolla maajoukkueeseen kevään 2003 kotikisoissa. Hän oli mukana koko leirityksen ajan, mutta koki uransa suurimman henkilökohtaisen pettymyksen, kun Aravirran valmennustiimi pudotti hänet joukkueesta viimeisten joukossa. Helminen putosi toisen kerran urallaan pois arvoturnauksesta, ja kummallakin kerralla kyseessä olivat kotikisat.Ne maaottelut, jotka Helminen pelasi ennen vuoden 2003 MM-kisoja, näyttivät monen vuoden ajan jäävän hänen viimeisikseen, mutta vielä keväällä 2008 hänet kutsuttiin maajoukkueeseen yhden ottelun ajaksi. Niin Helminen pelasi uransa 331. ja viimeisen maaottelun Euro Hockey Touriin kuuluvassa LG Hockey Games -turnauksessa, jonka ensimmäinen ottelu Tšekkiä vastaan pelattiin Hakametsän jäähallissa Tampereella 7. helmikuuta. Kalervo Kummola sai idean juhlaottelusta, kun turnaukseen valittu Riku Hahl loukkaantui. Suomen joukkue pelasi ottelun Helmiselle, ja Tšekki hävisi luvuin 6–1. Ilta huipentui, kun Helminen syötti neljä sekuntia ennen päätössummeria Tuomas Pihlmanille, joka teki ottelun viimeisen maalin. Helminen siis lopetti uransa juuri sellaisella suorituksella, joka oli aina ollut hänen vakiintunut roolinsa peleissä eli syöttäjänä. Hän oli tehnyt uransa aikansa enemmän syöttöjä maalille kuin maaleja. Suomen Jääkiekkoliitto muisti Helmistä pelin jälkeen kahden hengen matkalla Kanadan MM-kisoihin, ja vanhat Ilveksessä pelanneet maajoukkuetoverit lahjoittivat hänelle keinutuolin ja lumilapion.lähde?
Helminen on saanut urastaan monia tunnustuksia lopettamisensa jälkeen. Ilves jäädytti Helmisen pelinumeron 41 kotiottelussa Lahden Pelicansia vastaan lauantaina 22. marraskuuta 2008. Numero oli seitsemäs Ilveksen jäädyttämä pelinumero. Tapahtuman mainitsi Jeff Z. Klein New York Timesin jääkiekkoblogissaan, jossa Helmistä verrattiin Patrick Royhin ja Wendel Clarkiin.Jääkiekkoliitto palkitsi Helmisen liiton korkeimmalla mahdollisella kunnianosoituksella eli kultaisella ansioristillä liiton 80-vuotisjuhlien yhteydessä. Samalla Jääkiekkoliitto aateloi Helmisen ja yhdeksän muuta jääkiekkovaikuttajaa Jääkiekkoleijonan arvonimellä.Helmisen jääkiekkomaajoukkueessa käyttämä numero 14 jäädytettiin 11. marraskuuta 2010 Hartwall-areenan kattoon. Jäädytys tapahtui ennen Suomen ja Venäjän välistä ottelua, joka oli osa Euro Hockey Touriin kuuluvaa Suomessa järjestettävää Karjala-turnausta. Kansainvälinen jääkiekkoliitto ilmoitti joulukuussa 2011 liittävänsä Helmisen kuuluisuuksien galleriaansa.
Helmisen siirtymisestä valmentajan tehtäviin huhuiltiin pitkään pelaajauran päättymisen jälkeen. Helminen palasi jääkiekon pariin helmikuussa 2009, kun hän toimi Suomen alle 19-vuotiaiden maajoukkueen apuvalmentajana viiden maan turnauksessa Turun seudulla. Ensimmäisen vakituisen valmennustehtävänsä Helminen sai 20-vuotiaiden maajoukkueesta, kun hänet nimettiin kaudeksi 2009–2010 Hannu Jortikan apuvalmentajaksi. Helmisen sopimusta jatkettiin 20-vuotiaiden maajoukkueen valmennusryhmässä myös kaudelle 2010–2011, jolloin päävalmentajana toimii Lauri Marjamäki.Ilveksen valmennusryhmään Helminen liittyi maaliskuussa 2010, kun Ilves uusi valmennusjohtoaan. Helmisen teki kevään 2010 ja kauden 2010–2011 kattavan sopimuksen Juha Pajuojan johtamaan Ilves-valmennukseen.Helminen nimettiin 20-vuotiaiden maajoukkueen päävalmentajaksi helmikuussa 2011. Suomi sijoittui turnauksessa neljänneksi. Helmisen palkkaamista päävalmentajaksi kritisoitiin ennen ja jälkeen turnauksen, koska Helmisellä ei ollut aiempaa päävalmentajakokemusta.Tammikuussa 2012 Helminen nimitettiin Ilveksen päävalmentajaksi SM-liigakaudeksi 2012–2013. Ilveksen kausi ei mennyt hyvin, ja Helminen sai potkut tammikuussa 2013, jolloin Ilves oli viimeisenä 14 pistettä toiseksi viimeisenä ollutta Turun Palloseuraa perässä. Hänen tilalleen nousi Tuomas Tuokkola, joka oltiin nimitetty jo aiemmin Helmisen korvaajaksi kaudelle 2013–2014, kun Helminen oli ilmoittanut jättävänsä valmentajan tehtävän kauden jälkeen.Helminen siirtyi kesällä 2013 kazakstanilaisen KHL-joukkue Barys Astanan apuvalmentajaksi. Hänet houkutteli sinne joukkueen päävalmentajaksi valittu Ari-Pekka Selin. Selin ja Helminen saivat samalla johdettavakseen Kazakstanin maajoukkueen, joka on yleensä annettu Astanan valmentajan vastuille. Selinin ja Helmisen Astana teki kaudella 2013–2014 KHL-historiansa parhaan tuloksen, kun joukkue sijoittui runkosarjassa itäisen konferenssin toiseksi ja pääsi pudotuspeleissä toiselle kierrokselle. Helminen ja Selin saivat silti kauden jälkeen potkut, kun Kazakstan putosi kevään 2014 MM-kilpailuissa takaisin MM-kisojen I-divisioonaan. Helminen oli sopinut toimivansa syksyllä 2015 Jukka Jalosen apuna 20-vuotiaiden valmennusryhmässä, kun Barys Astanasta otettiin uudestaan yhteyttä. Helminen siirtyi kesällä 2015 takaisin Astanaan Jerlan Sağımbajevin kakkosvalmentajaksi. Helmisen toinen rupeama Kazakstanissa oli lyhyt, sillä Barys Astana antoi valmentajakaksikolleen potkut 13 ottelun jälkeen. Joukkue oli voittanut niistä neljä. Potkujen jälkeen Helminen siirtyi kakkosvalmentajaksi Dinamo Riikaan, mutta hänet erotettiin sieltäkin tammikuussa 2016.Kaudeksi 2016–2017 Helminen siirtyi KHL-joukkue Jokerien apuvalmentajaksi.
Helminen tunnettiin urallaan erityisesti loistavana syöttäjänä, vaikka uransa alkuaikoina hän teki paljon maalejakin. Tulokaskaudella SM-liigassa maaleja tuli jopa neljä enemmän kuin syöttöjä. Helminen tunnettiin erityisesti tarkoista ”lättysyötöistään”, joita hän antoi ketjukavereilleen. Hän olisi todennäköisesti tehnyt urallaan enemmän maaleja, jos olisi itse laukonut enemmän, mutta hän haki usein syöttömahdollisuutta viimeiseen asti, vaikka olisi ollut hyvässä maalintekopaikassa.lähde?
»Raipen kaltaisen ammattimiehen vieressä on helppo pelata. Ei tarvitse kuin luistella laitaa ja pitää mailan lapaa jäässä. Syötöt napsahtelevat siihen kuin koneesta.» (Olli Jokinen)
Nopeus ei ollut Helmisen vahvuus, vaikka ei hän ollut hidaskaan, mutta hän oli suhteellisen kookas pelaaja, joten hänen liikeratansa olivat pitkät ja liikkeet vaikuttivat todellista hitaammilta. Iän myötä nopeus tietysti vähentyi, mutta sen Helminen korvasi pelisilmällä. Hän osasi ajoittaa tilanteet ja sijoittua kaukalossa siten, että pärjäsi vähemmälläkin vauhdilla. Helmisen suurin vahvuus olikin pelinlukutaito. Entinen pelaaja ja valmentaja Juhani Tamminen pitää Helmistä poikkeuksellisena suomalaisena jääkiekkolahjakkuutena, jolla oli harvinainen kyky kontrolloida koko kenttää kiekollisena.Yksi Helmisen pitkän uran salaisuuksista oli hänen sopeutumiskykynsä. Hän pelasi uransa aikana onnistuneesti monessa eri roolissa ja teki aina sen, mitä valmentaja pyysi. Helminen oli pitkään Ilveksen ylivoiman pyörittäjä, mutta samalla hän oli maajoukkueessa luotettava puolustava hyökkääjä. Ilveksessäkin Helmisen rooli hyökkääjänä pieneni viimeisinä kausina ja puolustusvastuu lisääntyi. Kaudella 2007–2008 Helminen sai runsaasti kehuja alivoimapelistä.Vaikka Helminen vaikuttaa rauhalliselta, niin otteluissa hän oli mukana aina koko sydämellään. Siksi hän hermostui tuomareihin silloin tällöin, pari kertaa kaudessa, mistä seurasi useita käytösrangaistuksia. Helminen kiivastui yleensä siksi, että hänen mielestään Ilvestä oli kohdeltu epäoikeudenmukaisesti. Hänen nimissäänhän on myös SM-liigan yhden ottelun jäähyennätys. Helminen vihasi häviämistä ja otti usein tappion henkilökohtaisesti. Esimerkiksi kevään 2004 pudotuspeleissä, kun Ilves putosi jatkosta puolivälierissä HIFK:ta vastaan, Helminen jäi ratkaisevan pelin jälkeen 45 minuutiksi pukukoppiin pelivarusteet päällään. Vaikka muut olivat lähteneet jo ruokailemaan, Helminen oli edelleen pukukopissa ja mietti, mitä olisi voinut tehdä paremmin.Muuten Helmistä pidetään luonteeltaan hiljaisena ja vaatimattomana. Haastatteluissa hän vastasi yleensä vain lyhyesti. Kun kameroita ei ole paikalla, Helminen on kuitenkin puheliaampi. Joukkuekaverit kunnioittivat Helmistä hänen kokemuksensa vuoksi, ja pukukopissa kaikki kuuntelivat häntä. Vaatimattomuus ilmenee siten, että Helminen usein jopa vähättelee suorituksiaan haastatteluissa. Muut pelaajat ovat saattaneet joskus huomauttaa Helmiselle, jos vähättely meni liiallisuuksiin.
Helminen asuu perheineen Koivistonkylässä lähellä lapsuudenkotiaan. Hänen perheeseensä kuuluu vaimo Leena sekä lapset Anssi ja Nelli, jotka ovat syntyneet 1990-luvun alussa. Anssi on nimetty Anssi Melametsän mukaan, sillä hän oli Raimo Helmisen idoli, kun tämä oli vielä C-juniori. Helminen ja hänen joukkuekaverinsa ja hyvä ystävänsä Jari Neuvonen ihailivat Melametsän lisäksi Tony Arimaa; molemmat olivat 1970-luvun lopussa pelanneet läpimurtokautensa Jokereissa. Helminen ja Neuvonen sopivat, että antaisivat esikoispojilleen nimet esikuviensa mukaan. Helminen antoikin pojalleen nimeksi Anssi, mutta Neuvonen perääntyi vedosta ja poika sai nimen Aleksi.Helminen omistaa tamperelaisen Powerset Oy:n, joka on Suomessa tunnettu valo- ja audioalan yritys. Hän osti yhtiön liiketoiminnan omistamansa yhtiön kautta 1. huhtikuuta 2006. Helminen on myös Tampereella ja Helsingissä sijaitsevien Hook Wings -nimisten kanansiipiravintoloiden osaomistaja.
Helminen on mukana vapaaehtoistyössä ja osallistuu aktiivisesti myös hyväntekeväisyyteen. Hän on kuulunut jo vuosia Lastenklinikoiden Kummit -järjestöön, joka kerää varoja Suomen lastenklinikoille, ja on vieraillut usein lastenklinikoilla. Helminen on pelannut myös monissa hyväntekeväisyysotteluissa, kuten Pietarinkadun Oilersin ja Manchester Broilersin välisissä kamppailuissa. Kesällä 2004 alkoi vuosittainen Helmisen taitokiekkokoulu 13–15-vuotiaille jääkiekkoilijalupauksille Tanhuvaaran urheiluopistossa. Leirillä on ollut opettajana Helmisen lisäksi myös Raimo Summanen, ja koulun lehtorina toimii entinen Ilves-valmentaja Ari-Pekka Selin.Helminen on esiintynyt myös televisiossa ja elokuvissa. Tunnetuimmat esiintymiset ovat tamperelaisen viihderyhmän Kummelin samannimisessä sketsisarjassa, sarjassa Lääkärit tulessa ja esikoiselokuvassa Kummeli Stories. Helminen näyttäytyi myös Paavo ja Raili -sarjan yhdessä jaksossa pienessä roolissa. Lisäksi Helminen on ollut kilpailijana leikkimielisissä visailuohjelmissa Leikin varjolla ja Se on siinä. Helminen oli Yleisradion kommentaattorina jääkiekon MM-kilpailuissa, kun hän oli pudonnut itse maajoukkueesta. Vuonna 2004 ilmestyi Helmistä käsittelevä Vesa Laitisen kirjoittama kirja Raipe: vaatimattomuuden lyhyt oppimäärä. Se ei ole varsinainen elämäkerta, vaan kertoo enemmän Helmisen elämänkatsomuksesta. Kirjan on kustantanut Kustannus Oy Aamulehti. Vuonna 2008 sai ensi-iltansa Yle TV2 -kanavalla Vierumäen urheiluopiston opiskelijoiden lopputyönä tekemä televisiodokumentti Raipe Helminen – 26. kevät, joka käsitteli Helmisen pelaajauraa.Suuret suomalaiset -äänestyksessä vuonna 2004 Helminen sijoittui 98:nneksi. Tampereen vuoden urheilija Helminen on ollut kolmesti (vuosina 1998, 1999 ja 2000), ja vuonna 2007 hänet valittiin vuoden positiivisimmaksi tamperelaiseksi.
Helminen on ollut julkisuudessa myös veroepäselvyyksien vuoksi, sillä hän joutui pelikausistaan Malmössä myöhemmin vaikeuksiin Ruotsin verottajan kanssa. Skånen lääninverotoimisto katsoi, että Malmössä käytettiin palkanmaksujärjestelmää, jonka tarkoitus oli vain kiertää työnantajamaksut ja tuloverot. Malmö nimittäin ilmoitti, että ulkomaalaispelaajat olivat joukkueessa ilman kirjallista sopimusta ja joukkue vain vuokrasi pelaajien oikeudet ulkomaalaisten agenttiyhtiöiden kautta. Elitserienissä ei voi kuitenkaan pelata ilman sopimusta, joten kaikilla pelaajilla oli allekirjoitettu sopimus. Malmö siis maksoi joillekin pelaajille kahta palkkaa, sillä he saivat kuukausipalkkansa lisäksi agenttifirmojen kautta rahaa, josta ei maksettu veroja.Helminen sai Malmölta virallista kuukausipalkkaa 20 000–25 000 kruunua vuodessa. Lisäksi seura maksoi vuokraa Helmisen pelaajaoikeuksista agentti Don Baizleyn World Hockey Rights -yhtiölle, joka maksoi muun muassa 26. kesäkuuta 1991 runsaat 120 000 Kanadan dollaria Helmisen henkilökohtaisessa käytössä olleelle tilille torontolaiseen pankkiin. Helminen ei ollut tehnyt tästä summasta veroilmoitusta eikä maksanut veroja Kanadaan. Samantapainen järjestelmä oli käytössä myös muiden Malmön ulkomaalaispelaajien kohdalla.Ruotsin verottaja teki ensimmäiset henkilökohtaiset veropäätökset 20. joulukuuta 1997, jolloin Helmiselle määrättiin melkein neljän miljoonan kruunun ja Timo Blomqvistille 1,5 miljoonan kruunun jälkiverot. Helmisen asiaa puitiin oikeudessa monta vuotta, kunnes marraskuun 20. päivänä vuonna 2003 kamarioikeus ei antanut enää valitusmahdollisuutta Regeringsrätteniin, joka on Ruotsin ylin hallintotuomioistuin. Malmön vastuulle jäi lopulta yli 30 miljoonaa kruunua maksettavaa.Vuonna 2008 Malmö haastoi Helmisen Tampereen käräjäoikeuteen. Joukkue peri Helmiseltä takaisin veromaksuja, joita se maksoi hänen puolestaan. Summa oli alun perin kaikkiaan 2,3 miljoonaa kruunua eli noin 242 000 euroa. Myöhemmin Malmö kuitenkin pienensi vaatimustaan ja peri enää 158 000 euron summaa. Juttu ei päätynyt oikeuteen asti, sillä Helminen ja Malmö sopivat asian keskenään ennen marraskuulle 2008 sovittua istuntoa. Helminen joutui maksamaan Malmölle sopimuksen mukaan, mutta julkisuuteen ei kerrottu summan suuruutta.
Kostiainen, Pasi: Suomalaiset NHL:ssä.   Helsinki: WSOY, 2000.  ISBN 951-0-23632-2.   
Laitinen, Vesa: Raipe: vaatimattomuuden lyhyt oppimäärä.   Tampere: Kustannus Oy Aamulehti, 2004.  ISBN 951-96715-7-9.   
Mennander, Ari; Mennander, Pasi: Leijonien tarina.   Helsingissä: Ajatus kirjat, 2003.  ISBN 951-20-6455-3.   
Mennander, Ari & Mennander, Pasi: Liigatähdet – Jääkiekon SM-liiga 30 vuotta 1975–2005.   Helsingissä: Ajatus kirjat, 2004.  ISBN 951-20-6684-X.   
Mennander, Ari & Porttila, Jari & Saari, Mauno: All Star Finland.   Helsingissä: Otava, 1995.  ISBN 951-1-13690-9.   
Mustonen, Olli: Veijareita & virtuooseja.   Tampere: Poika Kotiin, 2001.  ISBN 952-91-3862-8.   
Suikki Reijo, Suomen jääkiekkoliitto: Jääkiekkokirja 2003–2004.    Egmont, 2003.
 Kuvia tai muita tiedostoja aiheesta Raimo Helminen Wikimedia CommonsissaKotisivut
Lindfors, Jukka: Raipe Helminen – 26. kevät Yle Elävä Arkisto.  3.12.2008 (päivitetty 22.11.2011).
Raimon de Miraval oli ranskalainen trubaduuri. Hänen arvellaan olleen kotoisin Carasconnesta. Raimon de Miraval syntyi 1100-luvulla ja kuoli vuonna 1213 tai myöhemmin. Raimon de Miravalilta on säilynyt 48 laulua, joista vain kahdenkymmenenkahden musiikki on tallella.
Backwoods, jossa Salo lauloi ja soitti, voitti vuoden 1980 Rockin Suomen mestaruus -kisoissa keskityylin sarjan. Yhtye teki kaksi singleä ("Walkin' On" ja "Strange Wind"). Tämän jälkeen Salo vaihtoi laulukielen suomeksi ja teki kaksi albumia: sooloalbumin Hyvä pahaa rock'n'roll (1982, bassossa Risto Heldan ja rummuissa Kari Holmgren) ja yhtyenimellä Tralala albumin Lasia & lumetta (1984, koskettimissa Satu Koho ja rummuissa Kari Holmgren).
Tämän jälkeen Salo vaihtoi laulukielen takaisin englantiin. Aki Sirkesalon kanssa hän perusti vuonna 1986 Giddyups-yhtyeen, mutta erosi siitä jo ennen ensimmäistä albumia Seasons of the Shake (1987). Yli puolet kappaleista on kuitenkin Salon tekemiä. Vuonna 1986 Salolla oli pieni rooli Jaakko Pyhälän elokuvassa Ursula, elokuvassa kuullaan myös Salon kappale "Ursula's Night". Seuraava Salon yhtye oli Bodyguards, joka julkaisi yhden EP:n vuonna 1988. Tämän jälkeen Salo siirtyi taustalle, lauluntekijäksi ja tuottajaksi. Hän tuotti Ville Virtasen (1990) ja Milanan (1991) ensimmäiset levyt ja teki niille useita kappaleita. Viime vuosina Salo on toiminut harvakseltaan tuottajana. Hän toimii nykyään Kaitaan koulussa opettajana ja on valmentajana Esport Oilers NG98 -joukkueessa.Raine Salon isä oli musiikkivaikuttaja Jaakko Salo.

Rakettireppu on yhdelle ihmiselle tarkoitettu laite, jonka avulla ihminen pystyy lentämään työntövoiman avulla. Työntövoima syntyy moottorin työntäessä kaasuja (joskus nestemäistä vettä) käyttäjän alapuolelle, mikä mahdollistaa lentämisen. On olemassa kaksi rakettireppujen päätyyppiä: raketti- tai suihkumoottorillinen selkäreppu.
Rakettireput ovat yksinkertaisia rakenteeltaan, joten ne ovat levinneet laajaan käyttöön. Klassisen rakettirepun, jonka on  suunnitellut Wendell Moore, voidaan valmistaa omassa pajassa tai autotallissa, mutta tämä kuitenkin edellyttää hyvää teknistä koulutusta ja metallialan tuntemusta. Suurin haittapuoli rakettirepuissa on lennon lyhyt kesto (noin 30 sekuntia) ja korkea polttoaineen kulutus. Polttoaineena rakettireput yleensä käyttävät vetyperoksidia. Nämä seikat rajoittavat rakettirepun käytön näyttölentoihin. Esimerkiksi tällainen lento järjestettiin vuoden 1984 kesäolympialaisten avajaisissa Los Angelesissa, Yhdysvalloissa.
Suihkumoottorilla toimivat rakettireput käyttävät polttoaineenaan petrolia ja niillä on suurempi tehokkuus, niillä voi lentää korkeammalle ja niillä on pidempi lentoaika, mutta ne ovat monimutkaisia ​​rakenteeltaan ja erittäin kalliita. Tällaisen rakettirepun valmistaminen kotiolosuhteissa on mahdotonta. Tämän tyyppisiä rakettireppuja valmistettiin vain yksi kappale ja sen koelento oli 1960-luvulla: nykyisin niitä ei enää valmisteta.

Rakkauden ja onnensatumaan täysivaltainen suurlähettiläs on Martti ”Huuhaa” Innasen vuonna 1967 ilmestynyt debyyttialbumi. 
Vuonna 1967 Innanen julkaisi itse sanoittamansa ja Erik Lindströmin säveltämän ensisinglensä ”Elsa, kohtalon lapsi”. Tämä tangoparodia oli jättimenestys, joka oli Mitä Suomi soittaa -listan ykkösenä neljä kuukautta. Myös albumi Rakkauden ja onnensatumaan täysivaltainen suurlähettiläs oli myyntimenestys. Sen muita hittikappaleita olivat ”Esteri, tyttö sadepisarain” ja ”Urjalan taikayö”.Levyn kappaleet olivat parodiaa, joiden synnystä Innanen on sanonut: ”Kerran keikalta palatessani syttyi lamppu. Olisi kiva parodioida tangoa ja katsoa, ottavatko suomalaiset oikein banaalin tsoukin tosissaan”.Vuonna 1971 Fazer Finnlevy julkaisi albumista kasettiversion.

Ralf Schumacher (s. 30. kesäkuuta 1975 Hürth, Nordrhein-Westfalen, Länsi-Saksa) on saksalainen autourheilija, joka ajoi Formula 1 -sarjassa vuosina 1997–2007. Formula 1:n jälkeen hän ajoi vuosina 2008–2012 DTM-sarjassa Mercedes-Benzillä.
Schumacher aloitti Formula 1 -uransa vuonna 1997 Jordanilla ja päätti sen 11 kauden jälkeen vuonna 2007 Toyotalla. Schumacher osallistui 180 GP-lähtöön ja saavutti kuusi voittoa, 27 palkintosijaa, kuusi paalupaikkaa ja kahdeksan kilpailun nopeinta kierrosta. Kuljettajien MM-sarjassa hän sijoittui parhaimmillaan neljänneksi kausilla 2001 ja 2002 ajaessaan Williamsilla.Ralf Schumacher on naimisissa saksalaisen mallin ja nykyisen kilpa-ajajan Cora Schumacherin (omaa sukua Brinkmann) (s. 27. joulukuuta 1976) kanssa, ja heillä on poika David (s. 23. lokakuuta 2001). Ralf Schumacherin isoveli on moninkertainen Formula 1:n maailmanmestari Michael Schumacher.
Ralf Schumacher aloitti isoveljensä Michaelin tapaan kartingin Rolf-isän radalla. Vuosina 1992–1993 Ralf kilpaili Formula BMW Junior -sarjassa, ja jälkimmäisellä kaudella hän sijoittui sarjan loppupisteissä toiseksi.Kaudeksi 1994 Schumacher siirtyi Willi Weberin omistamaan talliin, joka kilpaili Saksan Formula 3 -sarjassa. Weber toimi myös Michaelin managerina ja oli tehnyt hänestä rikkaan ja tunnetun. Ralf saavutti ensimmäisellä F3-kaudellaan yhden voiton, kaksi paalupaikkaa, kymmenen palkintosijaa ja neljä nopeinta kierrosta. Hän sai 158 pistettä ja sijoittui sarjassa kolmanneksi. Vuoden 1994 Macaon GP:ssa Schumacher oli neljäs. Kaudella 1995 Schumacher jatkoi Saksan F3 -sarjassa ja sai kolme voittoa, kaksi paalupaikkaa, kymmenen palkintosijaa ja viisi nopeinta kierrosta. Sarjan mestaruus meni kuitenkin argentiinalaiselle, kymmenen voittoa ajaneelle Norberto Fontanalle, ja Schumacherin oli tyytyminen hopeaan. Schumacher voitti kuitenkin saman vuoden Macaon GP:n lähdettyään paalupaikalta.Seuraavaksi manageri Weber järjesti Schumacherin kilpailemaan Japaniin Formula Nippon -sarjaan. Schumacher voitti kauden kymmenestä kilpailusta kolme. Hän lähti kahdesti paalupaikalta ja nousi yhteensä neljä kertaa palkintokorokkeelle. Mestaruuden Schumacher voitti kahden pisteen erolla Naoki Hattoriin, ja taakse jäi myös Norberto Fontana, joka sijoittui viidenneksi. Schumacher ajoi Formula Nipponin ohella All-Japan GT eli JGTC -sarjaa, jossa hän sijoittui Hattorin kanssa jaetulle kolmannelle sijalle. Schumacherin oli ollut tarkoitus ajaa Japanissa kaksi kautta, mutta mestaruus avasi tien F-ykkösiin jo ensimmäisen kauden jälkeen. Kesällä 1996 Schumacher sai testata jo McLarenin F1-autoa. McLaren tarjosikin Schumacherille testikuljettajan paikkaa seuraavaksi kaudeksi, mutta hän kieltäytyi, koska halusi ajaa kilpaa. Kaudella 1997 Schumacher osallistui yhteen FIA GT Championship -sarjan kilpailuun Klaus Ludwigin ajoparina AMG Mercedes -tallin Mercedes-Benz CLK-GTR -autolla. Schumacher ja Ludwig sijoittuivat Span radalla Belgiassa ajetussa neljän tunnin kilpailussa viidensiksi.
Ralf Schumacherin F1-ura alkoi kaudella 1997 Eddie Jordanin Jordan-tallissa, jossa myös Michael oli aloittanut. Media seurasi tarkasti 21-vuotiaan Schumacherin ensiesiintymistä Australian GP:ssa. Perjantain harjoituksissa hän ajoi päivän viidenneksi nopeimman ajan ja täytti kaikki häneen kohdistuneet odotukset. Kilpailuun Schumacher lähti 12. ruudusta. Hän joutui keskeyttämään kilpailun, kun vetoakseli rikkoontui, mutta hän oli jo antanut näytöt nopeudestaan. Kauden kolmas kilpailu ajettiin Argentiinassa. Aika-ajoissa Schumacher oli kuudes, ja kilpailussa hän taisteli parhaimmillaan jopa voitosta. Yritys ohittaa tallikaveri Giancarlo Fisichella ei kuitenkaan onnistunut. Lopulta yhden pysähdyksen varikkotaktiikka toimi ja Schumacher nousi kolmanneksi, joten hän pääsi ensimmäistä kertaa urallaan sekä pisteille että palkintokorokkeelle. Schumacher joutui keskeyttämään kaikissa seuraavissa neljässä kilpailussa, mutta niiden jälkeen seurasi puolestaan neljä kilpailua, joissa kaikissa hän pääsi pistesijalle: hän oli Ranskassa kuudes ja Britanniassa, Saksassa sekä Unkarissa viides. Kauden viimeisen kerran Schumacher ajoi pisteille, kun hän sijoittui Itävallan GP:ssa viidenneksi. Ensimmäiseltä F1-kaudellaan Schumacher keräsi 13 pistettä, millä hän saavutti 11. sijan kuljettajien MM-sarjassa.Kaudella 1998 Schumacher jatkoi Jordanilla. Uudeksi tallikaverikseen hän sai vuoden 1996 maailmanmestarin Damon Hillin. Kauden kolme ensimmäista kilpailua Schumacher joutui keskeyttämään. Imolassa hän oli lähellä pistesijaa, kun hän tuli seitsemänneksi. Britannian GP:n aika-ajoissa Schumacherin ajama aika hylättiin. Ilman hylkäystä hän olisi lähtenyt kymmenennestä ruudusta. Kilpailupäivä oli sateinen, minkä ansiosta Schumacher nousi lopulta aina kuudennelle sijalle saakka. Kaikkiaan kymmenen kuljettajaa ajoi ulos sateen liukastamalta radalta. Schumacher ajoi pisteille, viidenneksi, seuraavaksi ajetussa Itävallan GP:ssa. Kotikilpailuunsa Saksan GP:hin Schumacher starttasi kauden parhaimmalta sijalta neljännestä lähtöruudusta, mutta kilpailussa hän joutui tyytymään kuudenteen sijaan, kun muun muassa tallikaveri Hill pääsi hänen ohitseen. Sateisessa Belgian GP:sta Jordan-talli saavutti historiansa ensimmäisen kaksoisvoiton. Hill voitti, ja Schumacher oli toinen. Schumacheria kuitenkin harmitti se, ettei hän saanut kilpailla voitosta tallikaveriaan vastaan kilpailun loppuvaiheessa. Seuraavaksi ajetussa Italian GP:ssa hän oli kolmas, ja Schumacherin veljekset nousivat ensimmäistä kertaa palkintokorokkeelle yhdessä, kun Michael voitti kilpailun.
Kaudeksi 1999 Schumacher siirtyi Jordanilta Williamsille, joka oli ollut yksi sarjan huipputalleista 1990-luvulla. Tallin menestys oli kuitenkin heikentynyt sen jälkeen, kun Renault vetäytyi moottorintoimittajan asemastaan vuonna 1997. Schumacher sai tallikaverikseen kaksinkertaisen CART-sarjan mestarin Alex Zanardin, joka oli ajanut F1:ssä aiemmin kausilla 1991–1994. Heti debyyttikilpailussaan Williamsilla Australiassa Schumacher sijoittui kolmanneksi. Seuraavaksi ajetussa Brasilian GP:ssa hän oli neljäs. Seuraavan kerran Schumacher nousi palkintokorokkeelle, kolmanneksi, Britannian GP:ssa. Uransa kolmannessa Saksan GP:ssa Schumacher ajoi kolmannen kerran pisteille, kun oli maalissa neljäntenä. Italian GP:sta Schumacher saavutti kauden parhaan tuloksensa ja sivusi uransa parasta sijoitusta, kun hän tuli toiseksi. Samassa kilpailussa hän ajoi myös F1-uransa ensimmäisen nopeimman kierroksen. Seuraavana vuorossa olleessa Euroopan GP:ssa Schumacher oli lähellä uransa ensimmäistä voittoa, mutta takarenkaan puhkeaminen pudotti hänet lopulta neljänneksi. Kauden aikana Schumacher sai yhteensä 35 pistettä, jotka oikeuttivat kuudenteen sijaan kuljettajien MM-sarjassa. Tallikaveri Zanardi ei saanut koko kaudella ainuttakaan pistettä.Schumacher jatkoi uraansa Williamsilla kaudella 2000. Talli sai käyttöönsä uudet BMW:n moottorit, ja Schumacherin uudeksi tallikaveriksi tuli nuori brittiläinen Jenson Button. Schumacherin kausi alkoi edelliskauden tapaan Australian GP:n kolmannella sijalla. Seuraavaksi Brasilian GP:ssa hän ajoi viidenneksi, ja Britannian ja Espanjan kilpailuissa hän oli molemmissa neljäs. Espanjan GP:n jälkeen Schumacherin veljekset ajautuivat sanasotaan, kun Ralf väitti menettäneensä kolmannen sijan siksi, että Michael oli kiilannut hänet sivuun. Myöhemmin Ralf kertoi, että tilanne oli rauhoittunut ja veljekset olivat yhtä hyviä ystäviä kuin aiemminkin. Monacon GP:ssa Ralf teki virheen, ajoi kaiteeseen ja loukkasi jalkansa, johon tuli syvä haava. Hänet vietiin sairaalaan, mutta tilanteesta selvittiin tikeillä. Kuitenkin Kanadan GP:n alla huhuttiin, että Schumacher ei ajaisi kilpailussa jalkakivun takia. Hän myönsi tunteneensa kipua jalassa, mutta uskoi pystyvänsä silti ajamaan ongelmitta viikonloppuna. Perjantain harjoituksissa hän oli toiseksi viimeinen. Kilpailussa hän jäi sijalle 14, kun Jacques Villeneuve kolaroi hänen kanssaan kilpailun loppuvaiheessa. Toisen kerran kauden aikana Schumacher ajoi palkintosijoille Belgian GP:ssa sijoituttuaan kolmanneksi, ja hän oli kolmas myös seuraavaksi ajetussa Italian GP:ssa. Kilpailua varjosti kuitenkin se, että Schumacher sai 6 250 dollarin sakot ajettuaan ylinopeutta varikolla. Sakot olivat hänelle jo kauden kolmannet. Loppukauden kolme viimeistä kilpailua Schumacher keskeytti, mutta saavutti silti kuljettajien MM-sarjassa siihenastisen F1-uransa parhaan sijoituksen: hän sai 24 pistettä ja oli viides.
Kaudella 2001 Schumacher ajoi jo kolmatta vuotta Williamsilla. Hän sai jälleen uuden tallikaverin, kun kolumbialainen vuoden 1999 CART-sarjan mestari Juan Pablo Montoya siirtyi F1:een. Williams sai myös käyttöönsä uudet Michelinin renkaat. Schumacher muutti asumaan Salzburgin lähistölle ja harkitsi jopa ajavansa Itävallan kilpailulisenssillä.Pistetilinsä Schumacher avasi kauden toisessa kilpailussa Malesiassa, kun hän sijoittui viidenneksi. Pääsiäissunnuntaina ajetusta San Marinon GP:sta hän sai ensimmäisen voittonsa. Hänestä tuli viides saksalaisvoittaja, ja hän päätti Williamsin 54 kilpailun mittaisen voitottoman putken. Voitto oli myös ensimmäinen, jonka Michelinin renkaat saivat sitten vuoden 1984 Portugalin GP:n ja BMW sitten vuoden 1986 Meksikon GP:n. Kilpailun jälkeen lehdistö nosti nuoremman Schumacherin varteenotettavaksi mestariehdokkaaksi. Seuraavissa kolmessa kilpailussa Schumacher joutui kuitenkin keskeyttämään, mutta sitten hän ajoi maaliin voittajana Kanadassa. Euroopan GP:ssa hän oli neljäs. Kilpailuviikonloppuna julkistettiin, että Schumacher oli jatkanut sopimustaan Williamsilla kauden 2004 loppuun saakka. Ranskan GP:n aika-ajoissa Schumacher saavutti uransa ensimmäiseen paalupaikan. Toiseksi sijoittunut Michael Schumacher jäi veljestään sekunnin kymmenyksen päähän. Kilpailussa Ralf joutui kuitenkin antautumaan veljelleen ja jäi lopputuloksissa toiseksi. Kotiyleisönsä edessä Saksan GP:ssa ajanut Ralf vuorostaan voitti kilpailun lähes 50 sekunnin erolla toiseksi sijoittuneeseen Rubens Barrichelloon. Kilpailua kuitenkin sävyttivät 12 kuljettajan keskeytykset. Voiton myötä Schumacher nousi MM-pisteissä kolmanneksi. Italian GP:ssa Schumacher ajoi kolmanneksi ja tallikaveri Montoya voitti. Pisteitä Schumacher sai kaudella yhteensä 49.Kaudella 2002 Schumacher ja Montoya jatkoivat Williamsilla. Ennen kauden alkua lehdistössä liikkui huhuja Williams-kuljettajien välirikosta, mutta Schumacher kiisti väitteen. Hän totesi seuraavasti: ”Emme ole yksityiselämässä ystäviä, mutta radalla välillämme on avoin ja rehellinen suhde.” Kauden ensimmäinen kilpailu Australiassa sujui Schumacherilta heikosti. Lähdössä hän ajoi paalulta startanneen Ferrarin Rubens Barrichellon perään, mistä syntyi ketjukolari ja kahdeksan autoa keskeytti. Tapahtuman vuoksi FIA otti Schumacherin ja Barrichellon puhutteluun ennen Malesian GP:ta. He kuitenkin välttyivät rangaistuksilta. Malesiassa tilanne oli aivan toinen, sillä Schumacher voitti kilpailun. Montoya ajoi toiseksi, joten Williams sai kaksoisvoiton. Brasilian GP:ssa Ralf hävisi puoli sekuntia kilpailun voittaneelle veljelleen ja tuli toiseksi. Schumacherin palkintosijoitusputki sai jatkoa San Marinon GP:ssa, kun hän ajoi kolmanneksi Ferrarin ottaessa kaksoisvoiton. Seuraavan kerran hän ajoi palkintosijalle kauden seitsemännessä kilpailussa Monacossa sijoituttuaan kolmanneksi. Euroopan GP:ssa Schumacherin kilpailuvauhti riitti vain neljänteen sijaan, ja hän olikin kilpailun jälkeen pettynyt sijoitukseensa ja auton ajettavuuteen. Kauden viimeiset palkintosijat Schumacher saavutti Saksasta ja Unkarista sijoituttuaan molemmissa kilpailuissa kolmanneksi. Kauden päättäneessä Japanin GP:ssa Schumacher ajoi uransa sadannen kilpailun, ja hänestä tuli Formula 1 -sarjan historian 51. kuljettaja, joka ylitti sadan GP:n rajapyykin. Juhlakilpailu päättyi tosin moottoririkkoon kilpailun lopussa, mutta lopputuloksissa hänet listattiin sijalle 11.
Schumacherin ura jatkui Montoyan tallikaverina Williamsilla myös kaudella 2003. Schumacher ei osallistunut tammikuun testeihin, koska hänen selkänsä ei kestänyt ajorasitusta. Sairausloman aikana häntä tuurasi testikuljettaja Olivier Beretta. Kausi käynnistyi maaliskuussa Australiassa, missä Schumacher tuli kahdeksanneksi. Palkintosijoille hän ei yltänyt kauden alussa, mutta pisteille hän ajoi kauden seitsemännessä ensimmäisessä kilpailussa. Monacon GP:ssä Schumacher starttasi toista kertaa urallaan paalupaikalta, mutta vauhti riitti vain neljänteen sijaan. Hän oli aika-ajojen nopein myös seuraavaksi ajetussa Kanadan GP:ssa. Kilpailussa hän jäi toiseksi alle sekunnin päähän voittajasta. Euroopan GP:ssa Schumacher nousi voittajaksi, kun selvässä johdossa ajanut McLaren-kuljettaja Kimi Räikkönen keskeytti kilpailun. Voittonsa myötä Ralf Schumacher ilmoitti tavoitteekseen maailmanmestaruuden: ”Jos pärjää Nürburgringin kaltaisella radalla, niin pitäisi pystyä pärjäämään muuallakin.” Hyvä vauhti jatkuikin seuraavaksi ajetussa Ranskan GP:ssa, kun hän oli aika-ajojen nopein sekunnin kymmenyksen erolla Montoyaan. Schumacher onnistui myös kilpailussa ja voitti toiseksi tulleen Montoyan reilun 13 sekunnin erolla. Se oli ensimmäinen kerta, kun Schumacher voitti kilpailun, johon oli lähtenyt paalupaikalta. Britannian GP:ssa Schumacher jäi ensimmäistä kertaa kauden aikana pisteittä, kun hän tuli yhdeksänneksi. David Coulthardin autosta irronnut osa juuttui Schumacherin auton jäähdyttimeen, ja hän joutui tekemään ylimääräisen varikkopysähdyksen. Saksan GP:ssa kilpailun tuomaristo totesi Schumacherin aiheuttaneen kilpailun lähtökolarin, jossa joutuivat keskeyttämään hänen lisäkseen Räikkönen ja Barrichello. Aluksi Schumacherin lähtöruutua aiottiin pudottaa Unkarin GP:ssa kymmenen sijaa alaspäin, mutta Williamsin valitus hyväksyttiin ja rangaistus muutettiin 50 000 dollarin sakoksi. Italian GP:ta edeltäneissä testeissä Schumacher ajoi rajusti ulos radalta eikä kyennyt osallistumaan kilpailuun, jossa häntä tuurasi Marc Gené. Ralf osallistui perjantain aika-ajoihin mutta ei tuntenut oloaan normaaliksi, joten hän päätti vetäytyä kilpailusta Formula 1 -sarjan lääkärin Sid Watkinsin suosituksesta. Schumacher ajoi vielä kauden kaksi viimeistä kilpailua mutta ei saanut niistä pisteitä.
Kausi 2004 jäi sekä Schumacherille että Montoyalle viimeiseksi Frank Williamsin tallissa. Kauden avauksessa Australiassa Schumacher ei päässyt aivan palkintosijoille vaan tuli neljänneksi. Bahrainin GP ei sujunut parhaalla mahdollisella tavalla: Schumacher sai tuomaristolta varoituksen pakotettuaan BAR-tallin Takuma Satōn ulos radalta. Sääntöjen mukaan kolmen varoituksen jälkeen kuljettajalle langetetaan yhden kilpailun mittainen ajokielto. Lopulta Schumacher sijoittui kilpailussa seitsemänneksi. Seuraavaksi ajetussa San Marinon GP:ssa Schumacher sai ajostaan jälleen kritiikkiä. Tällä kertaa hän esti kyseenalaisesti Fernando Alonson ohitusyrityksen Tosa-mutkassa 50. kierroksella. Autot osuivat toisiinsa, ja Schumacher pyörähti. Hän sijoittui kilpailussa jälleen seitsemänneksi.
Epäonnistumiset herättivät lehdistössä siirtohuhuja ja kritiikkiä. Muun muassa lajin kolminkertainen maailmanmestari Niki Lauda uskoi, että Williams erottaa Schumacherin kesken kauden. Kanadan GP:ssa Schumacher tuli toiseksi ja nousi ensimmäistä kertaa kauden aikana palkintokorokkeelle. Hänen tuloksensa kuitenkin hylättiin, sillä Williamsin autoissa oli sääntöjen vastaiset jarrut. Yhdysvaltain GP:ssa Schumacher keskeytti kilpailun, kun hänen renkaansa puhkesi ja hän ajoi radan nopealla ovaaliosuudella reunakaiteeseen. Aluksi hänen luultiin selvinneen onnettomuudesta vammoitta. Myöhemmin tutkimuksissa kuitenkin osoittautui, että hänellä oli selkärangassa kaksi hiusmurtumaa. Schumacherin tuuraajaksi seuraaviin kilpailuihin valittiin testikuljettaja Marc Gené. Schumacherin sairausloman aikana hänen julkistettiin allekirjoittaneen kolmivuotisen sopimuksen Toyotan kanssa.Kuuden kilpailun mittaisen sairausloman jälkeen Schumacher palasi kilpailemaan Kiinan GP:ssa syyskuun lopussa. Hänen kilpailunsa päättyi keskeytykseen. Japanin GP:ssa hän sijoittui toiseksi, tällä kertaa virallisesti. Brasilian GP:ssa Schumacher ja Montoya ajoivat jäähyväiskilpailun Williamsilla. Schumacher sijoittui viidenneksi, ja Montoya voitti.
Kausi 2005 oli Schumacherille ensimmäinen japanilaisessa Toyota-tallissa. Hänen tallikaverinaan ajoi italialainen Jarno Trulli, joka oli myös aloittanut F1-uransa vuonna 1997. Schumacher ajoi ensimmäiset testit Toyotan TF105-autolla tammikuussa Jerezin radalla Espanjassa. Australian GP:ssa hän kilpaili ensimmäisen kerran Toyotan ohjaimissa ja jäi lopputuloksissa 12:nneksi. Pistetilinsä hän avasi Malesian GP:ssa, kun hän sijoittui viidenneksi. San Marinon GP:ssa Schumacher ajoi maaliin kahdeksantena, mutta kilpailun tuomariston langettama 25 sekunnin aikasakko pudotti hänet 11. sijalle. Sijoitus nousi kuitenkin BAR-tallin kuljettajien hylkäämisen jälkeen lopulta yhdeksänneksi. Schumacherin saama rangaistus johtui tuomariston mukaan siitä, että hän teki vaarallisen ohjausliikkeen kamppaillessaan Nick Heidfeldin kanssa. Monacon GP:n aika-ajossa Schumacherin aikaan lisättiin rangaistukseksi puoli sekuntia, koska hän oli käyttänyt torstain harjoituksissa hänelle kuulumatonta vasenta eturengasta. Rengasvalmistaja Michelin otti tapahtuneesta syyt niskoilleen, koska he olivat unohtaneet merkkauttaa renkaan FIAn tuomareilla. Schumacherin aika-ajo meni kokonaan pilalle, kun hän ajoi ulos radalta ja joutui viimeiseen lähtöruutuun. Aika-ajo jouduttiin keskeyttämään 15 minuutiksi, kun hänen autonsa korjattiin pois radalta. Kilpailussa hän onnistui kuitenkin nousemaan pisteille, kuudenneksi. Yhdysvaltain GP:n perjantain toisissa harjoituksissa Schumacher ajoi ovaalisuoralla kylki edellä radan reunakaiteeseen renkaan puhjettua. Onnettomuus tapahtui samassa paikassa, jossa hän oli loukkaantunut vuotta aiemmin. Tällä kertaa hän selvisi aivotärähdyksellä, mutta lääkärit epäsivät häneltä pääsyn kilpailuun. Ricardo Zontan oli tarkoitus korvata Schumacher sunnuntain kilpailussa, mutta rengashuolet johtivat lopulta kaikkien Michelinin renkaita käyttäneiden tallien vetäytymiseen kilpailusta lämmittelykierroksen jälkeen.Kauden ensimmäisen palkintosijan Schumacher saavutti Unkarin GP:ssa, kun hän ajoi kolmanneksi. Belgian GP:ssa hän kamppaili kostealla radalla parhaimmillaan kärkisijoista, mutta hän oli lopulta seitsemäs tallin epäonnistuneen rengastaktiikan vuoksi. Hän ajoi kuitenkin kilpailun nopeimman kierroksen. Japanin GP:n sateen sotkemassa aika-ajossa Schumacher ajoi paalupaikalle, mikä oli kuudes kerta hänen urallaan. Kilpailuun hän lähti kolmen varikkopysähdyksen taktiikalla, joka kostautui turva-auton tullessa radalle. Schumacher kärsi vielä kilpailun lopussa autonsa huonosta ajettavuudesta ja oli lopputuloksissa vasta kahdeksas. Kauden päättäneessä Kiinan GP:ssa Schumacher ajoi vielä palkintokorokkeelle kolmanneksi.Marraskuussa Schumacher ilmoitti lopettaneensa yhteistyön managerinsa Willi Weberin kanssa. Weber oli toiminut hänen managerinaan vuodesta 1993 lähtien.
Schumacherille kausi 2006 oli toinen Toyotalla ja hänen tallikaverina jatkoi Jarno Trulli. Kauden avauskilpailu sujui vaisusti, kun Schumacher ajoi maaliin vasta sijalla 14. Malesian GP:n aika-ajoissa hänen auton moottori räjähti, minkä seurauksena hän lähti kilpailuun joukon hänniltä. Kilpailussa Ralf onnistui nousemaan viimeiselle pistesijalle kahdeksanneksi. Kauden ensimmäisen ja samalla uransa viimeiseksi jääneen palkintosijan Schumacher saavutti Australian GP:sta sijoituttuaan kolmanneksi. Ranskan GP:ssa Schumacher oli lähellä sijoittua palkintokorokkeelle, mutta ensimmäinen varikkokäynti kesti 17 sekuntia vasemman takarenkaan kiinnitysmutterin ongelmasta johtuen. Maalissa Ralf oli neljäs jääden kolmanneksi sijoittuneesta Felipe Massasta 4,6 sekunnin päähän. Unkarin GP:sta Schumacher saavutti kolme pistettä sijoituttuaan kuudenneksi, hän lähti myös kilpailuun kuudennesta ruudusta. Turkin GP:n aika-ajojen alla Ralfin autoon vaihdettiin uusi moottori, minkä seurauksena hänen ajamaansa viidettä lähtöruutua pudotettiin kymmenellä pykälällä. Kilpailussa hän onnistui nousemaan pisteille seitsemänneksi. Japanin GP:hin Schumacher lähti lupaavasta kolmannesta ruudusta, mutta tippui kilpailun aikana lopulta sijalle seitsemän. Kuljettajien MM-sarjassa Ralf sijoittui kymmenenneksi. Edellisen kerran hän sijoittui yhtä huonosti kaudella 1998.Kausi 2007 jäi Schumacherin viimeiseksi Formula 1 -sarjassa. Kauden aloittaneessa Australian GP:ssa hän ajoi täpärästi maaliin kahdeksantena, kun Toyota hyytyi maalilinjan ylityksen jälkeen radan varteen. Seuraavan kerran Schumacher ajoi pisteille vasta Kanadan GP:ssa sijoituttuaan jälleen kahdeksanneksi. Yhdysvaltain GP:ssa Ralf koki jälleen epäonnea, kun hän aiheutti ensimmäisen mutkan kolarin lukkojarrutuksen seurauksena. Kauden viimeisen pistesijan Schumacher saavutti Unkarin GP:sta, jossa hän oli lopputuloksissa kuudes. Lokakuun alussa Schumacher ilmoitti omilla internetsivuillaan jättävänsä Toyotan kauden jälkeen. Kiinan GP sujui Schumacherilta vaisusti, kun hän pyörähti kilpailun aikana kolmesti ja lopulta keskeytti. Ralf ajoi viimeistä kertaa urallaan Toyotalla Brasilian GP:ssa, jossa hän ajoi maaliin sijalla 11. Läksiäislahjaksi Schumacher sai tallin henkilökunnan nimikirjoituksilla varustetun auton takasiiven.Kauden päättymisen jälkeen Schumacher etsi vielä tallipaikkaa seuraavaksi kaudeksi. Hän testasi Giancarlo Fisichellan kanssa Force India -tallin autoa joulukuun alussa. Testien jälkeen hän kertoi ajaneensa viimeistä kertaa F1:sillä: ”Näyttää siltä, että kyseessä oli minun viimeinen ajokertani F1-autolla”.
»Se on täysin toinen maailma, johon meidän Formula 1 -kuljettajien lahjakkuus ei riitä. Siksi en suosittele sitä Ralfille.» (Michael Schumacher DTM-sarjasta vuonna 2008)
Lopetettuaan F1-uransa Ralf Schumacher siirtyi kilpailemaan kaudeksi 2008 rata-autoilun DTM-sarjaan. Schumacher ajaa Trilux AMG Mercedes -tallissa vuoden 2007 kalustolla. Hän ajoi autolla testejä Estorilin radalla Portugalissa yhteensä yli 2 000 kilometriä ennen kauden alkua.Schumacher ajoi ensimmäisen DTM-kilpailunsa Hockenheimringillä 13. huhtikuuta. Hän lähti kilpailuun 15. ruudusta ja nousi kilpailun aikana lopulta vain yhden sijan ollen maalissa 14:ntenä. Toisessa kilpailussa Oscherslebenissä Schumacher oli kymmenes. Kauden viides kilpailu ajettiin kesäkuun lopussa Norisringin lyhyellä katuradalla Saksassa. Schumacher oli varikkokäyntien takia parhaimmillaan jopa kilpailun johdossa, mutta lopussa hänen autonsa jarrut pettivät ja hän joutui keskeyttämään. Vuonna 2010 Schumacher sijoittui sarjassa sijalle 14. Vuoden 2011 sarjassa Schumacher oli kahdeksas.
Vuonna 2010 hän teki yhteistyötä Mücke Motorsportin kanssa uudessa GP3-sarjassa ja tallin nimeksi tuli RSC Mücke Motorsport. Talli saavutti GP3:ssa yhden voiton ja kaksi paalupaikkaa. Talli vetäytyi kauden 2011 jälkeen sarjasta.
Schumacher kilpaili DTM:ssä vuoteen 2012, mutta vuoden 2013 alussa hän ilmoitti lopettavansa uransa ja siirtyvänsä managerin rooliin DTM-talli Mücke Motorsportin palvelukseen.
Ralf Schumacher kihlautui Wienissä pitkäaikaisen tyttöystävänsä Cora Brinkmannin kanssa huhtikuussa 2001, mutta hääpäivää ei silloin vielä tiedetty. Kihlauksen jälkeisenä päivänä Schumacher ilmoitti tulevansa isäksi ja Coran olevan jo neljännellä kuukaudella raskaana. Poika David syntyi 23. lokakuuta 2001.
Schumacher ja Brinkmann menivät naimisiin lokakuussa 2001. Häät pidettiin Itävallassa Salzburgin lähistöllä Hallwangissa, ja niihin osallistui vain kuusi lähisukulaista. Isoveli Michael ei ollut paikalla. He erosivat virallisesti helmikuussa 2015 ja riitelevät oikeudessa edelleen (2016 lopulla) omaisuuden jaosta ja alaikäisen poikansa  huoltajuudesta, jota Schumacher on vaatinut kokonaan itselleen.Vapaa-ajallaan Schumacher harrastaa muun muassa mikroautoilua, tennistä ja pyöräilyä. Hän myös kertoo pelaavansa backgammonia.
(Lihavoidut kilpailut tarkoittavat paalupaikkaa ja kursivoidut kilpailut tarkoittavat nopeinta kierrosta.)
 Kuvia tai muita tiedostoja aiheesta Ralf Schumacher Wikimedia CommonsissaViralliset kotisivut (englanniksi) ja (saksaksi)

Ralf Tötterström on suomalaisen urheilusukelluksen perustajia. Tötterström oli aloitteentekijänä ensimmäisen harrastajaseuran sukeltajaseura Sammakkoseuran perustamisessa syyskuussa 1956. Edellisessä kuussa oli jo perustettu valtakunnallinen Urheilusukeltajain Liitto, jonka ainoa jäsen perustettu seura oli pitkään, tosin eri nimillä. Seuran nykyinen nimi on Urheilusukeltajat ry. 
Tötterström toimi seuran perustaman lehden Barracudan toimittajana. Nimenmuutoksista suivaantuneet perustivat 1960 uuden seuran Sub-Aqua Club Barracudan, johon myös Tötterström siirtyi. Tötterström perusti alan liikkeen Nepto-Subin, jonka toiminta päättyi 2004, kun Tötterström siirtyi eläkkeelle. Liike toimi Tehtaankadulla sekä aiemmin Pengerkadulla Helsingissä. Varsinaisten sukellusvarusteiden ohella se oli Suomen ainoa sukelluskalastuksen erikoisliike, koska laji on aina ollut Tötterströmin suosikki kaikista sukeltamisen lajeista. Suomalaisten urheilusukeltajien kansainväliset yhteydet alkoivat 1950-luvulla silloin, kun Tötterström ja Rolf Lindström päättivät lähteä sukelluskalastuksen maailmanmestaruuskilpailuihin Italiaan, mutta esteeksi uhkasi muodostua se, että kilpailuun sai osallistua vain, jos kuului kansainväliseen keskusjärjestöön, tässä tapauksessa CMASiin.

Ramón Rey Ardid (20. joulukuuta 1903 Zaragoza – 21. tammikuuta 1988) oli espanjalainen shakkimestari.Rey Ardid oli psykiatri ja Zaragozan yliopiston professori. Vuonna 1924 hän pelasi Espanjan joukkueessa ensimmäisissä epävirallisissa shakkiolympialaisissa Pariisissa. Espanja sijoittui kymmenenneksi. Vuonna 1928 Rey Ardid voitti pre-olympialaisturnauksen Madridissa, mutta luopui paikastaan edustusjoukkueessa.
Vuonna 1929 Rey Ardid sijoittui sijoille 4–5 Barcelonan turnauksessa ja voitti ensimmäisen kerran Espanjan-mestaruuden. Seuraavana vuonna hän voitti mestaruusottelun Manuel Golmayota vastaan. Hän puolusti titteliään menestyksekkäästi R. Casasia, Vicente Almirali Castallia ja Juan Manuel Fuentesia vastaan. Vuonna 1943 hän menetti tittelin José Sanzille.

Ranskan tasavalta (ransk. République française) eli Ranska (ransk. France) on valtio Länsi-Euroopassa. Ranskan pinta-ala on 643 801 neliökilometriä, ja sen väkiluku on noin 67,5 miljoonaa, kun lukuun otetaan mukaan myös merentakaiset alueet. Ranskan eurooppalainen ydinalue, jota kutsutaan termillä France métropolitaine, sijaitsee lauhkealla ilmastovyöhykkeellä lukuun ottamatta aivan eteläisintä seutua, jossa vallitsee välimerenilmasto. Euroopan Ranskan pinta-ala on 551 500 neliökilometriä, joten se on maanosansa kolmanneksi laajin valtio Venäjän ja Ukrainan jälkeen.
Nykyisen Ranskan valtion katsotaan syntyneen vuonna 843, kun Kaarle Suuren pojanpojat jakoivat Frankkien valtakunnan keskenään Verdunin sopimuksella. Näin syntyi kolme valtakuntaa, joista läntisin, Länsi-Frankia, kattoi suurin piirtein nykyisen Manner-Ranskan alueen. Länsi-Frankiassa valtaan nousi vuonna 987 Hugo Capet. Hänen jälkeläisiään ovat kaikki Ranskan kuninkaat eli kapetingit, myös suvun sivuhaaroihin kuuluneet Valois’t ja Bourbonit.
Ranska on Yhdistyneiden kansakuntien jäsen, Euroopan unionin perustajajäsen ja YK:n turvallisuusneuvoston pysyvä jäsen. Se on myös ydinasevalta. Ranskan viidennen tasavallan perustuslaki hyväksyttiin vuonna 1958, mistä lähtien maa on ollut puolittain presidenttivaltainen tasavalta.
Ranska on paitsi teollisuusmaa, myös Euroopan tärkein maatalousmaa, ja se on tullut tunnetuksi valmistamistaan viineistä. Se on myös maailman suosituin matkakohde: vuonna 2007 maassa vieraili yli 80 miljoonaa turistia.Ranskan kieli on maan yleisin ja ainoa virallinen kieli. Vähemmistökieliä, kuten bretonia ja baskia saa opettaa koulussa vapaaehtoisina aineina. Suurin uskonto on kristinusko, mutta Ranska on erittäin sekulaari valtio ja maassa asuu paljon uskonnottomia ihmisiä ja ateisteja. Toiseksi suurin uskonto Ranskassa on islam. Ranskan kulttuurimatkakohteista tunnetuimpia ovat Louvren taidemuseo, Eiffelin torni, Pompidou-keskus ja Versailles’n palatsi. Ranskan kuvataide kukoisti etenkin impressionismin aikana, ja 1800- ja 1900-lukujen vaihteessa Pariisista tuli taidemaailman keskus. Ranskalaisen Pierre de Coubertinin aloitteesta perustetut nykyaikaiset olympialaiset on järjestetty Ranskassa viisi kertaa ja kuudennet ovat tulossa kesäolympialaisina Pariisissa 2024.
Ranska sijaitsee Länsi-Euroopassa Atlantin valtamereltä Välimerelle ulottuvalla alueella. Sitä rajaavat pohjoisessa Englannin kanaali, lännessä Biskajanlahti, etelässä Pyreneet ja Välimeri sekä idässä Alpit, Juravuoret ja Rein. Naapurivaltioita ovat Belgia, Luxemburg, Saksa, Sveitsi, Italia, Espanja, Andorra ja Monaco. Manner-Ranskaan kuuluu myös Korsikan saari (ransk. la Corse) Välimeressä. Ranskan pinta-ala on 551 500 neliökilometriä, ja rantaviivaa sillä on 3 427 kilometriä.Ranskalle kuuluu myös merentakaisia hallintoalueita, joista suurin on Ranskan Guayana (ransk. la Guyane française) Karibianmeren etelärannikolla. Lisäksi hallintoalueisiin kuuluu Uuden-Kaledonian saariryhmä (la Nouvelle-Calédonie), Ranskan Polynesia (ransk. la Polynésie française) ja lukuisia muita pieniä saaria ja atolleja ympäri maailmaa. Merentakaisten alueiden yhteenlaskettu pinta-ala on 91 927 neliökilometriä. Näin ollen valtion kokonaispinta-ala on 643 801 neliökilometriä. Tästä alueesta vesistöä on 3 374 km². Rantaviivaa valtiolla on 4 853 kilometriä.
Ranskan korkein kohta, Mont Blanc (4 810 metriä), sijaitsee Alpeilla Ranskan ja Italian rajalla. Mont Blanc on näkökulmasta riippuen Euroopan korkein kohta tai ainakin kuuluu viiden korkeimman joukkoon. Matalin kohta Ranskassa on kaksi metriä meren pinnan alapuolella oleva kohta Rhônejoen suistossa.Suurin osa Manner-Ranskasta on alankoa. Alankoalue ulottuu Belgian ja Saksan rajoilta Bretagneen ja sieltä rannikkoa myöten kaartuen Rhônen suistoalueelle. Rhônen lisäksi Ranskan tärkeimpien jokien, Seinen, Loiren ja Garonnen, suistoalueet sijaitsevat alangolla. Alanko on hyvää viljelysmaata, sillä se on tasaista ja hedelmällistä. Suurin osa siitä onkin otettu viljelykseen.Manner-Ranskan keski- ja eteläosissa sijaitsee Keskiylänkö (ransk. le Massif Central), joka kattaa suunnilleen kuudesosan maan pinta-alasta. Keskiylängön eteläosissa sijaitsee korkea ja kuiva kalkkikivitasanko, mutta luoteessa nuorehkoista ja kuluneista tulivuorista on syntynyt laajoja vuoristoja, ja kaakossa jyhkeät graniittimassiivit muodostavat jyrkän seinämän Rhône- ja Saônejokien laaksoihin. Keskiylängön korkein kohta on 1 885 metriä korkea Puy de Sancy. Keskiylänköä halkovat useat jokisolat. Rhônen laakso on suurimpia, ja se erottaa Keskiylängön Alpeista. Alpit hallitsevat Kaakkois-Ranskan maisemaa, ja ne muodostavat luonnollisen Italian vastaisen rajan. Alppien pohjoispuolella on korkeat kalkkikiviset Juravuoret, jotka erottavat Sveitsin ja Ranskan. Juravuoria halkoo Rhône, joka virtaa Genevenjärvestä kohti Lyonia. Muita vuoristoalueita ovat Pyreneet etelässä Espanjan ja Andorran rajalla ja metsäiset Vogeesit Reinin laakson reunalla.
Manner-Ranska sijaitsee lauhkealla vyöhykkeellä lukuun ottamatta aivan eteläisintä osaa, jossa vallitsee välimerenilmasto. Vaikka Pohjois- ja Etelä-Ranskassa sademäärä on suunnilleen sama, Pohjois-Ranska sijaitsee länsituulten vyöhykkeellä ja siellä sataa tasaisesti ympäri vuoden. Etelä-Ranskassa lähes kaikki sade saadaan viileään talviaikaan.Pohjois-Ranskassa, kuten esimerkiksi Brestissä, kylmimmän kuukauden keskimääräinen alin lämpötila on noin neljä astetta ja lämpimimmän keskimääräinen korkein noin 21 astetta. Etelässä Nizzassa kylmimmän kuukauden keskimääräinen alin lämpötila on noin viisi astetta ja lämpimimmän keskimääräinen korkein noin 27 astetta.
Pohjois-Ranska, Pariisista pohjoiseen kuuluu lehtimetsävyöhykkeeseen, jossa on Atlanttinen ilmasto. Alueella luontainen kasvillisuus on pyökin ja meristä ilmastoa arvostavan talvitammen muodostamaa sekametsää. Myös euroopanmarjakuusi ja muratti luonnehtivat Pohjois-Ranskan luontaista kasvillisuutta. Keski-Ranskassa, kuten Bordeauxin seudulla luontainen kasvillisuus on Pohjois-Ranskan tapaan talveksi lehtensä pudottavaa lehtimetsää, mutta kasvillisuudessa on nähtävillä myös välimereisiä piirteitä, lauhkeiden lehtimetsien piirteiden vallitessa. Välimeren rannikolla kasvillisuus poikkeaa dramaattisesti muusta Ranskasta, ollen tyypillistä ainavihantaa välimerenkasvillisuutta, korkkitammen ja rautatammen muodostamia metsiä ja macchia-pensastoja. Seassa kasvaa kuitenkin myös harvakseltaan kesävihantia talveksi lehtensä varistavia puita. Korsikalta sen sijaan kesävihannat puut puuttuvat jo kokonaan.
Vielä kivikaudella Ranskan alue oli kokonaan metsän peitossa, mutta valtaosa metsistä on kaadettu maanviljelyn tieltä, ja laajoja metsäalueita on enää vuoristoissa ja viljelykelvottomilla alueilla. 1900-luvulla maahan on istutettu havumetsiä, ja nykyisin sen pinta-alasta on metsää noin neljännes.Ranskassa eläviä suurikokoisia maanisäkkäitä ovat villisika, saksanhirvi, metsäkauris, susi, kettu, karhu, mäyrä, gemssi ja vuorikauris. Merissä elää delfiineitä. Ranskassa on tavattu kaikkiaan 565 lintulajia. Niistä erityisen suojelun kohteena ovat ruisrääkkä ja pikkutuulihaukka sekä eräät petolinnut, kuten korppikotkat.Manner-Ranskassa on kuusi kansallispuistoa: Vanoisen kansallispuisto, Port-Crosin kansallispuisto, Pyreneiden kansallispuisto, Cévennesin kansallispuisto, Ecrinsin kansallispuisto ja Mercantourin kansallispuisto. Lisäksi merentakaisilla alueilla on Guadeloupen, Réunionin ja Ranskan Guayanan kansallispuistot.
Ranskan luolista on löytynyt jäänteitä jo ihmiskunnan alkuaikojen kulttuureista. Pyreneiden molemmin puolin asui kivikaudella noin 30 000 vuotta sitten metsästäjä-keräilijäkansoja, ja noin 4500 eaa. alkoi syntyä kyläasutusta. Alueelle asettui 500-luvulta eaa. kelttiläisiä kansoja, joita roomalaiset kutsuivat gallialaisiksi. Nykyinen Ranska kattaa suurimman osan muinaisesta Galliasta, jonka roomalainen sotapäällikkö Julius Caesar valloitti vuosina 58–52 eaa.
Rooman valtakunnan hajottua Ranskan alue kuului frankkien valtakuntaan, jonka hallitsijoina olivat ensin merovingit ja myöhemmin karolingit. Valtakunnan mahtavin hallitsija oli Kaarle Suuri, joka vuonna 800 kruunattiin myös Rooman keisariksi.Ranskan valtion voidaan katsoa syntyneen vuonna 843, kun Kaarle Suuren kolme pojanpoikaa jakoivat valtakunnan keskenään Verdunin sopimuksella. Näin syntyneistä valtioista läntisin oli Länsi-Frankia, jonka hallitsijana oli Kaarle Kaljupää. Karolingien jälkeen valtaan nousi vuonna 987 Hugo Capet. Hänen jälkeläisiään ovat kaikki Ranskan myöhäisemmät kuninkaat, kapetingit, myös suvun sivuhaaroihin kuuluneet Valois’t ja Bourbonit.
Verdunin sopimuksella perustetuista valtakunnista keskimmäinen, Lotharin valtakunta, jäi lyhytikäiseksi ja hajosi pian moniksi ruhtinaskunniksi. Osa niistä, kuten Burgundi, Provence, Franche-Comté, Alsace ja Lorraine, liitettiin myöhemmin Ranskaan.
Ludvig XIV:n (1638–1715) aikana Ranska oli Euroopan keskeinen suurvalta. Ranskan vallankumouksen jälkeen Ranskasta tuli vuonna 1792 tasavalta, ja se kesti Napoléon Bonaparten vallankaappaukseen asti. Napoleon julistautui keisariksi. Vallankumoussotien tappion ja Napoleonin karkotuksen jälkeen Ranskasta tuli vuosiksi 1814–1848 kuningaskunta. Vuonna 1830 puhkesi heinäkuun vallankumous, jossa kuningas Kaarle X syrjäytettiin, mutta kuninkuutta ei lakkautettu, vaan uudeksi kuninkaaksi tuli perustuslaillisena monarkkina hänen kaukainen sukulaisensa Ludvig Filip.Ranskan siirtomaavallan perusta luotiin 1600-luvulla. Ranska valtasi ensin alueita Pohjois-Amerikasta, Länsi-Intiasta ja Etelä-Aasiasta. Varsinainen siirtomaakausi alkoi 1800-luvulla, jolloin Ranska perusti uusia siirtomaita Afrikkaan ja Kaakkois-Aasiaan. 1800-luvun lopussa Länsi-Afrikka oli lähes kokonaan sen hallussa.”Euroopan hulluna vuotena” 1848 Ludvig Filip syrjäytettiin helmikuun vallankumouksessa. Ranskasta tuli tasavalta, ja sen presidentiksi valittiin Napoleonin veljenpoika Ludvig Napoleon. Hän kuitenkin julistautui muutaman vuoden päästä keisariksi nimellä Napoleon III. Preussin vastaisen sodan jälkeen 1870 Ranska julistettiin jälleen tasavallaksi.
Ensimmäisessä maailmansodassa Ranska taisteli ympärysvaltojen puolella ja kärsi suuria inhimillisiä ja taloudellisia menetyksiä. 1920-luvulla Ranska varustautui Saksaa vastaan tehokkaalla puolustusjärjestelmällä, Maginot-linjalla. Toisessa maailmansodassa Ranska hävisi kuitenkin pian Saksalle ja joutui antautumaan kesäkuussa 1940. Aseleposopimuksen mukaan Pohjois- ja Länsi-Ranska jäivät Saksan miehittämiksi. Maan eteläosaa, Vichyn Ranskaa, hallitsi marsalkka Pétainin hallitus, mutta käytännössä se oli Saksan vasallivaltio. Sodan loppuvaiheessa liittoutuneet tekivät Ranskaan Normandian maihinnousun ja maa vapautui.Toisen maailmansodan aikana Ranska menetti useita siirtomaitaan, eikä se saanut enää takaisin esimerkiksi Kaakkois-Aasian alueita, vaan ne itsenäistyivät. Afrikassa Ranskan siirtomaat itsenäistyivät 1950- ja 1960-luvulla, viimeisenä Algeria vuonna 1962 verisen sodan päätteeksi. Siirtomaakauden jäljiltä Ranskan hallussa on edelleen alueita, enimmäkseen pieniä saaria, joita ei enää sanota siirtomaiksi, vaan niistä käytetään nimitystä ”merentakaiset alueet”.
Toisen maailmansodan jälkeen Algerian ja Indokiinan sotatoimet aiheuttivat tyytymättömyyttä, ja hallitus toisensa jälkeen kaatui. Vallankaappaus ja sisällissota uhkasivat, kunnes parlamentti kutsui kenraali Charles de Gaullen presidentiksi vuonna 1958. Ranskan nykyisen viidennen tasavallan perustuslaki vahvistettiin vuonna 1958. Siinä presidentin valtaoikeudet nostettiin samalle tasolle parlamentin kanssa, mitä kutsutaan puolipresidentilliseksi järjestelmäksi. Viidennen tasavallan aikana on koettu kaksi cohabitation-jaksoa, vuosien 1986 ja 1997 vaalien jälkeen, jolloin presidentti ja pääministeri olivat eri puolueista. Tällaisessa tilanteessa pääministerin asema on suhteellisen vahva, kun taas presidentti joutuu hakemaan tukea oppositiosta. De Gaulle erosi 1969, kun hänen ehdotuksensa perustuslain muutoksesta oli hävinnyt kansanäänestyksen. Hänen jälkeensä viidennen tasavallan presidentteinä ovat toimineet Georges Pompidou (1969–1974), Valery Giscard d'Estaing (1974–1981), Francois Mitterrand (1981–1995), Jacques Chirac (1995–2007), Nicolas Sarkozy (2007–2012), Francois Hollande (2012–2017) ja Emmanuel Macron (2017–).Algerian sota päättyi maan itsenäistymiseen 1962, ja vähitellen useimmat siirtomaat itsenäistyivät, viimeisenä Vanuatu 1980.Talouskasvu toisesta maailmansodasta 1970-luvun öljykriisin vuosiin (Trente Glorieuses) oli ennätyksellisen voimakasta. Kevään 1968 opiskelijamellakat laukaisivat kahden viikon yleislakon, ja pelättiin jopa vallankumousta. Vuosina 2005–2006 maassa koettiin laajoja mellakoita, joihin osallistui ennen kaikkea lähiöiden maahanmuuttajataustaisia nuoria.
Äärioikeistolainen kansallismielinen Kansallinen rintama on noussut 40 vuoden aikana marginaalista keskeiseksi puolueeksi. 2000-luvulla sen suosiota ovat nostaneet euroalueen talouskriisi ja työttömyys. Puolueen presidenttiehdokkaat ovat menestyneet 2000-luvulla: Jean-Marie Le Pen pääsi toiselle kierrokselle 2002, ja vuonna 2012 hänen tyttärensä Marine Le Penin ennätyksellisen suuri äänisaalis toi kolmannen sijan.Viidennen tasavallan aikana Ranska on panostanut eurooppalaiseen yhteistyöhön. Se oli yksi EU:n kuudesta perustajajäsenestä, ja presidentti Mitterrand ajoi Maastrichtin sopimuksen hyväksymistä. Ranska hylkäsi kansanäänestyksessä 2005 ehdotuksen Euroopan perustuslaista, jolloin sen ratifiointiprosessi keskeytyi, mutta puheenjohtajakaudellaan Ranska tuki perustuslain korvaavaa Lissabonin sopimusta.Sarkozyn seuraajan vaaleihin liittyi runsaasti dramatiikkaa, kun vahvana sosialistiehdokkaana pidetty Dominique Strauss-Kahn joutui luopumaan ehdokkuudesta seksuaalirikossyyttiden takia. Lokakuun 2011 esivaalit ja toukokuun 2013 varsinaiset vaalit voitti François Hollande. Vuonna 2017 presidentin virkaan astui Emmanuel Macron.
Ranska on semipresidentiaalinenlähde? tasavalta. Ranskan nykyinen, viidennen tasavallan perustuslaki hyväksyttiin kansanäänestyksellä vuonna 1958. Perustuslaki vahvisti presidentin ja ministereiden valta-asemaa parlamenttiin nähden. Presidentti valitaan suoralla vaalilla viisivuotiskaudeksi. Hän vahvistaa lait, nimittää pääministerin, johtaa hallitusta ja asevoimia sekä allekirjoittaa kansainväliset sopimukset. Vuodesta 1962 presidentti on valittu suoraan kaksivaiheisella vaalilla.Ranskan parlamentissa on kaksi kamaria: kansalliskokous (Assemblée Nationale) ja senaatti (Sénat). Kansalliskokouksen 577 edustajaa valitaan kaksivaiheisella kierrosvaalitavalla viisivuotiskaudeksi. Kaksivaiheisessa vaalissa ehdokas valitaan suoraan, jos hän saa yli puolet vaalipiirin äänistä; muutoin järjestetään toinen kierros yli 12,5 prosenttia äänistä saaneiden kesken. Senaattoreja on 346, ja heidät valitaan epäsuoralla vaalilla kuudeksi vuodeksi kerrallaan. Valitsijamiehinä on noin 145 000 paikallishallinnon edustajaa (grands électeurs). Järjestelmä suosii maaseutua, ja konservatiiveilla olikin enemmistö senaatissa viidennen tasavallan alusta aina syksyyn 2011.. Senaatin vaaleja järjestetään joka kolmas vuosi, mutta kaikkia senaattoreita ei vaihdeta yhtaikaa.Parlamentin molemmilla kamareilla on lähes samanlainen lainsäädäntövalta, mutta jos kansalliskokous ja senaatti ovat loppuun asti erimielisiä, hallitus voi antaa asian kansalliskokouksen päätettäväksi. Hallitus voi vaikuttaa huomattavasti parlamentin käsittelyyn tuleviin lakeihin. Presidentin nimittämän pääministerin on nautittava alahuoneen luottamusta, joten hän tulee yleensä suurimmasta puolueesta.Ranskan puoluekenttä on vakiintumaton, mutta se jakaantuu melko tasan oikeistoon ja sosialistisen puolueen (PS) ympärille muodostettuun vasemmistoon. Oikeistossa vallitseva ideologia on ollut gaullismi, jota nykyisin edustaa Chiracia vuonna 2002 tukemaan perustettu Union pour un Mouvement Populaire (UMP). Kymmenenkin miljoonaa äänestäjää voi vaihtaa kantaansa vasemmiston ja oikeiston välillä sen mukaan, kuinka karismaattiset johtajat ja toimiva ohjelma niillä on.Ranskan asema maailmanpolitiikassa on merkittävä. Se on YK:n turvallisuusneuvoston pysyvä jäsen, Naton perustajajäsen, ja sillä on oma ydinase.
Ranska on uudistanut asevoimiaan voimakkaasti vuodesta 2008 alkaen, ja se on alkanut 40 vuoden tauon jälkeen osallistua aktiivisesti Naton sotilaalliseen toimintaan. Sarkozyn aikana Ranska lähentyi Natoa ja toimi aktiivisesti Afganistanin ISAF-operaatiossa ja Iranin ydinasekysymyksessä. Se oli keskeinen tekijä Libyaan iskeneessä kansainvälisessä yhteisössä keväällä 2011.Ydinpelote on edelleen tärkeä osa sen puolustusstrategiaa. Ranskalla on ydinkäyttöinen lentotukialus FS Charles de Gaulle.Asevoimat jakautuu neljään puolustushaaraan: maavoimiin, merivoimiin, ilmavoimiin ja puolustusministeriön alaisiin poliisijoukkoihin eli santarmeihin (la Gendarmerie nationale). Armeija koostuu nykyään ainoastaan palkkasotilaista, sillä yleinen asevelvollisuus lyhennettiin yhden kutsuntapäivän mittaiseksi vuonna 2001. Kokonaisvahvuus on noin 350 000 henkeä.
Ylimmän tason hallintoalueita (ransk. région) on Ranskassa yhteensä 18. Manner-Ranska jakaantuu 12 alueeseen. Lisäksi Korsikan aluehallinto rinnastetaan usein alueeksi. Merentakaisia alueita on viisi. Alueet jakautuvat 101 numeroituun departementtiin (département), joista 95 sijaitsee Manner-Ranskassa. Departementtien numeroita käytetään postinumeroissa ja autojen rekisterikilvissä. Departementit jakautuvat arrondissementeiksi (arrondissement), jotka jakautuvat kantoneiksi (cantons) ja kantonit edelleen kunniksi (communes).
Kaupunkien asukasluvuksi on ilmoitettu sekä kantakaupungin väestömäärä että koko kaupunkialueen asukasluku (2012).
Siirtomaa-ajan jäljiltä Ranskaan kuuluu myös Euroopan ulkopuolisia alueita, joissa asuu 2,5 miljoonaa asukasta. Merentakaisista alueista Guadeloupe, Martinique, Ranskan Guayana, Réunion ja Mayotte ovat departementteja, ja ne kuuluvat Euroopan unioniin ja käyttävät valuuttanaan euroa. Ranskan Tyynenmeren territorioiden valuutta on Ranskan Tyynenmeren frangi (CFP).
Ranskan markkinahintainen bruttokansantuote oli noin 2,7 biljoonaa Yhdysvaltain dollaria vuonna 2013, ostovoimakorjattuna luku oli noin 2,3 biljoonaa dollaria. Markkinahinnoin Ranskan kansantalous on maailman viidenneksi suurin, ostovoimapariteettien mukainen sijoitus on pari pykälää alempi. Maailmanpankin tilastossa Ranskan ostovoimakorjattu bkt oli vuonna 2012 Euroopan kolmanneksi suurin Venäjän ja Saksan jälkeen. Noin 1,7 prosenttia bruttokansantuotteesta muodostuu maataloudesta, 18,5 prosenttia teollisuudesta ja loput lähes kahdeksankymmentä prosenttia palveluista. Ranska kuuluu maailman johtavien teollisuusmaiden G8-ryhmään ja Maailman kauppajärjestöön. Sen valuutta on euro, joka korvasi aiemman valuutan ranskan frangin.Ranskan tärkein maataloustuote on viini. Teollisuuden tärkeimpiä tuotteita ovat lentokoneet, autot, koneet, kemikaalit ja elektroniikka kuten ”Ranskan piilaakson” eli Grenoblen seudun tuottamat mikrosirut. Vaikka määrätietoista yksityistämistä on harjoitettu 1990-luvun puolivälistä alkaen, valtio säätelee edelleen suurta osaa taloudellisesta toiminnasta ja omistaa osuuksia monista yrityksistä esimerkiksi pankki,-, energia-, kuljetus- ja tietoliikennealoilla.Vuoden 2008 lopulla kärjistynyt finanssikriisi ja vuonna 2009 alkanut taantuma nosti Ranskan työttömyyden vuosina 2010 ja 2011 yli yhdeksään prosenttiin. Vuonna 2010 Ranska ilmoitti käyttävänsä noin 26 miljardia euroa jaettavaksi elvytysrahana konkurssin partaalle joutuneille yhtiöille.
Ranska on Euroopan tärkein maataloustuottaja. Maataloudella ei ole enää entisenlaista merkitystä kansantaloudelle, mutta se muodostaa yhä suurimman osan viennistä. Ranskasta viedään esimerkiksi erilaisia viinejä ja juustoja. Euroopan maatalouden huomattava ylituotanto on laskenut kannattavuutta myös Ranskassa, etenkin viininvalmistuksessa.Vehnää, ohraa, kauraa ja ruista viljellään suuria määriä pääasiassa Pariisin altaassa ja maan pohjoisosissa. Maissia viljellään eniten maan eteläisissä osissa, mutta vähitellen myös yhä pohjoisempana. Juureksia, kuten punajuurta, perunaa ja sokerijuurikasta, kasvatetaan viileämmillä alueilla maan pohjoisimmissa osissa. Hedelmiä kasvatetaan paljon maan eri puolilla: Normandia ja Bretagne ovat tunnettuja omenoistaan ja Akvitania luumuistaan. Rhônen lämpimässä laaksossa tuotetaan aprikooseja, persikoita, vadelmia ja kastanjoita.Viiniä viljellään lähes koko maassa, ja viinien kokonaistuotannossa Ranska on heti Italian jälkeen toisella sijalla. Ranskassa valmistettiin ajanjaksolla 2008–2019 vuosittain noin 45 miljoonaa hehtolitraa viiniä. Languedocissa tuotetaan suurimmat määrät viinejä vuodessa, mutta laatuviinejä tuotetaan eniten Bordeaux’ssa. Tunnettuja viinintuotantoalueita ovat myös Loire, Alsace ja Champagne. Ainoastaan Champagnessa valmistettua kuohuviiniä saa nimittää samppanjaksi.Karjataloudessa nauta on tärkein tuotantoeläin. Luoteis-Ranskassa tuotetaan eniten maitotuotteita, kun taas Keskiylängöllä kasvatetaan enemmän lihakarjaa. Myös sikoja, lampaita ja vuohia kasvatetaan. Vuohen- ja lampaanmaidosta valmistetaan hienoimpia ranskalaisia juustoja, esimerkiksi Roquefort tehdään lampaanmaidosta.
Palvelusektori on kasvanut nopeasti, ja useimmat uudet työpaikat ovat viime vuosina syntyneet sinne. Ranskassa käy vuosittain yli 75 miljoonaa matkailijaa, ja se on maailman suosituin matkailumaa. Pelkästään Eiffel-tornissa käy vuosittain 5,6 miljoonaa matkailijaa. Maassa on yleisölle avoinna 3 900 museota ja 1 500 linnaa. Suosituimpia vierailukohteita ovat Bretagne, Dordogne ja Ranskan Riviera sekä muu Provence, ja monet matkailijat käyvät myös Pariisissa.
Manner-Ranskassa on vain vähän arvokkaita mineraaliesiintymiä. Rautamalmia louhittiin aikoinaan paljon, mutta sittemmin esiintymät ovat ehtyneet. Alumiinimalmia, bauksiittia, louhittiin ensimmäistä kertaa Les Baux’n pikkukylässä, jonka nimestä sana ’bauksiitti’ on johdettu.Keskiylängöltä on kaivettu ydinvoimaloiden energialähteeksi uraanimalmia, mutta esiintymät ovat pieniä ja ehtymässä. Ne eivät riitä enää ydinvoimaloille, jotka tuottavat runsaat kolme neljäsosaa manner-Ranskan tarvitsemasta energiasta. Laajoja jokivesistöjä on hyödynnetty vesivoimaloita rakentamalla. Fossiilisilla polttoaineilla tuotetaan enää vajaa kymmenes koko energiakapasiteetista, ja ydinvoiman ja vesivoiman kasvanut tuotanto on supistanut tuontienergian määrää.Teollisuus on keskittynyt Pariisin ympäristöön ja Toulouseen, jonne on syntynyt paljon lentokone- ja avaruusteknologiaa. Toulousen ympäristössä  toimiva avaruus- ja lentokoneteknologian keskus Aerospace Valley työllistää 120 000 henkeä teollisuudessa ja 8500 tutkimuksessa. Toulousessa toimiva Airbus on Euroopan suurin lentokonetehdas.Ranskassa on myös paljon petrokemian teollisuutta, ja terästuotanto on suurimpia teollisen toiminnan aloja. Tunnetuimpia ranskalaisvalmisteisia automerkkejä ovat Renault, Peugeot ja Citroën. Michelin on tunnettu autonrenkaista.
Ranskassa on 29 640 kilometriä rautateitä ja 951 200 kilometriä maanteitä. Nopeimpia junia kutsutaan nimellä TGV (Train à Grande Vitesse), ja ne saavuttavat 320 kilometrin tuntinopeuden. Suurten kaupunkien välillä on nopea ja tehokas junaverkko, mutta pienille paikkakunnille julkiset liikenneyhteydet ovat heikot. Maan moottoritieverkosto on kattava, tosin suuri osa niistä on maksullisia.
Ranskassa on 475 lentokenttää. Neljällätoista niistä on yli kolme kilometriä pitkä kiitotie. Maan kansallinen lentoyhtiö on Air France. Maan vilkkain ja vuonna 2016 myös Euroopan toiseksi vilkkain lentokenttä on Pariisin Charles de Gaullen kansainvälinen lentoasema, jolta on yhteyksiä lähes joka puolille maailmaa lukuisilla eri lentoyhtiöillä. Muita merkittäviä lentokenttiä ovat Pariisin Orlyn lentoasema, Nizzan Côte d’Azurin kansainvälinen lentoasema, Lyonin Saint-Exupéryn kansainvälinen lentoasema ja Toulouse-Blagnacin lentoasema.
Satamakaupunkeja ovat Calais, Dunkerque, Le Havre, Marseille, Nantes, Pariisi ja Rouen.
Vuonna 2012 Ranskan väkiluvuksi arvioitiin 66 500 000, ja manner-Ranskassa asui 63 700 000 ihmistä. Ranskan väestömäärä on ollut viime vuosina kasvussa, ja nykyvauhdilla se ylittäisi 70 miljoonan rajan vuoteen 2050 mennessä. Väestön ikääntyminen heikentää huoltosuhdetta.
Ranskassa puhutaan pääasiassa ranskaa, joka on perustuslain 2. artiklan mukaan maan ainoa virallinen kieli. Äidinkielenä ranskaa puhutaan myös Sveitsissä, Belgiassa, Monacossa ja Kanadan Quebecissa. Toisena kielenä sitä puhutaan erityisesti entisissä Ranskan siirtomaavaltioissa Afrikassa. Ranskaa puhuu äidinkielenään arviolta 110 miljoonaa ihmistä ja 190 miljoonaa toisena kielenään.Ranskaa käytettiin 1600-luvulta 1900-luvulle diplomatian ja muun kansainvälisen toiminnan kielenä, ja se oli myös korkeakoulutetun eurooppalaisväestön työkieli, kunnes englanti syrjäytti ranskan kansainvälisenä yleiskielenä.Perinteisiä Ranskan vähemmistökieliä ovat Bretagnen kelttiläinen bretoni, Dunkerquen suunnalla puhutut flaamilaismurteet, itärajan maakuntien elsassi, Perpignanin seudun katalaani ja Biarritzin ympäristön baski. Myös Korsikalla puhutaan omaa korsikan kieltä, joka muistuttaa enemmän italiaa kuin ranskaa. Vähemmistökieliin on suhtauduttu kielteisesti vuosisatoja. Nykyään niitä saa kuitenkin opettaa koulussa vapaaehtoisina aineina. Viime aikojen maahanmuuttajien kieliä ovat esimerkiksi turkki, arabia ja berberikielet.
Ranskassa valtio ja uskonto on erotettu tiukasti toisistaan laïcité-periaatteen mukaisesti, eikä eri uskontokuntiin kuuluvia tilastoida virallisesti. Suurin uskonto on katolisuus, jonka tunnustajaksi itsensä ilmoittaa 51 prosenttia ranskalaisista. Noin 10 prosenttia käy säännöllisesti kirkossa. Itseään katolilaisina pitävien määrä on vähentynyt nopeasti 1990-luvun alun 80 prosentista. Ateisteiksi ilmoittautuu nykyisin 31 prosenttia ranskalaisista. Ranskassa on melko suuri muslimivähemmistö, koska suurin osa Pohjois-Afrikasta oli Ranskan siirtomaita 1950-luvulle asti. Ranskan juutalaisia on noin 600 000.
Koulunkäynti on maksutonta kaksivuotiaasta alkaen, ja oppivelvollisuus on voimassa 6–16-vuotiaille. Julkinen koulutusjärjestelmä on keskusjohtoinen, ja useimpia yksityiskouluja ylläpitää katolinen kirkko. Korkeakoulutuksella on pitkät perinteet, sillä Pariisin yliopisto on perustettu 1150. Nykyisin maassa toimii 91 julkista yliopistoa ja 175 ammatillista oppilaitosta.
Vuonna 2004 tehdyssä terveysselvityksessä Ranskaa verrattiin 27 eurooppalaisen korkean elintason maan keskiarvoihin. Ranskalaisten naisten elinajanodote oli vertailuryhmän korkein, 84 vuotta, kun taas miesten elinajanodote oli keskitasoa, 76 vuotta. Ylipaino ja tupakointi olivat harvinaisempia kuin vertailuryhmässä, mutta alkoholin kulutus suurempaa. WHO:n vuonna 2004 tekemän selvityksen mukaan Ranskassa käytetään maailman kuudenneksi eniten alkoholia, puhtaaksi alkoholiksi muunnettuna noin 13,5 litraa aikuista kohti.Vuonna 2007 arvioitiin, että HIV:n kantajia oli noin 0,4 prosenttia aikuisväestöstä, kaikkiaan noin 140 000 henkeä. Aidsiin arvioitiin kuolleen noin 1 600 aikuista ja lasta.
Varhaisin ranskankielinen kirjallisuus 1000-luvun alussa oli eeppistä runoutta, kuten Rolandin laulu. Tavallisen kansan parissa eli vertauskuvallisten eläintarinoiden, faabelien perinne. Keskiajan runoilijoista merkittävin oli yksityiselämässään pahamaineinen François Villon, ja proosakirjailijoista voidaan mainita Geoffrey de Villehardouin.Renessanssiajan kirjailijoita olivat humoristi François Rabelais, esseisti Michel de Montaigne ja runoilija Pierre de Ronsard. 1600-luvun klassismin aikana elivät Ranskan historian merkittävimmät näytelmäkirjailijat Pierre Corneille, Jean Racine ja Molière.Valistusajan kirjailijoita olivat filosofit Voltaire, Montesquieu, ensyklopedisti Denis Diderot ja kasvatusteorioistaan tunnettu Jean Jacques Rousseau. 1800-luvun kirjailijoita ovat romantikot Victor Hugo ja George Sand, tummasävyiset runoilijat Charles Baudelaire, Arthur Rimbaud ja Paul Verlaine, realistit Stendhal, Gustave Flaubert, Honoré de Balzac, Émile Zola ja Guy de Maupassant sekä historiallisten romaanien kirjoittaja Alexandre Dumas vanhempi.1900-luvun romaanikirjailijoita ovat surrealismin johtohahmo André Breton, vuosisadan merkittävin ranskalaiskirjailija Marcel Proust, ekstistentialistit Jean-Paul Sartre ja Albert Camus sekä naisten oikeuksiin huomiota kiinnittänyt Simone de Beauvoir. Runoilijoista voidaan mainita Paul Valéry ja Guillaume Apollinaire, näytelmäkirjailijoista Edmond Rostand ja Jean Genet. 1950-luvun jälkeen Ranskassa on ollut vallalla niin sanottu uusi romaani tai antiromaani, jonka tekijöitä ovat Nathalie Sarraute, Michel Butor ja Alain Robbe-Grillet.
Ranskan akatemia on maailman kuuluisin akatemia ja monien muiden akatemioiden esikuva. Sen perusti 1600-luvulla kardinaali Richelieu.Ranskassa on syntynyt 49 Nobel-palkittua henkilöä. Heistä 7 on saanut fysiikan, 9 kemian, kaksi taloustieteen ja 12 lääketieteen ja fysiologian palkinnon. Ranskan tieteen ja filosofian kenties maineikkain hahmo on René Descartes. Luonnontieteilijöistä Louis Pasteur on antanut nimensä maidonsäilytysmenetelmälle pastöroinnille ja luonut perustan nykyaikaiselle lääketieteelle, ja Antoine Lavoisier on nykyaikaisen kemian isä.Vuonna 2009 Ranska investoi tutkimukseen ja kehitykseen 2,02 prosenttia bruttokansantuotteestaan, mikä oli hiukan yli EU:n keskiarvon.
Taidemusiikissa Ranskan merkitys on ollut perinteisesti suuri. Barokin ajan ranskalaissäveltäjistä tunnetuimpiin kuuluvat Jean-Baptiste Lully ja François Couperin. Romantiikkaa edustanut Hector Berlioz kehitti erityisesti orkestraatiota, ja pianisti-säveltäjä Camille Saint-Saëns sai mainetta erityisesti Urku-sinfoniallaan ja konsertoillaan. Georges Bizet puolestaan sävelsi 1800-luvun suosituimpiin oopperoihin lukeutuvan Carmenin. Taidemusiikin sävelkieltä ryhtyi 1800-luvun loppupuolella uudistamaan omaperäinen Claude Debussy, ja hänen jalanjäljissään aloitti uransa Maurice Ravel, jonka suosituimpia teoksia ovat baletit Daphnis et Chloe ja Bolero. 1800- ja 1900-lukujen vaihteessa vaikutti eksentrisenä hahmona tunnettu pianosäveltäjä Erik Satie. Toisen maailmansodan jälkeen urkuri Maurice Duruflé saavutti suosiota sielunmessullaan. Ranskalaisen musiikin tunnetuimmat modernistit ovat perkussiivisestä tyylistään tunnettu varhainen avantgardisti Edgar Varèse, uskonnollista mystiikkaa teoksiinsa sisällyttänyt Olivier Messiaen sekä hänen oppilaansa, kapellimestarinakin ansioitunut Pierre Boulez.
Ranskalaisesta Lascaux’n luolasta on löydetty esihistoriallisia luolamaalauksia, jotka ovat yli viisitoistatuhatta vuotta vanhoja. Yli tuhat vuotta vanhaa taidetta on säilynyt Kaarle Suuren ajan käsin kirjoitetuissa, runsaasti kuvitetuissa kirjoissa.1600-luvun klassisia kuvataiteilijoita olivat Nicolas Poussin ja Claude Lorrain. 1700-luvulla kehittyi rokokoo, jonka tunnetuimpia taidemaalareita olivat Antoine Watteau, François Boucher ja Jean-Honoré Fragonard. 1800-luvun lopulla Jacques-Louis David oli uusklassismin merkittävin taiteilija.
Romantiikan ajan merkittäviä kuvataiteilijoita olivat Théodore Géricault ja Eugène Delacroix. Heidän jälkeensä taide kehittyi realistisemmaksi muun muassa Barbizonin koulukunnan vaikutuksesta. Realismin kärkihahmoja olivat Gustave Courbet ja Honoré Daumier. Impressionismin kehittäjät olivat enimmäkseen ranskalaisia, kuten Claude Monet, Edgar Degas, Pierre-Auguste Renoir ja Camille Pissarro. 1800- ja 1900-lukujen vaihteessa Ranskasta oli tullut taiteen keskus, ja sinne muuttivat monet taiteilijat, kuten espanjalainen Pablo Picasso. Samaan aikaan Pariisissa maalasivat myös Toulouse-Lautrec, Paul Gauguin ja Paul Cézanne. Pariisin avantgardepiireissä syntyi myös 1900-luvun alussa kubismi.Pariisin Louvre on maailman suurimpia ja tunnetuimpia taidemuseoita, ja siellä on runsaasti sekä ranskalaista että ulkomaista taidetta Leonardo da Vincin Mona Lisasta Milon Venukseen.
Maailman ensimmäinen julkinen elokuvaesitys pidettiin 28. joulukuuta 1895 Pariisin Grand Caféssa, jossa Antoine Lumière esitti poikiensa August ja Louis Lumièren elokuvia. Lumièren esittämistä elokuvista tunnetuin oli L'Arrivée d'un train en gare de La Ciotat (Junan tulo La Ciotat'n asemalle), joka sai katsojat paniikkiin, kun he luulivat junan tulevan päälle. Elokuvan historian katsotaan alkaneen Lumièren veljesten esityksistä, vaikka muutkin olivat kehittäneet vastaavia tekniikoita.Lumièren esitystä oli katsomassa myös Georges Méliès. Hän oli taikateatterin johtaja ja tuli pian tunnetuksi erikoistehosteita käyttävistä elokuvistaan, kuten Matka kuuhun (1902). Lähes 14 minuutin pituinen elokuva oli liian pitkä oman aikansa mittapuulla, mutta siitä tuli silti kansainvälinen menestys. Méliès ohjasi arviolta viisisataa elokuvaa. Lumièren veljesten ja Mélièsin vaikutus elokuvahistoriaan on ollut suuri. Mélièsiä pidetään usein näytelmäelokuvan isänä, kun taas Lumièren veljeksien katsotaan luoneen dokumenttielokuvan. Tosin Louis Lumièren ohjaama Puutarhuri on tiettävästi maailman ensimmäinen komediaelokuva.Ehkä maineikkain ranskalainen ohjaaja on elokuvan suuri humanisti Jean Renoir. Lisäksi Robert Bresson on vaikuttanut minimalistisella tyylillään monien eurooppalaisten ja amerikkalaisten ohjaajien töihin. Ranskassa Bresson vaikutti erityisesti uuden aallon ohjaajiin. Uusi aalto toi 1960-luvulla maailman tietoisuuteen sellaiset ohjaajat kuin Jean-Luc Godard, François Truffaut, Claude Chabrol ja Éric Rohmer.Ranskan elokuva-arkisto on alansa maineikkaimpia taidelaitoksia. Sen pitkäaikainen johtaja oli Henri Langlois. 1940-luvulta asti järjestetty Cannesin elokuvajuhla on maailman kuuluisin elokuvajuhla ja maailman suurimpia mediatapahtumia.
Ranskassa ilmestyy päivittäin lähes sata sanomalehteä. Useimmat ovat yksityisomistuksessa eivätkä ole sidoksissa poliittisiin puolueisiin. Sanomalehdistä arvostetuin on Le Monde, mutta suurin levikki on Rennesissä ilmestyvällä Ouest-France-lehdellä. Julkisrahoitteinen radiokanava France 1 lähettää ranskankielistä ohjelmaa sekä manner-Ranskassa että merentakaisilla alueilla. Maailmanlaajuinen ranskankielinen televisiokanava on TV5 Monde, jota rahoittavat Ranskan lisäksi Belgia, Sveitsi ja Kanada. Ranskan suurin televisiokanava TF1 on yksityisessä omistuksessa.
Ranskalainen keittiö on ranskalaisen kulttuurin suurimpia saavutuksia. Päivän kolme pääateriaa ovat le petit déjeuner (aamiainen), le déjeuner (lounas) ja le dîner (illallinen). Tunnetuimpia ranskalaisia juustoja ovat brie, camembert ja roquefort.Eri alueilla on tunnusomaisia ruokia: lounaisosan pataruoka on cassoulet, kun taas Burgundissa syödään burgundinpataa, koillisella Lorrainen alueella on juustopiiraansa quiche, ja Provencella maustetahnat tapenade, pistou ja aïoli.
Harrastajamääriltään Ranskan suurimmat urheilulajit ovat jalkapallo, tennis, ratsastus, judo, koripallo, käsipallo, golf, rugby ja petankki. Ranskan jalkapallomaajoukkue on voittanut maailmanmestaruuden 1998 ja 2018, Euroopan-mestaruuden vuosina 1984 ja 2000. Koripallomaajoukkue on osallistunut lukuisia kertoja EM-kilpailuihin, ja paras saavutus on EM-hopea vuodelta 1949. Olympialaisissa Ranskan koripallomaajoukkue on ollut kahdesti hopealla. Maalla on myös useita NBA-pelaajia.Ranskassa järjestetään säännöllisesti useita merkittäviä urheilutapahtumia. Vuosittainen Ranskan ympäriajo on ammattilaismaantiepyöräilyn merkittävin kilpailu, ja Ranskan avoin tennisturnaus kuuluu arvostettuihin grand slam -turnauksiin.
Ranskan Bercy Stadionilla järjestettävä Judon Pariisin Grand Slam on myös todella suuri tapahtuma Ranskassa.
Jalkapallo on Ranskan suosituin urheilulaji, ja rekisteröityneitä pelaajia on yli 1 800 000, ja rekisteröityneitä klubeja yli 18 000. Sekä Ranskan jalkapallomaajoukkue että rugby unionin maajoukkue ovat saaneet lempinimen ”Les Bleus”, joka viittaa yhtä lailla joukkueen paidan väriin kuin Ranskan trikolorilippuun.
Ranskan suurin stadion on 80 000 katsojapaikan Stade de France, jossa pidettiin yleisurheilun maailmanmestaruuskilpailut 2003. Ranskassa on pidetty jalkapallon MM-kilpailut vuosina 1938 ja 1998.Le Mansin 24 tunnin ajo maailman tunnetuimpia autourheilukilpailuja. Toinen huomattava autourheilutapahtuma Ranskassa on ollut Formula 1 -luokassa vuosina 1901-2008 ajettu Ranskan Grand Prix. Korsikalla puolestaan ajetaan Korsikan ralli, joka on kuulunut MM-sarjaan vuodesta 1973 alkaen.Ranskasta on peräisin petankki eli boules, metallikuulapeli, jota on perinteisesti pelattu paljaalla maalla plataanipuiden alla. Se kehitettiin Marseillessa noin vuonna 1910. Myös parkour on keksitty Ranskassa 1980-luvulla. Lajin keksijä on pääasiassa David Belle, mutta myös Sébastien Foucan on ollut mukana lajin kehittelyssä.Tunnettuja ranskalaisurheilijoita ovat muun muassa judokat David Douillet ja Teddy Riner, jalkapalloilijat Michel Platini, Thierry Henry ja Zinédine Zidane sekä Formula-ajaja Alain Prost, edesmennyt tennispelaaja ja vaatemerkin perustanut René Lacoste sekä ralliautoilija Sébastien Loeb.
Nykyaikaisten olympiakisojen aloitteentekijänä oli ranskalaisen Pierre de Coubertin. Ranska on ollut olympialaisten isäntämaana viidesti: Pariisissa on järjestetty kesäolympialaiset 1900 ja 1924, ja talviolympialaiset on järjestetty Chamonix’ssa 1924, Grenoblessa 1968 ja Albertvillessä 1992. Kansainvälisen olympiakomitean päämaja oli aluksi Pariisissa, ennen kuin se siirrettiin Lausanneen. Ranska on voittanut mitaleita kesäolympialaisissa viidenneksi eniten ja talviolympialaisissa 14:nneksi eniten.
Clerc, Louis & Ranki, Kristina (toim.): Suomalaisten Ranska. Kaunis tuntematon. Ajatus Kirjat, 2008.