
Teollistuminen on yhteiskunnallinen ja taloudellinen muutos, jossa yhteiskunta muuttuu esi-teollisesta teolliseksi. Tämä muutos on tiukasti sidoksissa energiavaroihin ja teknologisiin innovaatioihin, etenkin energiantuotannollisiin ja metallurgiaan liittyviin. Teollistuminen sisältää myös ajatuksen tietynlaisesta ajatustavan muutoksesta ja erilaisesta suhtautumisesta luontoon. On kiistanalaista, aiheuttaako teollistuminen nämä filosofiset muutokset vai onko ensin tapahtunut ajattelutavan muutos. Teollistuminen on osa laajempaa yhteiskunnan modernisaation prosessia.
Teollinen vallankumous viittaa ensimmäiseen tunnettuun teollistumisprosessiin, joka tapahtui Euroopassa 1700-1800-luvuilla. Niin sanottu toinen teollinen vallankumous sisältää myöhemmän ja vähemmän dramaattisen muutoksen, jonka aiheutti sähkövirran ja polttomoottorin käyttöönotto.
Esiteolliset (termi on historiallisesti hankala, koska se on voimakkaasti historisistinen - eli sisältää ajatuksen väistämättömästä historiasta) yhteiskunnat useimmiten pyrkivät elintasoon, joka pitää ihmiset hengissä - tämä tarkoittaa, että suurin osa ihmisistä keskittyy tuottamaan juuri sen verran, kuin he kuluttavat. Tämä ei tietenkään ole täysin vailla poikkeuksia vaan on lukuisia esimerkkejä esiteollisista yhteiskunnista, jotka olivat hyvinkin varakkaita. Monia esiteollisia yhteiskuntia vaivaavat usein myös nälänhädät. Monet kehitysmaat aloittivat teollistumisprosessin tavoittelun joko länsimaiden tai Neuvostoliiton esimerkin innoittamana Kylmän sodan aikana. Lähinnä Kaakkois-Aasian monet maat ovat onnistuneet tässä kunnolla.
Teollistumisen tärkeys talouskehitykselle piilee siinä, että teollisuustuotteissa on korkeampi tuottavuus kuin maataloustuotteissa tai jalostamattomissa raaka-aineissa (joiden molempien tuottamiseen kehittymättömät maat usein keskittyvät). Kun maa rupeaa tuottamaan teollisia tuotteita, joissa on maatalous- ja raaka-ainetuotantoa korkeampi tuottavuus, sen saamat taloudelliset voitot moninkertaistuvat. Tähän liittyy läheisesti ulkomaankaupan vaihtosuhteen problematiikka, koska monien mielestä ulkomaankaupanvaihtosuhde huononee maataloustuotteille pitkällä aikavälillä. Lisäksi maataloustuotteissa hintojen heilahtelun uskotaan olevan suurempaa, ja niiden kysynnällä on biologinen raja. Kaikki vaurastuneet maat ovat käyneet läpi jonkinlaisen teollistumisprosessin. Argentiina tosin oli ensimmäisen maailmansodan aattona kohonnut kymmenen rikkaimman maan joukkoon vain maatalousvientinsä turvin, mutta sodan puhkeamisen jälkeisen maailmantalouden kysynnän romahduksen johdosta maa ajautui syvään talouskriisiin, ja ajattelutapaa maan talouspolitiikassa vaihdettiin.
Mitä enemmän jokin talouspoliittinen ajattelusuuntaus painottaa valtion roolia, sitä tärkeämpänä se näkee valtion intervention myös teollistamisessa. Jotkut täysin markkinoiden hintamekanismiin luottavat taloustieteilijät taas näkevät, että vapaat markkinat ohjaavat kansantalouden tuotantoa aina oikeaan suuntaan. Monet taloustieteilijät eivät näe teollistamista tärkeänä, vaan katsovat että se tuotannonrakenne, jonka hintamekanismi antaa, on aina paras mahdollinen. Tämän ajattelutavan mukaan hintamekanismin antama tuotantorakenne ei välttämättä ole teolliseen tuotantoon keskittynyt, mutta hintamekanismi joka tapauksessa osoittaa kansantalouden tehokkaimman paikan maailmantaloudessa. Eri valtioiden historiassaan käytettyyn teollisuuspolitiikkaan on sisältynyt mitä erilaisimpia instrumentteja, kuten kotimaisen talouden suojaamista ulkomaiselta kilpailulta ja koulutuspolitiikan ohjaamista teollisen tuotannon tarpeita ajatellen.
Nykyään kansainvälinen kehitysyhteisö (YK, Maailmanpankki, OECD) puhuu "köyhyyden vähentämisestä", ja teollistumisen sisältävästä modernisaatiosta on luovuttu. Köyhyyden vähentäminen tarkoittaa talouden vakauttamista kasvua varten ja suoraan sosiaalisiin tavoitteisiin keskittyviä ohjelmia. Muutos kansainvälisessä kehitysajattelussa on johtanut siihen, että monet köyhät maat ovat luopuneet pyrkimyksistään viedä lävitse talouden rakennemuutos kohti teollistumista. Perinteisesti UNCTADin kaltaiset YK:n järjestöt ovat painottaneet enemmän teollistumisen merkitystä, kun taas länsimaiden johtamat OECD ja Bretton Woods -instituutiot ovat edustaneet enemmän hintamekanismin toimintaan nojaavaa ajattelutapaa.
Nykyään suorien ulkomaaninvestointien aikana jonkun valtion viennin ja tuotannon rakenne voi muuttua selvästi tilastoissa kohti teollista tuotantoa, koska ulkomaalaiset firmat tuottavat siellä tehdastuotteita. Tämä ei ole kuitenkaan sama asia kuin teollistaminen perinteisessä mielessä. Usein ulkomaisten firmojen sektori voi olla hyvin erillään muusta taloudesta, eikä näistä jää välttämättä muuta kuin työläisten palkat sijaintimaahan. Vahvemmat kehitysmaat kuten Kiina, ovat pyrkineet sisällyttämään ulkomaaninvestoinnit osaksi teollistumistaan. Nämä maat ajattelevat, että ulkomaiset yritykset tuovat maahan myös osaamista ja teknistä taitoa, joka auttaa teollistumisessa.

Teotenango on muinainen intiaanien rakentama kaupunki Meksikossa 20 kilometriä etelään Tolucan kaupungista. Siellä asui matlatzinca-kansan edustajia. Asteekit valloittivat kaupungin vuonna 1476. Paikka on mahdollisesti ollut suuri seremoniallinen keskus. Jaguaariaukion ympäristössä sijaitsee useita pyramidejä ja muita rakenteita. Nykyään arkeologisen alueen sisäänkäynnin lähellä sijaitsee museo, joka esittelee alueella tehtyjä esinelöytöjä.

Teppo Eskelinen on filosofi ja yhteiskuntapolitiikan dosentti. Hänen tuotantoonsa kuuluu tieteellisiä artikkeleita sekä useita kirjoitettuja ja toimitettuja kirjoja. 
"Sorron rajat. Rosa Luxemburg poliittisen liikkeen, talouden ja siirtomaavallan teoreetikkona". Tutkijaliitto 2015.
"The politics of ecosocialism - transforming welfare". (toim. yhdessä Kajsa Borgnäsin, Johanna Perkiön ja Rikard Warleniuksen kanssa). Routledge 2015.
"Kapitalismin sanakirja" (toim. yhdessä Inari Juntumaan kanssa). Into 2014, uudistettu laitos 2015.
"Tieto ja globalisaatio" (toim. yhdessä Olli-Pekka Moision ja Ilkka Kauppisen kanssa). Tampereen yliopisto 2011.
"Putting global poverty in context. A philosophical essay on power, justice and economy" (väit.). Jyväskylän yliopisto 2009.
"Immateriaalitalous. Kapitalismin uusin muoto" (yhdessä Ilkka Kauppisen, Hanna Kuuselan ja Otto Bruunin kanssa). Gaudeamus 2009.
Eskelinen Teppo: Yksityisomaisuus ja yhteisomaisuus: filosofiasta globaalipolitiikkaan Filosofiakahvilan taltiointi, Kantti.net (MP3) 14.2.2015.
Terapsidit (Therapsida) on selkärankaisten eläinten kladi, joka käsittää nisäkkäät ja niiden lähimmät sukupuuttoon kuolleet sukulaiskladit. Sukupuuttoon kuolleita terapsidikladeja ovat muiden muassa dikynodontit ja Dinocephalia-alalahko.Terapsidit on aikaisemmin luettu toiseksi synapsidien lahkoista. Nykyään toista näistä lahkoista – nimeltään Pelycosauria – ei enää käytetä taksonina vaan vain epävirallisena ”pelykosauri”-nimenä. Tämä johtuu siitä, että se ei ole luonnollinen vaan parafyleettinen ryhmä, joka käsittää kaikki synapsidit, jotka eivät kuulu terapsideihin.Terapsidit korvasivat muut synapsidit keskisen permikauden aikana noin 269 miljoonaa vuotta sitten. Niiden valtakausi kesti keskiselle triaskaudelle asti. Sen jälkeen (noin 245–216 milj. v. sitten) alkoi Archosauromorpha-matelijoiden kuten krokotiilien varhaisten sukulaisten ja dinosaurusten vuoro vallita suurimpina maaeläiminä. Terapsidit nousivat nisäkkäinä uudelleen hallitsevaan asemaan kenotsooisella maailmankaudella noin 65 milj. v. sitten.Varhaisia varsinaisiin nisäkkäisiin kuulumattomia terapsideja kutsuttiin aiemmin ”nisäkäsmäisiksi matelijoiksi” tai ”nisäkäsliskoiksi”. Ne ovat kuitenkin läheisempää sukua nisäkkäille kuin matelijoille. Aiemmin terapsideilla tarkoitettiin vain nisäkkäitä edeltäneitä muotoja, mutta nykyisin eliöiden luokittelussa käytettävä fylogeneettinen systematiikka nimeää vain kladeja eli eliöryhmiä, joihin kuuluvat kantamuoto ja sen kaikki jälkeläiset. Tästä syystä nisäkkäät luetaan terapsideihin, tarkemmin kynodontteihin esivanhempiensa tapaan.
Terapsidit eroavat varhaisemmista synapsideista siten, että niillä on vahvemmat leukalihakset ja hampaisto, jossa usein erottuvat erilaistuneet etu-, kulma- ja poskihampaat. Terapsidien jalat ovat myös sijoittuneet enemmän vartalon alle kuin varhaisemmilla synapsideilla, joiden jalat olivat ruumiin sivuilla.
Ensimmäiset nisäkkäitä varhaisemmat terapsidit kuvattiin tieteelle jo 1800-luvun alkupuolella Venäjältä ja Etelä-Afrikasta löydettyjen fossiilien perusteella. Sittemmin varhaisten terapsidien fossiileja on löydetty myös muualta, kuten Kiinasta, Etelä-Amerikasta, Etelämantereelta sekä Pohjois-Amerikasta.
Vuonna 1838 Kutorga kuvasi Brithopusin Permin alueelta löydettyjen fossiilisten luunkappaleiden perusteella, joita olivat pala olkaluuta, epätäydellisesti säilynyt pääkallo ja osia alaleuasta hampaineen. Löytö oli hyvin epätäydellisesti säilynyt. Hän kuvasi samalla myös Syodonin kallon perusteella. Kutorga erehtyi kuitenkin luulemaan näitä eläimiä nisäkkäiksi. Vuonna 1844 Richard Owen havaitsi Etelä-Afrikasta löydettyjen dikynodonttien omaavan nisäkäsmäisiä piirteitä, vaikka että ne eivät selvästikään olleet nisäkkäitä.Kun ensimmäiset etu-, kulma- ja poskihampaat omaavat fossiilit lähetettiin British Museumiin vuosina 1853 ja 1858 niiden nisäkäsmäisyys oli ilmeistä. Owen luokitteli dikynodontit Anomodontiaan ja nisäkkäänhampaiset fossiilit kuten Galesauruksen ja Gorgonopsin Theriodontiaan. Näitä eläimiä alettiin nimittää ”nisäkäsmäisiksi matelijoiksi”, sillä niillä oli monia nisäkäsmäisiä piirteitä mutta ne eivät kuitenkaan olleet nisäkkäitä.Henry Fairfield Osborn oli sitä mieltä, että Theriodontia sisälsi nisäkkäiden kantamuodon, sillä niillä oli kaikki nisäkkäiden esimuodolta odotetut primitiiviset ominaisuudet. Koska näillä eläimillä oli eräitä sammakkoeläinmäisiä primitiiviominaisuuksia, ne olivat Osbornin mukaan eronneet nykymatelijoihin johtaneesta kehityslinjasta ennen kuin matelijoiden ominaisuudet ilmaantuivat. Lisäksi Edward Drinker Cope oli havainnut ”pelykosaurien” omaavan monia nokkaeläinten ominaisuuksia, ja päätteli niiden olevan terapsidien esimuotoja tai esimuotojen lähisukulaisia. Hän huomasi myös yhtäläisyyksiä nimellä ”Cotylosauria” tunnettujen eläinten ja nisäkäsmäisempien ”pelykosaurien” välillä, ja kutsui niitä yhteisellä nimellä Theromorpha tai Theromora. Aluksi monet paleontologit uskoivat hänen erehtyneen. Näistä eläimistä kerätyt lisätiedot kuitenkin todistivat hänen olleen oikeassa, sillä varhaiset terapsidit muistuttivat rakenteeltaan ”pelykosaureja”.Harry Seeley tutki Etelä-Afrikasta löydettyjä terapsideja vuodesta 1888 lähtien ja teki useita tärkeitä havaintoja niiden anatomiasta. Vuonna 1894 hän erotti Thrinaxodonin omaksi suvukseen, kun muut olivat aikaisemmin uskoneet sen kuuluneen Galesauruksiin. Owen oli kuvannut Tapinocephalusin kallon kuono-osan perusteella jo vuonna 1876, ja vuonna 1888 Seeley kuvasi lantion perusteella uuden suvun Phocosaurus, mutta Richard Lydekker luokitteli kyseisen lantion ja muut siihen liittyneet luut Tapinocephalus-sukuun, johon se saattaakin kuulua sillä kallon perusteella se eroaa Tapinocephalusista vain siinä että sen kuonon ja otsaluun väli ei ole jyrkkä.Seeley myös huomasi miten nisäkäsmäiset kruunulliset hampaat Diademodonilla oli, ja ettei ”nisäkäsmäisten matelijoiden” ja nisäkkäiden välillä ollut paljon eroavaisuuksia. Seeley ehdotti vuonna 1895 että nokkaeläimet ja Anomodontia olivat niin lähellä toisiaan, että niitä voisi kutsua yhteisellä nimellä Theropsida. 1898 hän epäili, että nokkaeläimet olisivat kehittyneet matelijamaisista muodoista, kun taas ”ylemmät” nisäkkäät (pussieläimet ja istukkanisäkkäät) olisivat ilmaantuneet erikseen sammakkoeläinmäisistä muodoista. Nykyisin kuitenkin tiedetään ettei tämä pidä paikkaansa vaan kaikki nisäkkäät ovat kehittyneitä kynodontteja.
1900-luvun alun terapsiditutkimusta tekivät pääasiassa Robert Broom ja D. M. S. Watson. Vuonna 1902 Broom päätteli, että Owenin vuonna 1876 nimeämä lahko Theriodontia ei ollut sopiva ryhmitys, koska Owen ja myöhemmin myös Seeley olivat tutkineet lähinnä sirpaleisia jäänteitä. Paremmin säilyneet fossiilit ja niiden eroavaisuudet saivat Broomin tuntemaan tarvetta jakaa Theriodontiaan luokitellut muodot lahkoihin Therocephalia ja Cynodontia (kynodontit), joista kynodontit olivat nisäkäsmäisempiä. Termi Cynodontia oli jo Owenin itsensä aikaisemmin (1860) nimeämä, mutta myöhemmin hän ilmeisesti suosi nimeä Theriodontia. Broom antoi terapsideille yhteisen tieteellisen nimen Therapsida vuonna 1905. Broom totesi vuonna 1913, että vaikka Pareiasaurian raajojen rakenteessa oli terapsideille tyypillisiä piirteitä, olivat ne todennäköisesti konvergentin evoluution tuotetta. Hän esitti myös, että ”Cotylosauria” olisi matelijoiden, ”pelykosaurien” ja terapsidien yhteinen kantaryhmä.D.M.S. Watson ja Alfred S. Romer jakoivat kaikki terapsidit vuonna 1956 Owenin aikaisemmin perustamien nimien Anomodontia ja Theriodontia alle. He luokittelivat esimerkiksi Dinocephalian, dikynodontit ja Venyukovioidean Anomodontiaan. Theriodontiaan he katsoivat kuuluvaksi Gorgonopsian, Therocephalian sekä kynodontit. Fylogeneettiset analyysit ovat sittemmin osoittaneet Watsonin ja Romerin Anomodontian olevan luonnoton luokitus, mutta Theriodontia vaikuttaa olevan todellinen ryhmitys.
Kladistiikan ja fylogeneettisen systematiikan myötä terapsideja ja muita synapsideja (”pelykosaurit”) ei enää pidetä matelijoina, sillä ne ovat paljon läheisempää sukua nisäkkäille kuin matelijoille, ja nisäkkäät itse ovat vain yksi kynodonttien ryhmän terapsidien kehityslinjoista. Fylogeneettinen systematiikka nimeää vain kladeja, eli ryhmiä mihin kuuluvat kantamuoto ja sen kaikki jälkeläiset.
Terapsidit kehittyivät todennäköisesti permikauden alkupuolella. Niiden esimuodot olivat Sphenacodontia-kehityslinjaan kuuluneita synapsideja. Keskisellä permikaudella noin 269 miljoonaa vuotta sitten terapsidit korvasivat laajalti muut synapsidiryhmät.Tuohon aikaan nykyisen Kiinan alueella elänyt Raranimus on yksi varhaisimpia tunnettuja terapsideja. Myös nykyisten Yhdysvaltojen alueella varhaisella permikaudella elänyt Tetraceratops saattaa olla varhainen terapsidi, mutta toinen mahdollisuus on, että se kuuluu terapsideille läheiseen Sphenacodontidae-ryhmään.
Terapsidit olivat hallitseva eläinryhmä permikauden keskivaiheelta kauden lopulle asti. Aluksi Dinocephalia-alalahkon terapsidit olivat hallitsevia, mutta ne hävisivät ennen kauden loppua noin 263 miljoonaa vuotta sitten. Dinocephalia-osalahkoon kuului useita suurikokoisia kasvin- ja lihansyöjiä, esimerkisi nykyisen Venäjän alueella elänyt Anteosauria-ryhmään kuulunut peto Titanophoneus ja nykyisen Etelä-Afrikan alueella elänyt heimoon Tapinocephalidae kuulunut kasvinsyöjä Tapinocephalus.Dinocephalia-ryhmän kadottua Anomodontia-kasvinsyöjiin kuuluneet dikynodontit sekä Theriodontia-ryhmän Gorgonopsia- ja Therocephalia-alalahkot olivat merkittävimpiä terapsidiryhmiä. Koko Gorgonopsia ja suuri osa Therocephalia-lajeista oli lihansyöjiä. Yksi Gorgonopsia-ryhmän erityispiirteistä oli pitkät kulmahampaat, kuten paljon myöhemmin eläneillä sapelihammaskissoilla. Suurikokoisia Gorgonopsia-edustajia olivat esimerkiksi Inostrancevia ja Rubidgea. Myös osalla Therocephalia-alalahkon suvuista (esimerkiksi Lycosuchus) oli suuret kulmahampaat, tosin vaatimattomammat kuin Gorgonopsia-ryhmässä.
Kynodontit (Cynodontia) ilmestyivät noin 257 miljoonaa vuotta sitten myöhäisen permikauden aikana. Varhaisimpia kynodontteja olivat muun muassa Charassognathus ja Procynosuchus. Kynodontit eivät olleet vielä kovin yleisiä permikaudella, vaikka olivatkin laajalle levinneitä. Niiden luuston rakenne enteili jo nisäkkäitä. Muutoksia nisäkäsmäiseen suuntaan näkyy esimerkiksi aivokopassa, alaleuassa, hampaissa ja raajoissa. Varhaisimmat kynodontit olivat pieniä lihansyöjiä, mutta myöhemmin ilmestyi myös suurempia lajeja. Näihin kuului lihansyöjien lisäksi myös kaikkiruokaisia ja kasvinsyöjiä, kuten esimerkiksi myöhemmän ajan kasvinsyöjänisäkkäät ja triaskaudella elänyt Gomphodontia-ryhmän Exaeretodon, joka saattoi kasvaa kahden metrin pituiseksi.
Permikauden lopussa noin 250 miljoonaa vuotta sitten tapahtui maapallon historian suurin tunnettu lajien massasukupuutto. Tässä Permikauden joukkotuhossa hävisi suurin osa maalla ja meressä eläneistä eläimistä. Terapsidienkin monimuotoisuus väheni kovin, ja ainoastaan osa dikynodonteista, kynodonteista ja Therocephalia-ryhmän suvuista selvisi tuhosta.
Permikautta seuranneen triaskauden alussa ekosysteemit koostuivat vain muutamiin sukuihin kuuluvista lajeista, jotka olivat selvinneet tuhosta. Varhaistriaskaudella dikynodontteihin kuulunut terapsidisuku Lystrosaurus käsitti jopa noin 90 prosenttia kaikista maaselkärankaisista. Triaskaudella kynodontit ja dikynodontit monimuotoistuivat. Viimeiset Therocephalia-terapsidit hävisivät triaskauden alkupuolella. Kynodonttiryhmät Cynognathia ja Probainognathia olivat runsaslukuisia kaikkialla maailmassa hetimiten varhaistriaskaudella tapahtuneen ilmestymisensä jälkeen. Nisäkkäät ja niiden esimuodot kuuluvat Probainognathia-ryhmään. Triaskauden lopulle tultaessa Archosauromorpha-ryhmän matelijat olivat suurelta osin korvanneet terapsidit suurimpina maaeläiminä. Monet kynodonttien kehityslinjat kuolivat sukupuuttoon triaskauden lopulla, mutta esimerkiksi nisäkkäiden esimuodot selvisivät.Dikynodonttien uskottiin kuolleen sukupuuttoon myöhäistriaskaudella noin 215 miljoonaa vuotta sitten, mutta  Australiasta löytynyt huonosti säilynyt noin 110 miljoonaa vuotta vanha varhaisliitukaudelta peräisin oleva fossiili saattaa olla dikynodontti. Dikynodontit saattoivatkin selvitä paljon pitempään kuin aikaisemmin on arveltu.
Triaskauden lopussa tai jurakauden alussa kehittyivät ensimmäiset kynodontit, joita voi jo sanoa varsinaisiksi nisäkkäiksi. Nisäkkäiden ominaisuuksiin kuuluvat muun muassa päänluiden ja hammasluiden muodostama leukanivel, ainoastaan yksi alaleuanluu (mandibula) sekä kuuloluista vasara (malleus) ja alasin (incus). Varhaisilla synapsideilla oli muiden maaselkärankaisten tavoin kallon ja alaleuan takaosassa sijaitsevien os quadratum- ja os articulare -luiden muodostama leukanivel ja vain yksi varsinainen kuuloluu, jalustin (stapes). Jostakin vielä tuntemattomasta syystä eräiden kynodonttien kehityslinjojen jäsenille, kuten Probainognathusille kehittyi leukaniveleen myös toinen nivellys pääkallonluiden ja hammasluiden välille. Pääkallo oli sijoittunut os quadratum -luun viereen yläleuassa ja hammasluuston aihio oli os articulare -luun vierellä alaleuassa. Tällainen parillinen nivellys ei kuitenkaan kestänyt paleontologisessa mittakaavassa kovin pitkää aikaa. Pian os quadratum ja os articulare pienenivät huomattavasti, siirtyivät korvan alueelle ja menettivät toimintansa leukanivelessä. Ne muuntuivat vähitellen nisäkkäiden kuuloluiksi, vasaraksi ja alasimeksi. Suurin osa nisäkkäistä oli pienikokoisia mesotsooisella maailmankaudella. Terapsidit nousivat uudestaan valta-asemaan nisäkkäinä liitukauden joukkotuhon jälkeen kenotsooisella maailmankaudella.Kaikki muut terapsidit kuin nisäkkäät ovat nykyisin kuolleet sukupuuttoon. Viimeiset varmasti nisäkkäisiin kuulumattomat terapsidit, heimoon Tritylodontidae kuuluneet kynodontit, hävisivät varhaisliitukaudella. Tosin liitukauden jälkeen paleoseeniepookin aikana (noin 62–57 milj. v. sitten) eläneen Chronoperates-suvun on arveltu olevan liitukauden jälkeen elänyt nisäkkäisiin kuulumaton terapsidi, mutta koska fossiili on huonosti säilynyt, sitä ei ole voitu varmasti luokitella tarkemmin kuin sanamuodolla ”Cynodontia incertae sedis”. Tämä tarkoittaa sitä, ettei sen sukulaisuus muihin kynodontteihin ole selvillä, eli ei voida varmasti sanoa oliko Chronoperates nisäkässuku vai ei.
Terapsidit jaetaan kuuteen pääryhmään: Biarmosuchia, Dinocephalia, Anomodontia, Gorgonopsia, Therocephalia ja Cynodontia (kynodontit). Näistä Biarmosuchia on määritelty enimmäkseen basaalisista (”primitiivisistä”) ominaisuuksista, joten se saattaa olla parafyleettinen muihin terapsidiryhmiin verrattuna.
Eri terapsidiryhmät ovat selvästi toistensa lähimmät sukulaiset, eli luonnollinen ryhmä, mutta ryhmien keskinäiset sukulaisuussuhteet eivät ole vielä kovin hyvin selvillä. Niiden ominaisuuksia tutkimalla on saatu aikaan useita erilaisia fylogenisia hypoteeseja. Tämä saattaa johtua siitä, ettei joitain asiaa selventäviä ryhmien ominaisuuksia ole vielä tunnistettu, tai sitten useimmat terapsidiryhmät eriytyivät yhteisestä kantamuodostaan geologisessa ajassa mitattuna suhteellisen nopeasti. Suvun Tetraceratops luokittelu on ollut melko vaikeaa. Se on välillä luokiteltu varhaiseksi terapsidiksi ja välillä taas heimoon Sphenacodontidae.Rubidge & Sidor (2001):

Terrorizer on vuonna 1986 perustettu yhdysvaltalainen grindcore-yhtye. Yhtyeen merkitys extrememusiikissa on merkittävä, vaikka se on julkaissutkin ainoastaan kolme albumia. Yhtyeen hajoamisen jälkeen sen jäsenet liittyivät muihin merkittäviin extreme metal yhtyeisiin kuten Morbid Angel ja Napalm Death. Yhtyeen kitaristi, Jesse Pintado menehtyi maksan vajaatoimintaan juuri kun Darker Days Ahead -albumin nauhoitukset oli saatu valmiiksi. Yhtye julkaisi uuden Hordes of Zombies albumin vuonna 2012

Terveydenhuolto tarkoittaa suppeasti ottaen lääketieteellisiä ja osin myös sosiaalialan piiriin (päihdehuolto) kuuluvia järjestelmiä kuten lainsäädäntöä ja resurssointia, joilla turvataan itse terveydenhoito, mukaan lukien ennaltaehkäisevä terveydenhoito, seuranta ja kaikkinainen sairaanhoito. Laajasti ottaen terveydenhuolto voi tarkoittaa synonyymiä sanalle terveydenhoito, joka tarkoittaa itse fyysistä toimintaa terveyden edistämiseksi ja sairauksien varhaistoteamiseksi sekä hoidon toteuttamista.
Suurin osa terveyspalveluista on lakisääteisiä. Lainsäädäntö velvoittaa kunnat järjestämään nämä palvelut. Lakisääteisten palvelujen lisäksi kunnat voivat järjestää muitakin terveyspalveluja. Julkisen vallan velvoite edistää kansalaisten hyvinvointia, terveyttä ja turvallisuutta lähtee Suomessa perustuslain määrittelemistä kansalaisen perusoikeuksista. Tarkemmin velvoitteet määräytyvät varsinaisen sosiaali- ja terveyslainsäädännön kautta. Potilaan oikeuksia turvaava lainsäädäntö toteuttaa tätä niin sanottua perustuslaillista toimeksiantoa.
Ns. TSS-oikeudet eli taloudelliset, sosiaaliset ja sivistykselliset oikeudet nostettiin Suomessa perustuslain tasolle 1995 toteutetussa perusoikeusuudistuksessa. Säännöksen perusteella julkisen vallan on myös turvattava jokaiselle riittävät sosiaali- ja terveyspalvelut sekä edistettävä väestön terveyttä. Julkisen vallan on myös tuettava perheen ja muiden lapsen huolenpidosta vastaavien mahdollisuuksia turvata lapsen hyvinvointi ja yksilöllinen kasvatus. Voimassa oleva sosiaali- ja terveydenhuollon lainsäädäntö määrittelee sen, miten palvelujen saatavuudesta on huolehdittava.
Eräiden palvelujen turvaamista on pidetty niin tärkeänä, että yksilölle on säädetty ns. subjektiivinen oikeus saada palvelu. Tällainen palvelu on esimerkiksi kiireellinen sairaanhoito. Kunnalla on velvollisuus kaikissa tilanteissa varata riittävä määräraha näitä palveluja varten.
Suuri osa sosiaali- ja terveyspalveluista on kuitenkin määrärahasidonnaisia. Tämä tarkoittaa sitä, että yksilöllä on oikeus palveluun kunnan varaamien määrärahojen rajoissa. Palveluja voidaan tällöin kohdentaa esimerkiksi niitä kaikkein eniten tarvitseville. Yleisenä periaatteena voidaan kuitenkin pitää sitä, että palvelun tarve on aina arvioitava yksilöllisesti eikä palvelua voida evätä pelkästään määrärahan puutteeseen vedoten.
Vastuu sosiaali- ja terveydenhuollon järjestämisestä on kunnilla. Lainsäädäntö velvoittaa kunnat järjestämään sosiaali- ja terveyspalveluja asukkailleen, mutta ei sääntele yksityiskohtaisesti toiminnan laajuutta, sisältöä eikä järjestämistapaa.
Kunnat voivat järjestää palvelut itsenäisesti omana toimintanaan, olemalla jäsenenä kuntayhtymässä tai ostamalla palvelut muilta kunnilta tai yksityisiltä palveluntuottajilta. Toiminnassa voi olla kuntakohtaisia eroja paikallisten olosuhteiden ja väestön tarpeiden mukaan. Tämä korostaa kunnallisten luottamushenkilöiden ja muiden päättäjien vastuuta siitä, että palvelujen taso ja laatu vastaavat kunnan asukkaiden tarpeita.
Terveydenhuoltopalvelut voidaan jakaa perusterveydenhuoltoon ja erikoissairaanhoitoon. Perusterveydenhuoltoon kuuluvat esimerkiksi terveyskeskuksesta tai työterveyshuollosta saadut palvelu. Erikoissairaanhoitoon kuuluvat palvelut ovat erikoislääkärijohtoisia; näitä palveluja on saatavissa esimerkiksi poliklinikoilla, sairaaloissa ja yliopistollisissa keskussairaaloissa.
Lainsäädäntötasolla pyritään niin sanotulla sote-uudistuksella perusterveydenhuollon ja erikoissairaanhoidon yhdistämiseen, yhteistyön lisäämiseen ja yhteiseen järjestelmään - alueellista tai seutukunnallista mallia suunnitellaan.
Terveydenhuoltoa harjoitetaan yleensä joko yhteiskunnan tukemana tai yksityisillä lääkärikeskuksilla. Kansainvälisissä vertailuissa Suomen terveydenhuoltojärjestelmä on pärjännyt varsin hyvinlähde?.Vaikka alueellista ja muutakin eriarvoisuutta edelleenkin esiintyy, voivat köyhimmätkin ihmiset päästä tarvittaessa hoitoon, mikäli resursseja vain riittää.
Porter & Teisberg ehdottavat Yhdysvaltojen terveydenhuollon organisaation uudistamiseksi kahdeksaa päälinjaa, jotka on käsitelty Suomen psykiatriyhdistyksen piirissä 2008 ja todettu myös Suomessa käyttökelpoisiksilähde?:
Esimerkiksi F2XXX (erilaiset psykoottiset häiriöt) lapsesta  vanhukseen, tämä takaisi riittävän ”massan” asiantuntevia ammattilaisia ja uudet innovaatiot.
Kilpailu tuloksella, ei hinnalla. Hyvä hoito on aina halvempi vaihtoehto (Jos tulee muu tulos ongelma on laskennassa. Köyhällä ei ole varaa halpaan terveydenhuoltoon)
On huomattava että hoidolla vaikutetaan myös omaisiin, perheisiin ja verkostoon ja nämä kustannukset on huomioitava.
Terveydenhuollossa toimivia ammattihenkilöitä ovat esimerkiksi kätilöt, lääkärit, psykologit ja sairaanhoitajat sekä lähi- ja perushoitajat, röntgenhoitajat, laboratoriohoitajat eli bioanalyytikot ja fysioterapeutit. Terveydenhuoltopalveluja ovat muun muassa ehkäisevä hoito, rokotukset, reseptimääräykset lääkkeille ja niiden käytön valvonta, leikkaukset, diagnoosit, seurannat ja lapsen syntymisessä auttaminen.
Porter, Michael E. Teisberg, Elizabeth Olmsted: How physicians can change the future of health care. JAMA (Journal of American Medical Association). 297(10):1103-11, 2007 Mar 14.
Aromaa, Arpo ym. (toim.): Suomalaisten terveys.   Helsinki: Duodecim: Kansanterveyslaitos (Stakes), 2005. ISBN 951-656-073-3.    
Daniels, Norman: Justice and Access to Health Care The Stanford Encyclopedia of Philosophy. The Metaphysics Research Lab. Stanford University.    (englanniksi)
Tesoman jäähalli on Tampereen läntisessä Tesomajärven kaupunginosassa sijaitseva jäähalli. Jäähalli on tarkalleen ottaen koostunut kahdesta hallista, vuonna 1989 rakennetusta Tesoma 1 -hallista ja vuonna 1999 rakennetusta Tesoma 2 -hallista.Tampereen kaupungin omistuksesa ollut Tesoma 1 -halli kuitenkin purettiin muun muassa kylmätekniikan ongelmien sekä rakenteiden ja kuormituksen alimitoituksen takia. Tilalle rakennetaan uusi isompi halli, jossa on katsomo 1500:lle aiemman 800:n sijasta. Uuden hallin on tarkoitus olla käytössä elokuun 2017 alussa.Yksityisessä omistuksessa oleva Tesoma 2 -halli on käytössä. Esimerkiksi Koovee järjestää hallissa luistekouluja lapsille syskyllä 2016 .

Test Drive Off-Road Wide Open on Angel Studiosin kehittämä ja Infogramesin julkaisema ajopeli. Peli julkaistiin PlayStation 2:lle ja Xboxille vuonna 2001.
Tetraetyylipyrofosfaatti eli tetrastigmiini eli TEPP on organofosfaatteihin kuuluva antikoliiniesteraasi, jota käytetään torjunta-aineena. Tetrastigmiinin syntetisoi Philippe de Clermont vuonna 1854 ja se oli ensimmäinen organofosfaattiryhmän antikoliiniesteraasi.Tetraetyylipyrofosfaatti on palavaa, väritöntä ja hygroskooppista nestettä. Se liukenee veteen ja hydrolysoituu nopeasti. Ainetta voidaan valmistaa esimerkiksi trietyylifosfaatin ja fosforipentoksidin reaktiolla.

That Night on latvialaisen yhtyeen Carouselin esittämä kappale, jolla he edustavat Latviaa vuoden 2019 Eurovision laulukilpailussa.

The Blue World on Jack Vancen vuonna 1966 ilmestynyt tieteisromaani. Teos on laajennettu vuonna 1964 ilmestyneestä pienoisromaanista ”The Kragen”. Vance kirjoitti kertomukset 1963.

The Concert on yhdysvaltalaisen rockyhtye Creedence Clearwater Revivalin vuonna 1980 julkaistu livealbumi, joka äänitettiin tammikuussa 1970. 
Alun perin albumin nimi oli The Royal Albert Hall Concert, mutta käytyään ilmi, että albumi olikin äänitetty Oakland Coliseumissa, Yhdysvalloissa, albumin nimi muutettiin.

The Devin Townsend Band (lyh. DTB) on vancouverilainen progressiivista metallia soittava yhtye Kanadasta. Strapping Young Ladin laulaja/kitaristi Devin Townsend on tunnettu soolourastaan ja ero aikaisempien levyjen ja DTB:n tuotannon välillä on kokonaan eri miehitys. Aikaisemmilla levyllä Devin käytti soittajina mm. Strapping Young Ladin Gene Hoglania ja Jed Simonia, mutta halusi luoda selvän pesäeron näiden kahden yhtyeen välille vuonna 2003 julkaistun Accelerated Evolutionin kohdalla. Devin kokosi uuden miehistön paikallisista demoyhtyeistä, kuten Ten Ways For Sunday, God Awakens Petrified ja Evenlight.

The Good Place on yhdysvaltalainen fantasia- ja komediasarja, jonka on luonut Michael Schur. Sarja sai ensi-iltansa 19. syyskuuta 2016 NBC:llä.
Sarja keskittyy Eleanor Shellstropiin (Kristen Bell), naiseen, joka herää tuonpuoleisessa paikkaan, joka on tarkoitettu hyville ihmisille. Hän tajuaa, että hänet on lähetetty sinne vahingossa, joten hän yrittää piilottaa moraalisesti epätäydellistä käyttäytymistään ja yrittää tulla paremmaksi ihmiseksi.
The Group for Contemporary Music on Harvey Sollbergerin ja Charles Wuorisen vuonna 1962 perustama uuteen taidemusiikkiin erikoistunut yhtye. Se sai vuonna 1985 kunniamaininnan Yhdysvaltain taide- ja kirjallisuusakatemialta ja -instituutilta. Yhtyeen alaa ovat sekä jo vakiintuneet modernit teokset että uusien lahjakkuuksien töiden tulokset. Kokoonpanon julkaisuihin lukeutuvat Naxos-levymerkillä ilmestyneet Jacob Druckmanin, Morton Feldmanin, Roger Sessionsin ja Charles Wuorisen teosten levytykset.

The Guardian Angel – Suojelusenkeli on vuonna 2018 ensi-iltansa saanut jännityselokuva, jonka on ohjannut Arto Halonen. Sen pääosissa ovat Pilou Asbæk, Josh Lucas, Rade Šerbedžija ja Sara Soulié. Elokuva perustuu tositapahtumiin, niin kutsuttuihin hypnoosimurhiin, jotka tapahtuivat Kööpenhaminassa vuonna 1951. Elokuva sai teattereissa 12 000 katsojaa.

The Kinks oli brittiläinen rockyhtye, joka perustettiin Lontoossa 1960-luvun alussa. The Kinksin musiikillisena keulahahmona toimi Ray Davies, joka teki valtaosan yhtyeen kappaleista. Yhtyeen tunnetuimpia hittejä ovat ”You Really Got Me”, ”All Day and All of the Night”, ”Sunny Afternoon”, ”Waterloo Sunset” ja ”Lola”. Vuonna 1996 toimintansa lopettaneen Kinks-yhtyeen vaikutus rockin kehitykseen on huomattava.
The Kinksiä pidetään eräänä rock-historian merkittävimmistä ja vaikutusvaltaisimmista brittiyhtyeistä. Pitkän uransa aikana se sai kotimaassaan top 100 -listalle yhteensä 24 singleä, joista kolme listaykkösiä. Yhdysvaltain Billboard-listalla se sai 23 singleä top 100 -listalle sekä 33 albumia top 200 -listalle. Rock and Roll Hall of Fameen The Kinks hyväksyttiin vuonna 1990.
Yhtye esitti monenlaista musiikkia. Se aloitti uransa rhythm and blues- ja blues-yhtyeenä, kunnes siirtyi 1960-luvun puolivälissä monimuotoisempaan ilmaisuun. 1970- ja 80-lukujen vaihteessa The Kinks saavutti Yhdysvalloissa suosiota hard rock- ja stadionrock-tyylien edustajana. Ray Davies käsitteli sanoituksissaan usein brittiläistä yhteiskuntaa.
Veljekset Raymond Douglas ”Ray” Davies (s. 1944) ja David Russell Gordon ”Dave” Davies (s. 1947) syntyivät ja elivät nuoruutensa Lontoon Muswell Hillin kaupunginosassa. Elämä työväenluokkaisessa, kahdeksanlapsisessa perheessä oli niukkaa, mutta musiikilla oli tärkeä osa. Perheen isä soitti pianoa, jonka soiton alkeita Ray opetteli siskonsa avustamana, kunnes Rayn lanko tutustutti hänet perusteellisemmin kitaraan. Ensimmäiset kitaransa pojat saivat vuonna 1959, jolloin Ray oli 15- ja Dave 12-vuotias. Vuotta myöhemmin he esiintyivät yhdessä paikallisessa pubissa nimellä The Kelly Brothers.Yhtye laajeni 1961 nelihenkiseksi, kun veljesten kanssa samaa koulua käynyt basisti Pete Quaife ja tämän ystävä, rumpali John Start liittyivät joukkoon. Vuoden lopulla The Ray Davies Quartet -nimiseksi ristitty ryhmä esiintyi koulussa ja soitti instrumentaaleja ja laulettua rock and rollia. Syyskuussa 1962 sekä Ray Davies että Quaife alkoivat käydä taidelukiota, josta Quaife tosin pian erosi ja pääsi töihin muotilehteen. Muutamaa kuukautta aiemmin myös Dave Davies oli lopettanut koulunkäynnin. Ray Davies innostui amerikkalaisesta rhythm and blues -musiikista, jonka suuntaan hän alkoi yhtyeen musiikkia viedä. Eräänä tyylillisenä esikuvana toimi aloitteleva r&b-yhtye The Rolling Stones, joka soitteli lontoolaisilla klubeilla. The Ray Davies Quartetin nimi haluttiin muuttaa persoonallisemmaksi, joten nimeksi vaihdettiin The Ramrods. John Start jätti pian yhtyeen, ja hänen tilallaan soitti useampikin muusikko. Pian Ray Davies päätti keskittää kaiken tarmonsa ja lahjakkuutensa omaan yhtyeeseensä, vaikka opiskelikin samalla Croydonin taidekoulussa.Sillä välin kun yhtye vahvisti asemaansa rajuna rhythm and blues -ryhmänä, Britannian musiikillinen ilmapiiri muuttui täysin. Liverpoolilainen The Beatles nousi hysteeriseen suosioon melodisella pop-musiikillaan, ja syksyyn 1963 mennessä Beatles oli musiikkipiirien ehdoton valtias, jonka menestys pyyhkäisi aiemmat tähdet unohduksiin. Vaikka Ray Davies pitikin enemmän r&b-musiikista kuin beatmusiikista, Beatles vaikutti merkittävästi hänen yhtyeensä musiikkiin. Beatlesin esimerkin mukaan yhtyeet ryhtyivät kirjoittamaan itse oman materiaalinsa, eikä aiemmin pelkkiä lainakappaleita esittänyt The Ramrods ollut poikkeus. Ilman mitään opiskelua tai neuvoja Ray Davies päätti suunnata luovuutensa laulujen sanoituksiin. Vuosi 1963 luetaan yhtyeen perustamisvuodeksi.Syyskuussa yhtyeen nimeksi vaihdettiin The Boll-Weevils. Saman kuukauden 19. päivänä yhtye pääsi tekemään demolevytyksen Lontoon Denmark Streetillä sijaitsevassa Regent Sound -studiossa. Levytetyt kappaleet olivat cover-versio yhdysvaltalaisen The Coasters -yhtyeen kappaleesta ”I’m a Hog for You Baby” ja Ray Daviesin kirjoittama ”I Believed You”. Yhtyeen löytäneet Robert Wace ja Grenville Collins kiertelivät levy-yhtiöissä, mutta eivät löytäneet Boll-Weevilsistä kiinnostuneita. Marraskuussa yhtyeen nimi vaihtui muotoon The Ravens (suom. Korpit). Wace ja Collins ryhtyivät pian tekemään yhteistyötä kokeneen Larry Pagen kanssa ja myivät yhtyeen tammikuun 1964 lopulla Shel Talmylle ja hänen perustamalleen Pye Records -yhtiölle. Samalla nimi vaihtui viimeisen kerran, ja yhtyeestä tuli The Kinks. Ray Daviesin mukaan ideana oli se, että lyhyt viisikirjaiminen nimi näyttäisi isolta esiintymislistassa, vaikka se olisi asetettu alimmaiseksi. Dave Davies on kertonut nimen valitsemisesta oman versionsa. Hänen mukaansa sen keksi yhtyeen ensimmäinen varsinainen promoottori, Arthur Howes, jonka mielestä nimeksi tulisi vaihtaa The Kinks, koska yhtye pukeutui nahkatakkeihin ja -viittoihin, joita tämä kuvasi englanninkielisellä adjektiivilla kinky. Hän myös piti nimeä provokatiivisena, sillä epätavalliseen seksiin viittaava termi kinky sex oli alkanut saada palstatilaa lehdissä.Yhtye löysi itselleen vakituisen rumpalin, kun Mick Avory liittyi ryhmään samoihin aikoihin kun Pyen kanssa allekirjoitettiin levytyssopimus. Dave Daviesin mielestä Avory oli paras rumpali, jonka hän oli koskaan nähnyt. Shel Talmyn vaatimuksesta Avoryn ei kuitenkaan annettu soittaa ensimmäisillä Kinks-singleillä.
Pye Recordsin johtaja Shel Talmy valitsi The Kinksin ensimmäiseksi singleksi cover-version Little Richardin vuoden 1956 hitistä ”Long Tall Sally”. Ray Daviesin mukaan syynä oli yksinkertaisesti se, että The Beatles esitti sitä keikoillaan. ”Long Tall Sally” julkaistiin 7. helmikuuta 1964 ja käväisi Melody Maker -lehden listan 42. sijalla, mutta suurempaa hittiä siitä ei tullut. The Kinks pääsi kuitenkin esiintymään suosittuun Ready Steady Go! -tv-ohjelmaan, ja maaliskuussa se aloitti seitsenviikkoisen Britannian-kiertueen kahden suositun englantilaisyhtyeen, The Dave Clark Fiven ja The Holliesin, kanssa. New Musical Express -lehti arvioi The Kinksin ensimmäisen illan esityksen ”ala-arvoiseksi”.”Long Tall Sally” -singlen vaatimatonkin menestys rohkaisi Pye Recordsia yrittämään uudestaan, ja huhtikuussa ilmestyi uusi single, ”You Still Want Me”, joka oli Ray Daviesin kirjoittama ja jäänyt käyttämättä aikaisemmasta äänityssessiosta. Pye teki julkaisun omin päin, kysymättä yhtyeeltä mahdollisista muista omista kappaleista. Tosin kiertueen vuoksi aikaa uusien kappaleiden äänittämiseen ei olisi ollutkaan. ”You Still Want Me” ei menestynyt, mihin vaikutti osittain sen huono markkinointi, ja The Kinksin levytysura uhkasi päättyä siihen.
The Kinksin uran pelasti läpimurtohitti ”You Really Got Me”, jota on pidetty niin heavy metal- kuin punk-musiikin ensiaskeleena. Kappaleeseen oli vaikea löytää oikeanlaista soundia, kunnes Dave Davies keksi viiltää reiän kitaravahvistimensa kaiuttimen kalvoon. Seurauksena oli voimakkaasti vääristynyt ääni, josta muodostui kitarariffin ohella kappaleen koukku. Tuottaja Shel Talmy kuitenkin vieroksui rajua, voimasointuihin perustuvaa kappaletta ja olisi halunnut yhtyeen tekevän ihailemaansa merseybeat-tyylistä musiikkia. Levy-yhtiö ei aluksi edes suostunut äänittämään kappaletta, mutta lopulta se levytettiin heinäkuussa 1964. Singlenä ”You Really Got Me” ilmestyi elokuussa, jolloin kappale nousi brittilistan kärkeen ja pääsi myös Yhdysvalloissa top 10:een.Lokakuun alussa 1964 ilmestyi esikoisalbumi Kinks, joka saavutti Britanniassa listan kolmannen sijan. Levyn kappaleet ovat enimmäkseen rhythm and bluesia ja rock and rollia, ja mukana on myös ”You Really Got Me”. Saman kuukauden 23. päivänä julkaistiin uusi single ”All Day and All of the Night”, joka on tyyliltään hyvin samantyyppinen kuin ”You Really Got Me” ja jossa on aggressiivinen kitarasoolo. Kappale nousi Britanniassa listan toiseksi. Yhdysvalloissa single ylsi Billboard-listalla sijalle 7. Lokakuu 1964 oli The Kinksille kiireinen julkaisujen kannalta, sillä kuun lopulla ilmestyi vielä esikois-EP Kinksize Session, joka nousi Britannian EP-listan kärkeen.Marraskuussa 1964 alkoi jälleen pitkä kiertue Gerry & The Pacemakersin ja Marianne Faithfullin kanssa. Samassa kuussa New Musical Expressin lukijat valitsivat Vuoden tulokasyhtye -äänestyksessä The Kinksin toiseksi The Rolling Stonesin jälkeen. Tulos suututti Ray Daviesin, sillä Rolling Stones voitti äänestyksen jo toisen kerran peräkkäin.Daviesin mielestä yhtyeen tyylin tuli muuttua, ja seuraava single ”Tired of Waiting for You” onkin kahteen edeltäjäänsä verrattuna hyvin rauhallinen. Siitä tuli vuoden 1965 alussa The Kinksin toinen ykköshitti Britanniassa, ja myös Yhdysvalloissa se pääsi jälleen kymmenen myydyimmän singlen joukkoon. Pian alkoivat myös uuden studioalbumin äänitykset. Yhtye oli ollut Australian-kiertueella ja esiintynyt myös Hongkongissa ja Singaporessa, minkä jälkeen se jatkoi promootiovierailulle Yhdysvaltoihin. Aikaeron rasittama yhtye passitettiin kuitenkin Lontoossa luvattujen lepopäivien sijaan tekemään uutta albumia kolmeksi vuorokaudeksi. Tahti oli kova, sillä Pye Records julkaisi uuden Kinda Kinks -levyn vain kaksi viikkoa sen valmistumisen jälkeen, 5. maaliskuuta. Albumi sijoittui Britanniassa esikoislevyn tavoin sijalle 3. Mukana oli tuore hittisingle ”Tired of Waiting for You”.
Seuraava single ilmestyi 19. maaliskuuta 1965. Ray Davies kirjoitti kappaleen ”Ev’rybody’s Gonna Be Happy” ennemminkin kokeilumielessä kuin tavoitellakseen hittiä, ja se muodostui pieneksi pettymykseksi jäätyään Britanniassa sijalle 17. Ensimmäistä kertaa Kinks-singlellä soittaneelle rumpali Mick Avorylle kappale oli tulikaste, sillä sen rytmi on tavallista monimutkaisempi. Kappaleen heikohko menestys Britanniassa sai yhtyeen Yhdysvaltain-jakelijan Reprise Recordsin julkaisemaan singlen A-puolelle kappaleen ”Who’ll Be the Next in Line”. Se nousi Yhdysvalloissa sijalle 34.Huhtikuussa yhtye esiintyi Skandinaviassa. Kööpenhaminan-konsertti keskeytettiin mellakan vuoksi, ja myöhemmin hotellissa tuli lisää ongelmia. Humalassa hotellin baarin peilin rikkonut ja vahtimestarin päälle käynyt Dave Davies vietti kaksi päivää paikallisessa putkassa. Yhtye lensi suoraan Lontooseen, missä se esiintyi New Musical Expressin äänestysten voittajille järjestetyssä tilaisuudessa The Beatlesin jälkeen. Ray Davies oli edelleen närkästynyt NME:lle ja poistui lavalta ennen kuin yhtyeelle ojennettiin joulukuun 1964 tulokasäänestyksessä toiseksi sijoittuneen palkinto. Välittömästi tilaisuuden jälkeen alkoi ”Set Me Free” -singlen teko. Kappale oli popmaisempi ja melodisempi kuin mitä The Kinksiltä odotettiin, mitä Dave Davies on kuitenkin pitänyt vain luonnollisena siirtymänä, sillä hänellä ja Ray Daviesillä oli nuoruudessaan tapana kuunnella niin Elvis Presleytä kuin Perry Comoakin. ”Set Me Free” ilmestyi 21. toukokuuta 1965 ja nousi Britanniassa sijalle 5.Kesällä 1965 The Kinks aloitti ensimmäisen Yhdysvaltain-kiertueensa, josta odotettiin hittisinglejen vuoksi suurta menestystä. Ongelmat alkoivat kuitenkin heti ensimmäisellä keikalla New Yorkissa, kun promoottori Sid Bernstein kuulutti yhtyeen lavalle nimellä The Kings. Yhtye ei myöskään saanut sovitun suuruisia keikkapalkkioita. Kiertueesta tuli fiasko, ja San Franciscossa turhautunut yhtye vain käveli lavalle vilkuttamaan yleisölle ja poistui sitten. Seattlessa poliisi uhkasi pidättää Ray Daviesin, kun tämä oli suudellut vaimoaan lentoaseman kahvilassa. Tapahtumien vuoksi yhtye sai neljäksi vuodeksi kiellon esiintyä Yhdysvalloissa . Ray Daviesin sanoin kiertueella meni pieleen kaikki paitsi Mick Avoryn sukupuolielämä. Hän myös harmitteli, että boikotti osui juuri yhtyeen parhaisiin vuosiin. Virallista syytä kiellolle ei koskaan annettu.Britanniassa asiat sujuivat paremmin. Heinäkuun lopulla 1965 ilmestynyt single ”See My Friends” saavutti sijan 10. Syyskuussa ilmestyi EP Kwyet Kinks, joka sisälsi Yhdysvalloissa top 10:een päässeen kappaleen ”A Well Respected Man”. Loka-marraskuun vaihteessa, The Kink Kontroversy -albumin tekemisen aikana, julkaistiin seuraava single, ”Till the End of the Day”, joka on yhtä aggressiivinen kuin yhtyeen kaksi ensimmäistä hittiä. Kappaleessa kuullaan esimerkiksi Dave Daviesin kitarasoolo, joka on saanut vaikutteita muun muassa James Burtonilta. ”Till the End of the Day” nousi Britanniassa kahdeksanneksi ja Yhdysvalloissa 50:nneksi. Viikkoa myöhemmin, 26. marraskuuta, kauppoihin ilmestyi The Kink Kontroversy -albumi, joka saavutti Britanniassa yhdeksännen tilan.
Vuoden 1966 alkupuolella julkaistu single ”Dedicated Follower of Fashion” merkitsi uuden aikakauden alkamista The Kinksin historiassa. Ray Davies ryhtyi kirjoittamaan varieteevaikutteisia sanoituksia, jotka usein ottivat kantaa yhteiskunnallisiin ja ajankohtaisiin tapahtumiin ja olivat sävyltään ironisia tai sarkastisia. Myös sävellyksistä tuli melodisempia – aiemmin Kinksin materiaali oli koostunut ensisijaisesti rock and rollista ja rhythm and bluesista. Uutta tyyliä oli tosin edustanut jo edellisvuonna Yhdysvalloissa julkaistu single ”A Well Respected Man”, joka pilkkasi ihmisten konservatiivisuutta. ”Dedicated Follower of Fashion” oli puolestaan ivaa Lontoon Carnaby Streetin muoti-ihmisiä ja koko Svengaavaa Lontoota kohtaan. Ray Davies ei pitänyt muiden Kinks-jäsenten tavoin juhlimisesta, vaan vietti vapaa-aikansa yhä vaatimattomassa paritalossa Muswell Hillissä vaimonsa liettualaissyntyisen taustalaulajan Rasan (o.s. Didzpetris) ja tyttärensä kanssa. Helmikuun lopussa julkaistu ”Dedicated Follower of Fashion” nousi Britanniassa singlelistan neljänneksi, ja se oli yhtyeen suurin hitti saarivaltiossa sitten edellisvuoden ”Tired of Waiting for Youn”.Pian Ray Davies kuitenkin romahti uupumuksesta. Maaliskuussa alkaneella Euroopan-kiertueella Dave Davies toimi päälaulajana ja yhtyeeseen palkattiin myös vieraileva kitaristi. Väsymys edisti Ray Daviesin luovuutta, ja toukokuussa äänitettiin uusi single, jonka molemmat puolet luetaan Kinks-klassikoiksi. A-puolella on yhdeksi kaikkien aikojen pop-klassikoiksi katsottu ”Sunny Afternoon”, ja B-puolella eksistentialistinen ”I’m Not Like Everybody Else”. ”Sunny Afternoon” sisältää rivien välissä piikittelyä Britannian verotusjärjestelmää kohtaan, vaikka kappaleen voi tulkita kertovan vain rennon kesäpäivän viettämisestä. Kesäkuussa ilmestynyt ”Sunny Afternoon” oli The Kinksin kolmas ja viimeinen ykköshitti Britanniassa, vaikka myös marraskuussa julkaistu ”Dead End Street” menestyi hyvin. BBC hyllytti kappaleesta kuvatun promovideon hyvän maun vastaisena, koska yhtyeen jäsenet esittivät siinä hautajaiskulkuetta. Kappaleen sanoitus toi esiin Svengaavan Lontoon kääntöpuolen: työttömyydessä ja talouskriisissä rypevän työväenluokan.
»Heti kun levymme putosi listalla jonnekin 20. sijalle, johtajat sanoivat aina, että ”Teidän pitää tehdä uusi [hitti] tai uranne on ohitse.” [...] Se että kykenin synnyttämään biisejä nopeasti tarkoitti sitä, että alitajuntani oli jo valmiiksi käymistilassa. Pystyin sulkemaan turhat asiat mielestäni. Koskaan aikaisemmin en ollut kyennyt keskittymään. Nyt kykenin, 24 tuntia vuorokaudessa.» (Ray Davies)
Vuoden 1966 paikkeilla Davies alkoi myös kiinnostua yhä enemmän albumien muodostamista kokonaisuuksista yksittäisten hittisinglejen sijaan. Kyseisen vuoden Face to Face -albumia pidetäänkin väljänä konseptialbumina, jolla on myös havaittavissa Daviesin kehittymistä säveltäjänä ja sanoittajana. Monet levyn kappaleista käsittelevät brittiläistä yhteiskuntaa. Britanniassa Face to Face pääsi 12. sijalle, mutta Yhdysvalloissa levyn menestystä häiritsi Greatest Hits! -kokoelman lähes yhtäaikainen julkaiseminen, eikä levy yltänyt sadan myydyimmän albumin joukkoon. Greatest Hits! sen sijaan nousi yhdeksänneksi, mikä on Kinksin albumien paras sijoitus Yhdysvalloissa.Keväällä 1967 ilmestyi ”Waterloo Sunset”, jota monet pitävät hienoimpana The Kinks -singlenä kautta aikojen. Tällä kahdesta lontoolaisesta rakastavaisesta kertovalla kappaleella Ray Daviesin kerronnallisen lauluntekotyylin on katsottu kehittyneen huippuunsa. Myös albumi Something Else by The Kinks sai osakseen suurta arvostusta, mutta Daviesin kasvava kiinnostus Something Elsen tapaisiin teema-albumeihin aiheutti ongelmia yhtyeen ja levy-yhtiö Pye Recordsin välillä. Pye oli kiinnostunut nimenomaan singlehiteistä eikä panostanut paljoakaan The Kinksin albumien markkinointiin. Heikosta markkinoinnista kertoo myös Something Else by The Kinksin vaatimaton kaupallinen menestys. Vaikka albumilla oli hitit ”Waterloo Sunset” ja ”Death of a Clown”, nousi levy Britanniassa vain sijalle 35. Se jäi samalla viimeiseksi brittilistalle yltäneeksi The Kinksin studioalbumiksi.Yhtyeen soolokitaristi Dave Davies julkaisi vuonna 1967 ensimmäisen soolosinglensä ”Death of a Clown”, joka muodostui hitiksi Britanniassa, missä se nousi singlelistan kolmanneksi. Hän harkitsi myös kokonaisen sooloalbumin tekoa sekä Euroopan-kiertuetta, mutta luopui suunnitelmista seuraavien singlejen epäonnistuttua kaupallisesti.  Hän myös halusi soittaa mieluummin yhtyeessä. Dave Daviesin tuolloista soolouraa on muutenkin pidetty kyseenalaisena, sillä hänen singleillään soitti The Kinks, ja kappaleet oli tuotettu – ja joskus kirjoitettukin – yhdessä Ray Daviesin kanssa. Syksyllä The Kinks julkaisi Britanniassa kolmannelle sijalle nousseen singlen ”Autumn Almanac”, joka oli saanut innoituksensa Ray Daviesin puutarhurista.
Vuosi 1968 alkoi The Kinksin ensimmäisen konserttitaltioinnin julkaisulla. Tammikuun 12. päivänä ilmestynyt Live at Kelvin Hall oli äänitetty edellisvuonna Glasgow’ssa Skotlannissa. Albumista ei tullut myyntimenestystä: Britanniassa levy ei saanut listasijoitusta, ja Amerikan-painos The Live Kinks jäi Yhdysvalloissa 162. sijalle. Myös huhtikuun alussa julkaistu single ”Wonderboy” oli floppi, vaikka saikin hyviä arvioita lehdistössä. Keskikesällä kauppoihin ilmestynyt ”Days” saavutti sen sijaan suosiota ja nousi Britanniassa 11:nneksi. Yhdysvalloissa se oli toinen perättäinen single, joka ei saavuttanut listasijoitusta.Vuonna 1968 ilmestynyt kiitetty LP-levy The Kinks Are the Village Green Preservation Society kuvaa nostalgiseen sävyyn brittiläistä maaseutua. Myös tämän levyn julkaisun kanssa oli ongelmia, sillä Ray Davies peruutti albumin tuonnin markkinoille viime hetkellä, poisti albumilta kappaleet ”Days” ja ”Mr. Songbird” ja lisäsi tilalle viisi uutta kappaletta. Alkuperäinen, 12 kappaletta sisältänyt versio ehdittiin kuitenkin julkaista Norjassa ja Ruotsissa. 15 kappaleen brittiversio ilmestyi lopulta 22. marraskuuta 1968. Erinomaisista arvosteluista huolimatta Village Green ei menestynyt kaupallisesti, sillä albumin teemat olivat pahasti ristiriidassa hippiliikkeen aikakauden kanssa. Nykyisin levy on kuitenkin arvostettu, ja sen katsotaan sisältävän Ray Daviesin uran henkilökohtaisimpia sanoituksia.Basisti Pete Quaife jätti The Kinksin virallisesti 3. huhtikuuta 1969. Hänet korvasi John Dalton, joka oli tuurannut Quaifea jo vuonna 1966 tämän loukkaannuttua auto-onnettomuudessa. Ensimmäinen Daltonin kanssa tehty levytys oli single ”Plastic Man”, joka ylsi Britanniassa top 30:n tuntumaan.
Vuoden 1969 merkittävin julkaisu oli rockooppera Arthur (Or the Decline and Fall of the British Empire), joka oli kertomus Australiaan muuttaneesta, elämäänsä tyytymättömästä varusmiehestä. Albumin oli alun perin tarkoitus olla soundtrack samannimiseen tv-ohjelmaan tai elokuvaan, mutta Granada TV -yhtiö peruutti lopulta hankkeen. Arthur oli yleisesti arvostelumenestys ja sitä verrattiin The Who -yhtyeen samana vuonna julkaisemaan Tommy-rockoopperaan. Se jäi silti lähinnä levy-yhtiön vaatimattoman markkinoinnin vuoksi pahasti Tommyn varjoon, mikä heijastui myös myyntiin: sijoitus Yhdysvalloissa oli 105. Levyltä jkolmantena julkaistu single ”Victoria” saavutti brittilistalla 33. sijan – muut singlet, ”Drivin'” ja ”Shangri-La” eivät nousseet listalle. Viimeksi mainittua on kuitenkin pidetty yhtenä hienoimmista The Kinksin kappaleista. Välittömästi Arthurin julkaisun jälkeen alkoi yhtyeen ensimmäinen Yhdysvaltain-kiertue neljään vuoteen.1970-luvun alkaessa The Kinks oli oudossa tilanteessa. Yhtyettä pidettiin kotimaassaan edelleen 1960-luvun puolivälin singlehittiyhtyeenä, eivätkä sen viimeisimmät albumit olleet saavuttaneet siellä menestystä, vaikka niiden laatua pidettiin korkeana. Vuosien 1969–1970 vaihteessa liikkuikin huhuja jopa yhtyeen hajoamisesta.Vuonna 1970 ilmestyi single ”Lola”, josta levy-yhtiö Pye Records sai pitkään janoamansa jättihitin – se nousi Britanniassa kakkoseksi ja Yhdysvalloissa top 10:een. Brittiläiseen tapaan humoristinen teksti kertoo transvestiitista, minkä vuoksi kappale joutui soittokieltoon Australiassa. Boikotti uhkasi myös Britanniassa kappaleessa mainitun Coca-Cola-tuotemerkin vuoksi, mutta Ray Davies muutti singleversiossa sanan muotoon ”cherry-cola” (suom. kirsikkakola). ”Lola” esitteli myös The Kinksin uuden kokoonpanon, sillä kosketinsoittaja John Gosling oli liittynyt yhtyeeseen toukokuussa, hieman ennen singlen julkaisua. Seuraava single ”Apeman” oli ”Lolan” tavoin suuri hitti yltäen kuudenneksi Britanniassa. Molemmat kappaleet sisältyivät marraskuussa julkaistulle Lola versus Powerman and the Moneygoround, Part One -konseptialbumille. Albumi julkaistiin aikana, jolloin The Kinks oli jo lähtemässä Pye Recordsilta. Albumi kuvasta Ray Daviesin turhautumista omaan asemaansa äänilevyteollisuudessa ja pelkästään rahaa ajattelevien managerien ja myyntimiesten maailmassa. Levy menestyi Yhdysvalloissa edellisiä albumeja paremmin, sillä se ylsi sijalle 35.
Vuoden 1971 maaliskuussa ilmestyi yhtyeen viimeinen Pye Recordsille tehty albumi, Percy, joka oli soundtrack samannimiseen elokuvaan, jossa näyttelivät muun muassa Elke Sommer ja Britt Ekland. Albumi ilmestyi ainoastaan Britanniassa, koska The Kinksin Yhdysvaltain levy-yhtiö Reprise Records kieltäytyi julkaisemasta sitä. Niin soundtrack kuin itse elokuvakin saivat heikon vastaanoton.Elokuussa 1971 yhtye solmi viisivuotisen, kuusi albumia kattavan levytyssopimuksen RCA Recordsin kanssa. Ensimmäinen yhtiön julkaisema albumi, Muswell Hillbillies, ilmestyi marraskuun 1971 lopulla. Musiikillisesti Kinks palasi sillä 1960-luvun lopun tyyliinsä, ja mukana on varietee- ja country-vaikutteita. Ray Davies päätti tehdä albumista juuri sellaisen kuin itse halusi eikä sellaista, mitä muut olisivat toivoneet. Davies onkin sanonut albumin olleen kaupallisessa mielessä typerä ratkaisu ”Lola”-hittisinglen jälkeen. Se oli kuitenkin tarkoituskin, eikä Davies halunnut tehdä albumille edes potentiaalista hittikappaletta, koska oli väsynyt sellaisten vaatimiseen Pye Recordsin aikana. Albumin teemana toimivat arkiset asiat, kuten alkoholi, laihduttaminen ja rahan perässä juokseminen. Levyllä on muun muassa antimodernistinen kappale ”20th Century Man”, jota on pidetty Ray Daviesin ”tunnuslauluna”. Äänimaailmaan toi puolestaan uudistusta levyllä soittanut puhallinsektio The Mike Cotton Sound. Muswell Hillbillies menestyi heikosti ja jäi Yhdysvalloissa sijalle 100.Yhtyeen konserttien luonne alkoi muuttua teatraalisempaan suuntaan. Ray Davies kertoi yleisölle spontaanisti keksittyjä tarinoitaan, joiden syntyyn vaikutti vahvasti alkoholin käyttö. Eräässä konsertissa New Yorkissa hän oli poikkeuksellisen huonossa kunnossa ja kaatui päin Dave Daviesin vahvistimia. Ray Daviesin mukaan näihin aikoihin ihmiset vaikuttivat tulevan katsomaan mitä konserteissa tapahtui, eivät musiikin vuoksi.Elokuussa 1972 ilmestynyt Everybody’s in Show-Biz – Everybody’s a Star -tupla-albumi käsittelee elämää rocktähden näkökulmasta. Ray Daviesin sanoitukset kertovat ensisijaisesti kiertue-elämästä, ja sen hyvistä ja huonoista puolista. Albumin yleisestä aihepiiristä poikkeaa elokuva-alan uhreja käsittelevä ”Celluloid Heroes”, jota Melody Maker -lehti kehui jopa kaikkien aikojen parhaaksi rock-singleksi. Siitä huolimatta singlen myyntiluvut jäivät heikoiksi. Everybody's in Show-Biz pääsi Yhdysvaltain Billboard-listan 70. sijalle, joten se menestyi aavistuksen paremmin kuin Muswell Hillbillies. Albumin toinen vinyylilevy koostui kokonaan New Yorkin Carnegie Hallissa maaliskuussa 1972 äänitetystä livemateriaalista. Ennen itse albumia, toukokuussa, julkaistu single ”Supersonic Rocket Ship” nousi Britanniassa 16:nneksi, ja se jäi siellä yhtyeen viimeiseksi listahitiksi yhdeksän vuoden ajaksi.
Ray Daviesin vaimo Rasa jätti hänet kesäkuussa 1973, minkä jälkeen laulaja vaipui masennukseen. Kesällä Lontoon White Cityssä järjestetyn suuren festivaalikonsertin päätteeksi Davies ilmoitti yleisölle vetäytyvänsä musiikkibisneksestä. Samana iltana hän joutui sairaalaan yliannostuksen vuoksi, jonka hän on myöhemmin myöntänyt itsemurhayritykseksi. Kuitenkin jo seuraavana päivänä Ray Davies palasi yhtyeeseen sillä ehdolla, että yhtye saisi päättää itse omista asioistaan. Davies on myöhemmin väittänyt, että tapahtumat olivat kaikesta huolimatta The Kinksin uusi alku.Vuoden 1973 tammikuussa The Kinks oli ryhtynyt esittämään musikaaliversiota vuoden 1968 albumista The Kinks Are the Village Green Preservation Society. Tämän albumin aiheita ovat perinteiden vaaliminen, maaseudun ihannointi ja kapitalismin syyttäminen luonnon ja vanhan kulttuurin tuhoamisesta, ja niitä käsitellään myös marraskuussa 1973 ilmestyneellä konseptialbumilla Preservation Act 1. Nämä aiheet kumpusivat myös Ray Daviesin omista peloista, joita hän tunsi yhteiskunnan muutoksia kohtaan. Levyn päähahmo on kapitalistinen vapaaherra Mr. Flash, joka juonittelee ottaakseen vallan hallituksessa ja tuhotakseen kokonaisia kyliä liikevoiton vuoksi. Albumia myytiin heikosti sekä Yhdysvalloissa että Britanniassa, ja samoin kävi singleille ”Sitting in the Midday Sun” ja ”Sweet Lady Genevieve”.Heti Preservation Act 1:n julkaisun jälkeen The Kinks alkoi äänittää demoja jatko-osaa Preservation Act 2 varten. Tämä kaksi vinyyliä sisältävä albumi ilmestyi Yhdysvalloissa 8. toukokuuta 1974, mutta Britanniassa vasta heinäkuun lopulla, koska se haluttiin julkaista samaan aikaan BBC:n radiossa lähettämän konsertin kanssa. Preservation Act 2 pääsi Billboard-listan 114:nneksi, kun Preservation Act 1:n sijoitus oli ollut 177. Lisäksi molemmat levyt saivat osakseen ankaraa kritiikkiä. Preservation-albumit olivat samalla historian suurimmat rockmusikaalit, ja yhtyeen historiassa uutta olivat useat naispuoliset taustalaulajat. Myös puhaltimia käytettiin edelleen.Kun Presevation Act 2 oli julkaistu, Granada TV otti Ray Daviesiin yhteyttä ehdottaen tälle oman musikaalisen draaman tekemistä. Davies kirjoitti kyseisen Starmaker-näytelmän käsikirjoituksen kolmessa viikossa, kuvaukset alkoivat Manchesterissa heinäkuussa 1974, ja televisiossa se esitettiin saman vuoden syyskuussa. Davies itse näytteli tarinan päähenkilöä, valovoimaista rocktähteä, joka vaihtaa osia alter egonsa, kirjanpitäjänä työskentelevän Normanin kanssa voidakseen tehdä lauluja arkipäiväisistä asioista. The Kinks puolestaan toimi näytelmän säestäjänä. Kuvausten jälkeen The Kinks ryhtyi äänittämään näytelmän lauluista albumia Soap Operaa. Davies teki levylle myös uusia kappaleita, kuten ”Holiday Romance”, joka julkaistiin singlenä lokakuussa. Vuoden lopulla yhtye aloitti Yhdysvaltain-kiertueen, jossa se esitti Preservation-konseptialbumien tapahtumia, ja yhtyeen jäsenet näyttelivät tarinan roolihahmoja itse. Nämä konsertit venyivät rumpali Mick Avoryn mukaan jopa kolmetuntisiksi, eikä yhtye voinut soittaa suurissa esiintymispaikoissa, koska Preservation oli suunniteltu esitettäväksi teattereissa.Soap Opera ilmestyi lopulta Yhdysvalloissa 25. huhtikuuta 1975 ja Britanniassa kolme viikkoa myöhemmin. Menestys oli parempaa kuin aikoihin, sillä listasijoitus Yhdysvalloissa oli 51. Britanniassa se jäi edellisten levyjen tapaan vähälle huomiolle, eivätkä esimerkiksi arvostetut Melody Maker- ja New Musical Express -musiikkilehdet edes arvostelleet sitä.Vielä vuoden 1975 puolella ilmestyi kouluaiheinen albumi Schoolboys in Disgrace, johon Ray Davies oli saanut vaikutteita omista nuoruusmuistoistaan. Se kertoo koulupojasta, jonka katkerat kokemukset muovaavat hänestä Preservation-albumien pahamaineisen päähahmon Mr. Flashin.  Albumi oli yhtyeen edellisiä pitkäsoittoja selkeästi rock-voittoisampi. Levy menestyi Yhdysvalloissa Soap Operaakin paremmin, sillä sijoitus Billboardin listalla oli 45. Davies oli kuitenkin alkanut pohtia, että hänen tulisi muuttaa lauluntekotyyliään sekä itsensä että yleisön vuoksi. Niinpä tämä levy, jolla oli muun muassa klassikko ”The Hard Way”, jäi yhtyeen viimeiseksi konseptialbumiksi. Se oli myös viimeinen The Kinksin studioalbumi, jonka RCA Records julkaisi. Vielä vuonna 1976 yhtiö tosin julkaisi RCA-vuosilta 1971–1975 kootun kokoelman The Kinks’ Greatest – Celluloid Heroes.
Kesäkuussa 1976 The Kinks siirtyi Clive Davisin johtamalle Arista Recordsille, ja samalla Ray Davies luopui konseptialbumien tekemisestä. Ensimmäinen Aristan julkaisema albumi, Sleepwalker, ilmestyi kauppoihin helmikuussa 1977. Levy oli pitkästä aikaa vain yksinkertainen kokoelma lauluja, ja puhaltimista ja taustalaulajistakin oli luovuttu. Tyylillisesti albumi vei yhtyettä kohti hard rockia. Suosio Yhdysvalloissa oli edelleen hyvä, sillä Sleepwalker pääsi Billboard-listalla sijalle 21, mikä oli korkein sijoitus sitten vuoden 1966 Greatest Hits! -kokoelman. Lisäksi singlenä julkaistu nimikappale oli The Kinksin ensimmäinen top 50 -single Yhdysvalloissa vuoden 1970 jälkeen. Basisti John Dalton oli jättänyt yhtyeen keikkailuun kyllästyneenä edellisvuoden lokakuussa, joten hänet korvasi Andy Pyle. Dalton kuitenkin ehti soittaa levyn basso-osuudet, kappaletta ”Mr. Big Man” lukuun ottamatta. Marraskuun lopulla ilmestyi joulusingle ”Father Christmas”, jonka yhtye esitti encorena konsertissaan jouluaattona Lontoon Rainbow-teatterissa. BBC lähetti konsertin suorana lähetyksenä televisiossa.Tammikuussa 1978 The Kinks oli lähellä hajota, kun sekä kosketinsoittaja John Gosling että basisti Andy Pyle jättivät yhtyeen. Tästä kuitenkin selvittiin, ja seuraavalla albumilla Misfits (1978) bassoa soittivat sessiomuusikkoina Ron Lawrence ja Zaine Griff. Myös Misfits ylsi Yhdysvalloissa top 40:een, ja single ”A Rock 'n' Roll Fantasy” nousi top 30:een. Albumi sai kehuja erityisesti Yhdysvalloissa, missä Rolling Stone -lehti sanoi sen olevan ”lähes mestariteos”. Kesällä yhtye kiersi Yhdysvaltoja lämmittelijöinään uuden aallon yhtyeet Blondie ja Tom Petty & The Heartbreakers. Tällöin vakituiseksi basistiksi oli tullut entinen Argent-jäsen Jim Rodford. Kosketinsoittimia kiertueella soitti Gordon Edwards. Hän pysyi yhtyeessä kuitenkin vain vähän aikaa eikä osallistunut enää tulevan albumin äänityksiin.
Koska kosketinsoittaja Gordon Edwards lähti yhtyeestä toukokuussa 1979, soitti Ray Davies Low Budget -albumin kosketinosuudet itse. Tästä heinäkuussa ilmestyneestä hard rock -levystä tuli The Kinksin menestynein studioalbumi Yhdysvalloissa; se nousi 11. sijalle ja myi kultaa. Ensisijaisesti amerikkalaiselle yleisölle suunnattu Low Budget oli tyylillisesti edellisiä julkaisuja ”tiukempi” levy, joka heijasteli yhtyeen live-esityksiä. Albumille sisältyi myös diskohitti ”(Wish I Could Fly Like) Superman”, joka pääsi Yhdysvalloissa sijalle 41. Juuri ennen Yhdysvaltain-kiertueen alkua uudeksi kosketinsoittajaksi tuli Ian Gibbons. Kiertue kesti viisitoista kuukautta, ja sen konserteista koostettiin kahden vinyylin livealbumi One for the Road. Se julkaistiin kesällä 1980, ja se nousi Yhdysvalloissa 14. sijalle ja myi Low Budgetin tavoin kultalevyyn oikeuttavan määrän. The Kinksin kotimaassa Britanniassa levy ei saavuttanut listasijoitusta, kuten eivät muutkaan yhtyeen studiolevyt vuoden 1967 jälkeen. ”En ole katkera... mutta olen hämmentynyt”, kuvasi Ray Davies tilannetta Melody Maker -lehdelle.Vuosi 1980 oli ollut ensimmäinen vuosi, jolloin The Kinks ei ollut julkaissut uutta studiolevyä. Tauko päättyi 28. elokuuta 1981, kun Give the People What They Want saapui markkinoille. Edellisen studioalbumin Low Budgetin tavoin se edusti yleisöystävällistä, iskevää rockia. Levy nousi jälleen top 20:een Yhdysvalloissa, ja lisäksi singlet ”Destroyer” ja ”Better Things” saavuttivat pientä menestystä pääsemällä Billboardin top 100:aan. Jälkimmäinen oli myös The Kinksin ensimmäinen listahitti Britanniassa vuoden 1972 jälkeen – se oli korkeimmillaan sijalla 46. Albumin kiertueella Torontossa alkuperäinen basisti Pete Quaife vieraili yhtyeessä soittamalla viimeisessä encoressa.Syksyllä 1982 The Kinksiltä ilmestyi suuri hitti, nostalginen ”Come Dancing”, joka pääsi kymmenen ostetuimman singlen joukkoon niin Yhdysvalloissa kuin Britanniassakin. Kappaleesta kuvattiin myös palkittu musiikkivideo. ”Come Dancing” sisältyi vuoden 1983 toukokuussa julkaistulle albumille State of Confusion, jolta löytyi hard rock -sävyjä. Levy saavutti Yhdysvalloissa 12. sijan jatkaen yhtyeen hyvää menestystä siellä. Levyllä oli myös kappale ”Don't Forget to Dance”, joka sekin pääsi Yhdysvalloissa top 30:een.
Vuonna 1984 yhtyettä vaivasivat sisäiset ristiriidat. Kesällä yhtyeen pitkäaikainen rumpali ja alkuperäisjäsen Mick Avory jätti The Kinksin riitaannuttuaan pahasti kitaristi Dave Daviesin kanssa. Avoryn paikan otti aiemmin muun muassa Argent-yhtyeessä soittanut Bob Henrit. Myös Dave ja Ray Daviesin välit olivat viileät. Studioalbumi Word of Mouth, joka jatkoi hard rock -suuntausta, menestyi yhtyeen edellisiin levyihin verrattuna heikosti eikä noussut Yhdysvalloissa 57. sijaa korkeammalle. Single ”Do It Again” pääsi kuitenkin Yhdysvaltain top 50:een.Vuonna 1986 The Kinks siirtyi MCA Records -levy-yhtiölle, mitä Ray Davies on pitänyt pahana virheenä. Jo kohta sopimuksen solmimisen jälkeen hän piti sitä paluuna vanhaan, väsyneeseen musiikkibisnekseen. Britanniassa ja muualla Euroopassa yhtyeen jakelijaksi tuli London Records. Ensimmäinen MCA:n julkaisema albumi Think Visual ilmestyi marraskuussa 1986. Levyllä yhtye suuntasi yhä vahvemmin hard rockiin päin, ja albumi ylsi Yhdysvalloissa sijalle 81. Single ”How Are You” jäi yhtyeen viimeiseksi listahitiksi Britanniassa sen noustua sijalle 86. Albumin singlejen huonon menestyksen vuoksi MCA painosti Ray Daviesia tekemään kappaleita, jotka kuulostaisivat samalta kuin vanhat Kinks-hitit. Tämä aiheutti erimielisyyksiä, sillä yhtye halusi olla omaleimainen eikä tarkoitushakuisesti kaupallinen.Vuoden 1988 alussa julkaistiin The Kinksin kolmas livealbumi Live: The Road, mutta se ei päässyt Billboardin top 100:aan. Albumilla on myös yksi studiokappale, ”The Road”, joka käsittelee nostalgisesti yhtyeen läpikäymiä vuosikymmeniä. Albumia markkinoiva Yhdysvaltain-kiertue jouduttiin perumaan Ray Daviesin sairastuttua veritulppaan, minkä lisäksi hänen keuhkoihinsa oli kertynyt nestettä.UK Jive -albumilla (1989) oli tapahtunut kokoonpanomuutoksia, kun kosketinsoittaja Ian Gibbons erosi kesken äänitysten ja hänet korvasi Mark Haley. Levy jäi Britanniassa vähälle huomiolle, mutta ylsi Yhdysvalloissa sijalle 122. Ray ja Dave Daviesin välejä kiristi se, että Ray pudotti UK Jivelta kaksi Daven kappaletta. Kompromissina ne kuitenkin julkaistiin bonuskappaleina albumin CD- ja C-kasettiversioilla.Tammikuussa 1990 yhtyeen suurimpien menestysvuosien kokoonpano (Ray Davies, Dave Davies, Pete Quaife ja Mick Avory) kokoontui hetkeksi yhteen New Yorkissa, kun The Kinks nimettiin Rock and Roll Hall of Fameen. Vain hieman myöhemmin The Kinks palkittiin Ivor Novello Awards -palkinnolla huomattavista ansioista brittiläisen musiikin hyväksi.Marraskuussa 1990 The Kinks ja MCA Records purkivat yhteistuumin levytyssopimuksensa. Elokuussa 1991 MCA julkaisi Lost & Found (1986–89) -nimisen kokoelman materiaalista, jota The Kinks oli sille sopimuksen aikana levyttänyt. Kesällä 1991 yhtye solmi uuden sopimuksen Columbia Recordsin kanssa. Ensimmäinen julkaisu oli saman vuoden lokakuussa ilmestynyt single ”Did Ya”. Kappale jäi Yhdysvalloissa vähälle huomiolle, ja Britanniassa sen julkaisu peruttiin viime hetkellä.Uusi Don’t-niminen albumi oli tarkoitus julkaista vuoden 1992 alussa, mutta se ilmestyi lopulta vasta vuotta myöhemmin nimellä Phobia. Se jäi yhtyeen viimeiseksi studioalbumiksi. Albumin sijoitus Yhdysvalloissa oli vasta 166:s. Ray Davies kommentoi, ettei pysty työskentelemään sellaisen levy-yhtiön kanssa, joka viivästyttää albumin julkaisua niin, että sitä markkinoiva kiertue on jo ohi. Single ”Only a Dream” sai hyvän vastaanoton Ranskassa, missä Ray Davies kuvasi siihen musiikkivideon. Kosketinsoittaja Ian Gibbons palasi The Kinksiin heinäkuussa 1993, juuri ennen Yhdysvaltain-kiertuetta.Maaliskuun alussa 1994 The Kinksin ja Columbia Recordsin yhteistyö oli virallisesti päättynyt. Samoihin aikoihin Ray Davies sai valmiiksi omaelämäkertansa, joka ilmestyi syyskuussa nimellä X-Ray. Myös Dave Davies alkoi kirjoittaa elämäkertaa. Britanniassa ilmestyi syksyllä unplugged-tyylinen albumi To the Bone, joka sisälsi uusioversioita enimmäkseen yhtyeen 1960-luvun kappaleista. Levyn julkaisi Konk/Grapevine-yhtiö. Albumin tarkoitus oli tuoda esiin riippumaton versio Kinksin musiikista, ja Ray Davies on listannut sen yhtyeen parhaiden julkaisujen joukkoon.Kesällä 1995 The Kinks esiintyi konserteissa Japanissa, mitä seurasi kolmiviikkoinen Yhdysvaltain-kiertue. Yhtyeen esiintyi Yhdysvalloissa viimeisen kerran 2. syyskuuta Clevelandin Rock and Roll Hall of Famessa. Tammikuussa 1996 Kinks allekirjoitti levytyssopimuksen Guardian Records -yhtiön kanssa. Maaliskuussa yhtye teki viimeiset levytyksensä. Kappaleet ”Animal” ja ”To the Bone” julkaistiin lokakuussa To the Bone -albumin laajennetulla kahden CD-levyn versiolla. The Kinksin viimeinen esiintyminen oli Norwegian Wood Music -festivaalilla Oslossa 15. kesäkuuta 1996.
Vuonna 2003 Ray ja Dave Davies äänittivät muutamia kappaleaihioita Rayn kotistudiolla. Vuonna 2007 mediassa alkoi liikkua huhuja, joiden mukaan The Kinks olisi tekemässä paluuta. Ray Davies tapasi yhtyeen tunnetuimpaan kokoonpanoon kuuluneet rumpali Mick Avoryn ja basisti Pete Quaifen, jotka molemmat olivat halukkaita aloittamaan uudestaan. Kesällä 2008 Ray ja Dave tapasivat keskustellakseen mahdollisesta levyttämisestä.Vuoden 2008 lopulla Ray Davies kertoi yhtyeen mahdollisesta paluusta sekä uudesta albumista ja kiertueesta, ja marraskuussa 2009 hän ilmoitti kirjoittaneensa uusia kappaleita, jotka olisi tarkoitus levyttää The Kinksin kanssa. Nimeltä hän mainitsi yhtyeen entisistä jäsenistä rumpali Mick Avoryn, basisti Jim Rodfordin ja kosketinsoittaja Ian Gibbonsin. Dave Daviesin osallistuminen oli sen sijaan epävarmaa, sillä hän oli saanut halvauskohtauksen viisi vuotta aiemmin.Ray ja Dave Davies ovat Kinksin hajoamisen jälkeen julkaisseet lukuisia sooloalbumeja. Mick Avory, Jim Rodford, Ian Gibbons, John Dalton ja John Gosling ovat puolestaan esiintyneet The Kast Off Kinks -nimisessä kokoonpanossa. Ray Davies on toisinaan vieraillut yhtyeen keikoilla ja esittänyt The Kinksin kappaleita. Joulukuussa 2015 Ray ja Dave Davies esiintyivät ensimmäisen kerran yhdessä lähes kahteenkymmeneen vuoteen, kun Ray tulkitsi Lontoossa järjestetyssä Daven soolokonsertissa kappaleen ”You Really Got Me”.The Kinksin vuosien 1961–1969 basisti Pete Quaife menehtyi kesäkuussa 2010.
The Kinks aloitti uransa silloisille brittiyhtyeille tyypillisesti rhythm and blues- ja blues-yhtyeenä, mutta se esitti alkuaikoinaan myös rock and rollia ja beatmusiikkia. Vielä 1960-luvun aikana yhtye sai vahvoja vaikutteita brittiläisestä varieteesta ja perinteisestä popista, joihin se sekoitti elementtejä countrysta, folkista ja bluesista. Toisin kuin suuri osa yhtyeistä, The Kinks ei tuolloin siirtynyt musiikissaan psykedeelisiin kokeiluihin. Vuonna 1979 yhtye julkaisi hard rock -albumin Low Budget. Se ja 1980-luvun alun albumit Give the People What They Want (1981) ja State of Confusion (1983) tekivät Kinksistä Yhdysvalloissa ison osan stadionrock-suuntausta. Vuosien saatossa yhtye esitti myös akustisia balladeja.Kun Ray Davies kehittyi lauluntekijänä, hän alkoi 1960-luvun puolivälissä käsitellä kappaleissaan yhä enemmän brittiläistä yhteiskuntaa, usein satiirisin ja sarkastisin sävyin, joissa oli mukana brittiläistä kuivaa huumoria. Kuuluisimpia esimerkkejä brittiläistä elämänmenoa käsittelevistä lauluista ovat ”Dedicated Follower of Fashion” (1966), ”Sunny Afternoon” (1966) ja ”Waterloo Sunset” (1967). Vuonna 1968 ilmestyneellä konseptialbumilla The Kinks Are the Village Green Preservation Society Davies otti pettyneenä kantaa siihen, miten brittiläisen yhteiskunnan perinteet katoavat modernien virtausten tieltä. Vuonna 1969 julkaistu konseptilevy Arthur (Or the Decline and Fall of the British Empire) jatkaa samoilla linjoilla ja käsittelee englantilaisen perheen kokemuksia sekä muuttoa Australiaan. 1970-luvulla The Kinks julkaisi kaikkiaan neljä konseptialbumia, jotka niin ikään käsittelivät tosielämää. Suomalainen musiikkitoimittaja Jake Nyman on todennut, että on vaikea kuvitella brittiläisempää popyhtyettä kuin The Kinks, vaikka yhtyeen ensimmäiset hitit olivatkin saaneet paljon vaikutteita amerikkalaisesta rock and rollista ja rhythm and bluesista.Soolokitaristi Dave Davies on kuvannut yhtyeen musiikkia seuraavasti:
»Kinks-musiikki on ihmisten musiikkia. Se on yksinkertaista, surullista ja kärkevää musiikkia rakastavaisille – ja erityisesti menetetyille rakastetuille. Se on musiikkia, joka saa nauramaan, itkemään ja myös ajattelemaan. Se tuo esiin, kuinka kauhean hauraita ihmiset voivat olla. [...] Se on musiikkia toivosta.» (Dave Davies omaelämäkerrassaan Kink (1996).)
The Kinksin kuuluisinta kokoonpanoa (Davies-Davies-Quaife-Avory) on kuvattu 1960-luvun henkisesti epätasapainoisimmaksi yhtyeeksi, eikä konflikteilta aina vältytty. Erityisesti Daviesin veljesten välit olivat usein riitaisat. Basisti Pete Quaife on kuvannut heitä räjähdysherkiksi persooniksi, jotka saattoivat aloittaa tappelun täysin tyhjästä. Toisaalta, veljesten aggressiivisen vuorovaikutuksen on katsottu olleen osa yhtyeen käyttövoimaa.
The Kinksiä pidetään yhtenä merkittävimmistä ja vaikutusvaltaisimmista brittiläisistä yhtyeistä. Sen levyjä on myyty miljoonia ja se sai lukuisia palkintoja. Kinksin ensimmäisen hitin ”You Really Got Me” (1964) on katsottu vaikuttaneen garage rockin, punkin ja heavy metalin syntyyn. Yhdysvalloissa yhtyeen esimerkki auttoi käynnistämään power pop -tyylilajin aikakauden, jota johtivat Big Starin ja The Knackin kaltaiset yhtyeet. Kriitikko Stephen Thomas Erlewine on sanonut, että vaikka The Kinks ei ollut yhtä innovatiivinen kuin The Beatles tai yhtä suosittu kuin The Rolling Stones, oli se silti niin sanotun brittiläisen invaasion tärkeimpiä yhtyeitä. Monet yhtyeen singlet sekä albumeista erityisesti Face to Face (1966), Something Else (1967), The Village Green Preservation Society (1968), Arthur (1969), Lola versus Powerman (1970) ja Muswell Hillbillies (1971) on tunnustettu eräiksi aikakautensa vaikutusvaltaisimmista äänitteistä. Alkuaikojen levyt Kinda Kinks (1965) ja The Kink Kontroversy (1965) luetaan puolestaan brittiläisen invaasion parhaiden albumien joukkoon. Rolling Stone -musiikkilehti valitsi The Kinksin ”100 Greatest Artists” -listallaan sijalle 65. Queen-yhtyeen Brian Mayn mukaan Ray ja Dave Davies istuttivat siemenet sille, mistä sittemmin kehkeytyi riffipohjaista musiikkia.Rock and Roll Hall of Fameen The Kinks valittiin vuonna 1990, ja samana vuonna yhtye palkittiin Ivor Novello Awards -palkinnolla huomattavista ansioista brittiläisen musiikin hyväksi. Britannian omaan UK Music Hall of Fameen The Kinks nimettiin marraskuussa 2005.Kinks on antanut vaikutteita lukuisille artisteille ja yhtyeille, joihin lukeutuvat The Who, Bruce Springsteen, The Jam, The Pretenders, Tom Petty, XTC ja Elvis Costello. Myös heavy metal -yhtyeet Van Halen, Black Sabbath, Deep Purple ja Metallica ovat joko nimenneet The Kinksin vaikuttajakseen tai tehneet covereita sen kappaleista. Myöhemmin yhtyeen vaikutus oli kuultavissa monien brittipopyhtyeiden musiikissa, kuten Oasis, Blur ja Pulp. Uudella vuosituhannella The Kinksin kappaleita ovat levyttäneet esimerkiksi The Kooks, Wilco, Yo La Tengo ja Spoon. Suomalaismuusikko Moog Konttinen julkaisi vuonna 1994 Saippuaooppera-albumin, joka on suomenkielinen versio Kinks-albumista Soap Opera (1975).
Kotimaassaan Britanniassa The Kinks sai top 100:aan yhteensä 24 singleä, joista kolme oli listaykkösiä: ”You Really Got Me” (1964), ”Tired of Waiting for You” (1965) ja ”Sunny Afternoon” (1966). Listan toiselle sijalle ylsivät kappaleet ”All Day and All of the Night” (1964), ”Waterloo Sunset” (1967) ja ”Lola” (1970). Listasijoituksella mitattuna yhtyeen menestyneimmät albumit Britanniassa ovat Kinks (1964) ja Kinda Kinks (1965), jotka molemmat nousivat kolmanneksi. British Phonographic Industry on myöntänyt yhtyeelle kaksi platinalevyä, kolme kultalevyä sekä neljä hopealevyä, jotka kaikki on saatu 1990- ja 2000-luvuilla julkaistuista kokoelma-albumeista.Yhdysvaltain Billboard-listalla yhtye sai 23 singleä top 100:aan sekä 33 albumia top 200:aan. Listasijoituksen perusteella yhtyeen suurimmat hitit olivat ”Tired of Waiting for You” (1965) ja ”Come Dancing” (1982), jotka molemmat ylsivät 6. sijalle, ja menestynein albumi Billboardin yhdeksänneksi noussut Greatest Hits! (1966). RIAA myönsi Kinksille kaikkiaan neljä kultalevyä: Greatest Hits! (1966), Low Budget (1979), One for the Road (1980) ja Give the People What They Want (1981).Last.fm-musiikkiyhteisöverkkosivustolla kuunnelluimmat The Kinksin kappaleet olivat huhtikuussa 2017 järjestyksessään ”You Really Got Me”, ”All Day and All of the Night”, ”Sunny Afternoon”, ”Lola”, ”A Well Respected Man”, ”Waterloo Sunset”, ”Tired of Waiting for You”, ”Victoria”, ”Strangers” ja ”This Time Tomorrow”.
Lista kattaa sen ajan yhtyeen historiasta, jolloin se tunnettiin The Kinks -nimellä, eli vuodesta 1964 eteenpäin.
Davies, Dave: Kink – The outrageous story of my wild years as the founder and lead guitarist of The Kinks.    Hyperion, 1996. ISBN 0-7868-8269-7.    
Nyman, Jake: Rocktieto 2.   Pirkkala: Lehtijussi Oy, 1979. ISBN 951-639-000-5.    
Nyman, Jake: Onnenpäivät 2.   Helsinki: Kustannusosakeyhtiö Tammi, 1995. ISBN 951-31-0573-3.    
Nyman, Jake: Kovan päivän ilta.   Jyväskylä: Ajatuskirjat, 2009. ISBN 978-951-20-7605-5.    
Davies, Dave: Kink – An Autobiography.    Boxtree Limited, 1996. ISBN 07522 1695 3.     (UK)
Davies, Ray: X-Ray – The Unauthorized Autobiography.    Viking/Penguin, 1994. ISBN 0-670-82926-9.     (UK)
Hasted, Nick: You Really Got Me – The Story of The Kinks.    Omnibus Press, 2011. ISBN 978-1849386609.    
Jovanovic, Rob: God Save The Kinks – A Biography.    Omnibus Press, 2014. ISBN 978-1781311646.
Virallinen Facebook-sivu Kuvia tai muita tiedostoja aiheesta The Kinks Wikimedia Commonsissa
The Mall (/ðə mæl/)) on yksi Ison-Britannian pääkaupungin Lontoon merkittävimmistä kaduista. Se alkaa Buckinghamin palatsin edustalta ja päättyy Trafalgar Squarelle. Katu on suljettuna liikenteeltä sunnuntaisin ja yleisinä loma- tai juhlapäivinä, sekä ajoittain myös seremoniallisten tilaisuuksien vuoksi.
The Mall rakennettiin 1800-luvun loppupuolella ja 1900-luvun alussa seremonialliseksi reitiksi. Samoihin aikoihin myös uusittiin Buckinghamin palatsin julkisivut ja Victoria Memorial pystytettiin palatsin edustalle. Valtiovierailujen aikaan Ison-Britannian hallitsija ja vieraileva valtionpäämies kuljetetaan juhlallisin menoin The Mallia pitkin Buckinghamin palatsiin. Tuolloin katu on koristeltu Ison-Britannian ja vierailevan valtionpäämiehen edustaman valtion lipuin.
The Saints on suomalainen kitarayhtye. The Saints on yleisimmän käsityksen mukaan toinen Suomeen perustettu kitarayhtye.kenen mukaan? Ensimmäinen, The Strangers, perustettiin vuotta aikaisemmin.lähde?
1960-luvun alussa kaverukset Jukka Nystén ja Harri Bremer suunnittelivat aloittavansa soittaa jazzia yhdessä, Bremer pianoa ja Nystén rumpuja. Samoihin aikoihin Matti Mustonen ja Lauri Hirvonen kuuntelivat innokkaasti Radio Luxembourg -radioasemaa. Asema soitti paljon rautalankamusiikkia, mitä ei Yleisradiosta niinkään kuullut. Nelikko kävi Munkkiniemen yhteiskoulua ja musiikista ja soittamisesta keskusteleminen oli hyvin luontevaa välitunneilla ja iltapäivisin koulun jälkeen. Mielenkiinto rautalankamusiikkia kohtaan alkoi elää yhä voimakkaammin ja kaikkien mielessä ja vähitellen puhuttiinkin ihan vakavissaan yhteistreeneistä ja yhtyeen perustamisesta.
Ensimmäiset kitara-, rumpu- ja muun kalustohankintansa koulupojat rahoittivat kaikenlaislla kesätöillä ja väliaikaisilla pikkutienesteillä. Nystén toimi kesävahtimestarina Suomen Pankissa, Hirvonen jakoi koulun jälkeen Ilta-Sanomia, Mustonen ja Bremer ansaitsivat muilla vaihtelevilla kesätöillä. Kertyneillä rahoilla ostettiinkin sitten ensimmäiset halvat soittimet ja alettiin harjoitella. Kovaääniset rakennettiin itse.
Yhteistreenit aloitettiin kesällä 1962 Munkkiniemessä erään kerrostalon vintillä. Vintiltä musiikki kuului yllättävän laajalle. Iltaisin vintillä pidetyt harjoitukset pitikin jonkin ajan kuluttua lopettaa, koska ne häiritsivät rauhallisuuteen tottuneita munkkiniemeläisiä. Vielä nimeämätön yhtye siirtyi treenamaan Haagaan erään kerrostalon autotalliin. Aina kun yhtye soitti, autotallin eteen kerääntyi kasvava määrä nuorisoa kuuntelemaan vauhdikasta musiikkia.
Yhtye päätti ottaa nimekseen The Saints Louis Armstrongin laulun When the Saints Go Marching In innoittamana. Nimen piti alkaa S-kirjaimella bändin suuren esikuvan The Shadows'n mukaan. Yhtye sai yhä keikkoja helsinkiläiskoulujen tansseihin sekä pääkaupunkiseudun ja Etelä-Suomen tanssipaikoille. Yhtenä pääpaikkana oli Helsingissä hyvin suosittu "Natsa" (nyt Kaarle XII). Aluksi rautalankaa soitettiin vartin jaksoin varsinaisen tanssiorkesterin taukojen aikana kun aiemmin sitä oli soitettu äänilevyiltä. Näin rautalanka tunki itsensä tanssipaikoille. 
Pelkille instrumentaaleille perustuva ohjelma alkoi vaikuttaa liian yksitoikkoiselta, minkä vuoksi Saints päätti ottaa riveihinsä myös laulusolistin. Keväällä 1963 kiinnitettiin helsinkiläinen Raimo Pirskanen, joka otti taiteilijanimekseen "Ricky". Pohjoisemmissa tanssipaikoissa nimi ei helposti taipunut tanssiyleisön kielenkäyttöön, vaan siitä tuli useinkin "riski".lähde? Yksi tärkeä syy palkaamiseen oli ajokortti, sillä muilla bändin jäsenellä ei ikänsä takia ollut korttia. Nyt päästin keikoille myös pääkaupungin ulkopuolelle.
Rautalankamusiikin suosion kasvaessa Suomeen alkoi ilmestyä lisää usia rautalankayhtyeitä. Musiikkipromoottori Leo Lindblom organisoi ensimmäiset kitarayhteyiden Suomen mestaruuskilpailut, jotka pidettiin huhtikuun alussa 1963 rautalankamusiikin pyhätöksi nousseessa Expo-hallissa Helsingissä valtavan yleisön läsnä ollessa. Kaikki halukkaat eivät edes mahtuneet sisälle halliin, vaikka se oli ehdottomasti yksi suurimmista pääkaupungin tanssipaikoista. Osa nuorisosta joutui seuraamaan kilpailua hallin ulkopuolella Kasarmintorilla. Mestaruuden voitti The Saints. Toiseksi tuli The Islanders ja kolmanneksi The Avengers.
Voitettuaan Suomen mestaruuden The Saints osallistui keväällä 1963 myös Linnanmäen huvipuiston Peacock-teatterin suositun Vihreä Oksa -varieteen uusien kykyjen etsintäkilpailuun. Monen yrittäjän joukosta bändi valikoitui esiintymään varieteessa koko toukokuun ajaksi Linnanmäelle. The Saints kutsuttiin myös esiintymään televisioon musiikkiohjelmaan "Kesätuuletin" kesäkuussa 1963 ja seuraavaksi tuon ajan suosituimpiin nuorison musiikkiohjelmiin kuuluvaan "Nuorten Tanssihetkeen" tammikuussa 1964. Tuolloin The Saints laajensi ohjelmistoaan myös tangoihin, valsseihin, foxtrotiin ja muihin musiikkityyleihin.
The Saints teki ensimmäisen levytyksensä Helsingissä Akku-studiossa musiikintuotantoyhtiö Discophonille vuoden 1963 lopulla. Levytyksen julkaiseminen jäi odottamaan otollista hetkeä, jota ei kuitenkaan koskaan tullut. Uusi musiikkityyli oli vauhdilla tulossa, jonka kärjessä oli englantilaisyhtye The Beatles. Näihin aikoihin myös yhtyeen jäsenten opinnot aiheuttivat paineita. Nysténin musisoinnin ja koulunkäynnin yhdistäminen tuotti hankaluuksia ja hän päätti keskittyä opintoihinsa. Tilalle tuli Leif Roiha helsinkiläisestä The Chargers -yhtyeestä. Bremer puolestaan aloitti hotelliopinnot Tukholmassa ja hänen tilalleen tuli Reima Helsi.
Koulunkäynnin päätyttyä asepalvelus kutsui bändin jäseniä ja The Saints veti viimeiset keikat vuoden 1964 lopussa. Asepalveluksen ja opintojen jälkeen bändin jäsenten ammatit veivät hyvin vaihteleville työurille. Mustonen jatkoi soittajan uraansa armeijan jälkeenkin Les Mirages yhtyeen soolokitaristina. 
The Saints oli 60-luvun alkupuolella yksi Suomen suosituimmista rautalankabändeistä. Kun alkuperäisen bändin soitto loppui vuodenvaihteessa 1964–1965, perusti yhtyeen manageri hyvin pian samannimisen kitarayhtyeen ilmeisenä tarkoituksena hyötyä alkuperäisen bändin laajasta suosiosta ja hyvästä maineesta.kenen mukaan? Uuden The Saintsin ura loppui kuitenkin melko nopeasti soittajien ja managerin välisiin ristiriitoihin. 2000-luvulla ilmestyi parikin uutta rockbändiä hyödyntämään tätä ansiokasta nimeä.lähde?The Saints aloitti yhteistreenit uudelleen keväällä 2011. Kokoonpanossa soittavat perustajajäsenistä rumpali Jukka Nystén ja rytmikitaristi Lauri Hirvonen sekä vuonna 1964 mukaan tullut basisti Reima Helsi. Soolokitaristina aloitti keväällä 2012 uutena jäsenenä Reiman vanhempi veli Rauno Helsi, joka niin ikään oli aloittanut soittouransa jo 1960-luvun alkupuolella The Teasers rautalankabändin soolokitaristina. Uudeksi rytmikitaristiksi tuli vuoden 2012 lopulla Esko Larkas.
Kyllästyneenä The Saints nimen jatkuvaan kopiointiin ja varatakseen nimen vast'edeskin vain omaan käyttöönsä, bändin yhtiöitettiin virallisesti ja se merkittiin kaupparekisteriin 22.5.2012 nimellä The Saints Music Oy. 

”The Scientist” on englantilaisen vaihtoehtorock-yhtye Coldplayn kappale. Se on yhtyeen seitsemäs single, ja toinen yhtyeen toiselta albumilta A Rush of Blood to the Head. Kappale nousi Britannian singlelistalla sijalle kymmenen. Yhdysvalloissa kappale julkaistiin kolmantena singlenä albumilta, ja se nousi sijalle 18 Billboardin Modern Rock Tracks -singlelistalla. Singlen musiikkivideo voitti kolme palkintoa MTV Video Music Awardsissa.
Kaikki yhtyeen jäsenet osallistuivat kappaleen tekemiseen. Kappale on pianolla soitettu balladi, joka kertoo anteeksipyynnöstä ja miehen halusta rakastaa.
Kriitikoiden arviot ”The Scientistista” olivat yleisesti ottaen positiivisia. Arvioissa kiiteltiin kappaleen pianoa ja falsettia. Kappaleesta on tehty useita remiksejä ja sitä on käytetty sämpläyksessä. Kappale löytyy myös yhtyeen konserttitallenteelta Live 2003.
Coldplayn laulaja Chris Martin paljasti Rolling Stone -lehden haastattelussa, että kun yhtye oli tekemässä toista albumiaan, hän tiesi, että albumista puuttui jotakin. Martin ja yhtyeen kitaristi Jon Buckland matkustivat marraskuussa 2001 junalla Liverpooliin. Eräänä iltana, kun Martin oli eräässä pimeässä huoneessa Liverpoolissa, hän löysi vanhan pianon, joka ei ollut vireessä. Hän halusi soittaa George Harrisonin kappaletta ”Isn't It a Pity”, mutta hän ei onnistunut siinä. Hän oli aikaisemmin kuunnellut myös George Harrisonin kappaletta ”All Things Must Pass”. Sitten hän keksi ”The Scientistin”, ja soitti sen ensimmäisen kerran. Martin kirjoitti ja äänitti kappaleen sanat ja piano-osiot vielä samana päivänä.Martin kertoi kappaleesta seuraavasti:
»Se kertoo tytöistä. On kummallista, että vaikka mitä muuta olisi mielessäsi, oli se sitten maailmantalouden tuhoutuminen tai kamalat ympäristöongelmat, niin se mikä sinua kiinnostaa eniten on johonkuhun ihastuminen.» (Chris Martin)
Albumin A Rush of Blood to the Head sisäkannessa kerrotaan, että ”'The Scientist' on Dan”. Danilla tarkoitetaan Dan Keelingia, joka rekrytoi yhtyeen Parlophonelle.
Kappale on pianovoittoinen balladi, joka sisältää pianoriffin. Coldplayn laulaja Chris Martin aloittaa kappaleen pianomelodialla, ja alkaa sitten laulaa. Yhtye tulee kappaleeseen mukaan ensimmäisen kertosäkeen jälkeen. Kappale sisältää jousiorkesterin, ja kappaleen lopussa kuullaan myös sähkökitaraa.
Kappaleen sanoitukset viittaavat miehen voimattomuuteen rakkauden edessä. Kappaleen mies haluaisi ”palata takaisin alkuun”. Ensimmäisen säkeistön ensimmäiset säkeet painottavat pahoittelua:
»Come up to meet you / tell you I'm sorry / you don't know how lovely you areSaavun paikalle tavatakseni sinut / kertoakseni sinulle että olen pahoillani / et tiedä kuinka suloinen oletkaan» (Coldplay – ”The Scientist”)
»I was just guessing / at numbers and figures / pulling the puzzles apartQuestions of science / science and progress / do not speak as loud as my heartOlin vain arvailemassa / numeroita ja kuvioita / rikkomassa palapeliäsiTieteen kysymykset / tieteen ja edistyksen / eivät puhu yhtä kovaa kuin sydämeni» (Coldplay – ”The Scientist”)
Coldplay julkaisi ”The Scientistin” Euroopassa 4. marraskuuta 2002 albumin toisena singlenä. Singlellä oli kaksi B-puolta: ”1.36” ja ”I Ran Away”. Albumin Yhdysvalloissa julkaisseen levy-yhtiön Capitol Recordsin mielestä ”The Scientist” ei sopinut toiseksi singleksi, joten siellä toinen single albumilta oli ”Clocks”. Singlen kannessa on Sølve Sundsbøn kuvaama ja muokkaama kuva yhtyeen rumpalista Will Championista.. Kappale julkaistiin Yhdysvalloissa 15. huhtikuuta 2003.”The Scientist” nousi Australian singlelistalla sijalle 40, Yhdysvalloissa Billboardin Modern Rock Tracks -singlelistalla sijalle 18, Kanadan ja Latvian singlelistoilla sijalle kuusi ja Britannian singlelistalla sijalle kymmenen.
Kriitikoiden arviot ”The Scientistista” olivat yleisesti ottaen positiivisia. Rolling Stone -lehden kriitikko Rob Sheffield kirjoitti albumiarvostelussaan: ”...upea pianoballadi 'The Scientist' on avoin jatko-osa 'Yellow'lle' ('Palataan takaisin tähteen'), joka sisältää mullistavan falsettifinaalin, joka voisi nostaa jokaisen niskakarvasi pystyyn.” Stylus-lehden Nick Southall kirjoitti: ”Piano, joka soi läpi 'The Scientistin' on tallennettu täydellisesti, sen jokaisen erillisen sävelen lämmin painauma on parempi kuin kimeästi soiva versio, jota niin usein kuulee.” NME:n Ian Watson kirjoitti: ”'The Scientist' on kappale, joka yhdistää vääjäämättömästi yön loputtoman taivaan ja sadan tuhannen muukalaisen salaiset toiveet ja katumukset.”Kappale löytyy vuoden 2004 elokuvasta Wicker Park.
Yhdysvaltalainen Aimee Mann on tehnyt kappaleesta oman versionsa, soittanut sitä konserteissaan ja julkaissut sen albuminsa Lost in Space erikoisversiolla. Natasha Bedingfield, Eamon ja Avril Lavigne tekivät kappaleesta cover-version Jo Whileyin Live Lounge -radio-ohjelmassa. Belinda Carlisle esitti tulkintansa kappaleesta ITV1:n tosi-TV-sarjassa Hit Me Baby One More Time, Johnette Napolitano taas julkaisi versionsa albumillaan Scarred (2007). Brittiläinen naiskvartetti All Angels teki kuorolauluversion kappaleesta albumilleen Into Paradise (2007). On väitetty, että Sum 41 olisi plagioinut kappaletta (Sum 41:n kappale ”Pieces” on hyvin samanlainen ”The Scientist”). Televisio-ohjelma MADtv on tehnyt kappaleen musiikkivideosta parodian ”The Narcissist”.
Kappaleen musiikkivideo oli hyvin suosittu. Sen tarina on käännetty: se alkaa lopusta ja kulkee kohti alkua. Samaa tyyliä on käytetty esimerkiksi Spike Jonzen vuoden 1996 musiikkivideossa ”Drop”, ja ensimmäistä kertaa skottilaisen Danny Wilsonin kappaleen ”The Second Summer of Love” musiikkivideossa vuonna 1989. Chris Martin oppi laulamaan kappaleen väärinpäin kuukaudessa.Musiikkivideo kuvattiin monissa eri paikoissa ennen A Rush of Blood to the Head -kiertuetta, kuten Lontoossa ja Surreyn Bourne Woodsissa. Videon ohjasi Jamie Thraves, ja se esitettiin ensimmäistä kertaa 14. elokuuta 2002. Videossa Martin kävelee kaupungissa takaperin, esikaupunkialueille ja lopulta metsään, keräten matkalla asunsa osia. Metsän läpi käveltyään hän saapuu autolleen, menee sisään ja pyörtyy, minkä jälkeen hänen maassa maannut tyttöystävänsä lentää takaperin autoon sisään. Auto peruuttaa pois metsästä rikkoutuneen kaiteen läpi. Videon lopussa parin nähdään ajelevan tiellä. Martinin tyttöystävää näyttelee irlantilainen näyttelijä Elaine Cassidy.”The Scientistin” musiikkivideo voitti kolme palkintoa vuoden 2003 MTV Video Music Awards -palkintogaalassa osioissa ”paras yhtyeen video”, ”paras ohjaus” ja ”läpimurtovideo”. Se oli myös ehdolla vuoden 2004 Grammy-palkintogaalassa parhaana lyhytmuotoisena videona, mutta hävisi Johnny Cashin ”Hurtille”.
Roach, Martin: Coldplay: Nobody Said it was Easy.    Omnibus Press, 2003. ISBN 0711998108.  Teoksen verkkoversio.  (englanniksi)

The Simpsons Movie on vuonna 2007 ensi-iltansa saanut yhdysvaltalainen elokuva, joka perustuu animaatiosarja Simpsoneihin. Elokuvan ohjasi David Silverman, ja siinä ääninäyttelevät sarjasta tutut Dan Castellaneta, Julie Kavner, Nancy Cartwright, Yeardley Smith, Hank Azaria, Harry Shearer, Tress MacNeille ja Pamela Hayden. Gracie Films tuotti elokuvan 20th Century Foxille, ja animaation loivat Film Roman ja Rough Draft Studios. Elokuvan maailmanlaajuinen ensi-ilta oli  27. heinäkuuta 2007. Elokuvan tuottivat James L. Brooks, Matt Groening, Al Jean, Mike Scully ja Richard Sakai, ja käsikirjoituksen laatimiseen osallistui yksitoista televisiosarjan käsikirjoittajaa.
Elokuvan ensi-ilta oli Springfieldissä, Vermontin osavaltiossa. Mainoskampanjaan kuului esimerkiksi muutamien Burger King -hampurilaisravintoloiden ja 7-Eleven-kauppojen muuttaminen Simpsoneista tutuiksi Kwik-E-Marteiksi. Elokuva tuotti maailmanlaajuisesti yli 526 miljoonaa dollaria.
Suomessa elokuva nähtiin tuotantoyhtiön päätöksestä sekä dubattuna että alkuperäisversiona. Suomenkielisinä ääninäyttelijöinä toimivat muun muassa Markku Toikka, Eija Vilpas, Kiti Kokkonen ja Rinna Paatso. Suomessa elokuvaa levitti FS Film. Elokuva oli Suomen katsotuin vuonna 2007. Se julkaistiin DVD-tallenteella 3. joulukuuta 2007.
Esiintyessään eräänä päivänä Springfieldjärvellä punkyhtye Green Day kaikkine jäsenineen saa surmansa, kun järven saasteet haihduttavat heidän proomunsa olemattomiin. Kun yhtyeen keulakuva Billie Joe Armstrong ehdottaa konserttiyleisölle ympäristökeskustelua, yleisö alkaa kapinoida heitä vastaan. Yhtyeen muistoksi järjestetyssä tilaisuudessa ukki (Dan Castellaneta) saa näyn, jossa hän ennustaa, että kaupunkia kohtaa vääjäämätön tuho. Siitä huolimatta ainoastaan Marge (Julie Kavner) ottaa ukin näyn vakavasti. Lisa (Yeardley Smith) ja eräs irlantilainen poika nimeltä Colin (Tress MacNeille), johon Lisa on ihastunut, pitävät kokouksen, jossa he taivuttelevat kaupunkilaiset puhdistamaan Springfieldjärven.
Sillä välin Homer (Dan Castellaneta) adoptoi Hassuburgerilta sian ja nimeää sen ”Hämähäkkisiaksi” (myöhemmin nimeksi vaihtuu ”Harry Potta”). Homer varastoi sian ulosteet (ja jonkin verran omiaan) vuotavaan siiloon, mutta Marge käskee häntä hankkiutumaan siilosta asianmukaisesti eroon. Homer vie siilon ja Hämähäkkisian kaatopaikalle, mutta saa autojonossa istuessaan soiton Lennyltä (Harry Shearer), joka kertoo donitsikaupan joutuneen konkurssiin ja jakavan ohikulkijoille ilmaisia donitseja. Päästäkseen osille ilmaisista donitseista Homer heittää siilon lopulta Springfieldjärveen, minkä seurauksena järven saastetaso kasvaa valtavasti. Hetkeä myöhemmin eräs maaorava hyppää järveen ja nousee sieltä esiin monisilmäisenä mutanttina. Flanders (Harry Shearer) ja Bart (Nancy Cartwright) ovat vaellusretkellä aivan järven lähistöllä ja löytävät maaoravan hiukan ennen kuin EPA (Yhdysvaltain ympäristönsuojeluvirasto) ottaa sen haltuunsa. EPA:n johtaja Russ Cargill (Albert Brooks) tarjoaa Yhdysvaltain presidentti Schwarzeneggerille (Harry Shearer) viisi ”kammottavaa” vaihtoehtoa Springfieldin saastetilanteen ratkaisemiseksi. Schwarzenegger valitsee umpimähkään vaihtoehdon numero 3, minkä seurauksena Springfield suljetaan jättimäisen lasikupolin sisään. Kun poliisit löytävät järvestä Homerin siilon, vihaiset kaupunkilaiset lähtevät marssimaan Simpsoneiden taloa kohti mukanaan talikoita ja soihtuja aikomuksenaan tappaa Simpsonit. Simpsonit onnistuvat kuitenkin pakenemaan erään pihallaan olevan vajoaman kautta kupolin ulkopuolelle. Perhe löytää itselleen motellihuoneen, missä Homer kertoo perheelle uudesta suunnitelmastaan: he lähtevät Alaskaan ja aloittavat siellä uuden elämän.
Ennen pitkää Springfieldin asukkaat vahingoittavat kaupungin ylle sijoitettua lasikupolia, jolloin Cargill, joka ei tahdo, että uutinen Springfieldin kohtalosta pääsee leviämään, suunnittelee tuhoavansa koko kaupungin. Sillä välin Alaskassa Simpsonit näkevät televisiossa mainoksen, jossa Tom Hanks esittelee Springfieldin paikalle tulevaa uutta Grand Canyonia. Marge ja lapset tahtovat lähteä pelastamaan Springfieldiä, mutta Homer kieltäytyy auttamasta ihmisiä, jotka yrittivät tappaa heidät. Marge ja lapset hylkäävät Homerin ja lähtevät takaisin kotiin, mutta EPA nappaa heidät kesken matkan. Marge ja lapset palautetaan takaisin lasikupolin sisälle.
Sillä välin Homer ehtii muuttaa mielensä ja lähteä jalkaisin perheensä perään. Hän tuupertuu kuitenkin kesken kaiken hankeen ja on miltei joutua jääkarhun suihin. Salaperäinen inuiittishamaani (Tress MacNeille) pelastaa Homerin ja vie hänet igluunsa. Siellä Homer kokee ilmestyksen ja vakuuttuu siitä, että hänen on pelastettava Springfield. Kun Homer saapuu viimein Springfieldiin, paikalle lentää helikopteri, joka laskee kupolin sisään köydessä riippuvan pommin. Homer kiipeää kupolin harjalle ja laskeutuu köyttä pitkin kupoliin. Valitettavasti hän pudottaa siinä samalla köyden avulla pakoon pyrkivät kaupunkilaiset takaisin kupolin sisään. Homer ottaa pommin syliinsä ja hankkii itselleen moottoripyörän. Sitten hän tekee sovinnon Bartin kanssa ja ottaa pojan kyytiinsä ennen kuin lähtee ajamaan kupolin kylkeä pitkin sen harjalla olevaa aukkoa kohti. Bart onnistuu heittämään pommin kupolista ulos juuri ajoissa. Pommi räjähtää ja särkee kupolin vapauttaen springfieldiläiset. Cargill raivostuu suunnitelmiensa tärveltymisestä ja saapuu paikalle kiväärin kanssa ampuakseen Homerin. Maggie (Nancy Cartwright) ehtii kuitenkin pudottaa miehen päähän kiven ja tyrmätä tämän. Kaupunkilaiset ylistävät Homeria, joka ottaa Margen moottoripyöränsä kyytiin. Homer ja Marge suutelevat toisiaan ja ajavat sitten yhdessä auringonlaskuun Maggie mukanaan. Kaupunkilaiset alkavat korjata Springfieldiä takaisin entiselleen.
Simpsoneiden tuotantoryhmä oli harkinnut sarjan elokuvasovitusta jo sarjan alkuaikoina. Sarjan luoja Matt Groening ajatteli, että täyspitkä elokuva auttaisi heitä laventamaan sarjan mittasuhteita ja luomaan juonikehitelmiä, jotka olivat liian monimutkaisia TV-sarjaan. Hän aikoi tehdä elokuvan sarjan loputtua, mutta tämä suunnitelma "raukesi hyviin katsojalukuihin". Suunnitelmissa oli myös sovittaa neljännen tuotantokauden jakso "Kymmenen plus" elokuvaksi, mutta jakson laventaminen täyspitkäksi elokuvaksi osoittautui vaikeaksi. Projekti viivästyi. Oli vaikea löytää elokuvaksi riittävää tarinaa, ja ryhmällä ei ollut aikaa viedä projektia loppuun, koska sarja työllisti heidät täysin.  Groeningin toiveissa oli myös parodia Disneyn Fantasiasta, Simpstasia, mutta hanketta ei koskaan toteutettu, osin koska täyspitkän käsikirjoituksen tekeminen olisi ollut liian vaikeaa. Ennen kuolemaansa Phil Hartman sanoi haluavansa tehdä näytellyn Troy McClure -elokuvan ja monet sarjan tekijöistä ilmaisivat halunsa osallistua hankkeeseen.
Ääninäyttelijät allekirjoittivat sopimuksen elokuvan tekemisestä vuonna 2001, ja käsikirjoituksen valmistelu alkoi. Aluksi tuottajat pelkäsivät elokuvan vaikuttavan kielteisesti sarjan tuotantoon, koska henkilökuntaa ei ollut tarpeeksi molempiin projekteihin. Kun sarja eteni, uusia kirjoittajia ja animaattoreita palkattiin, jotta sarjaa ja elokuvaa voitaisiin tuottaa samaan aikaan. Groening ja James L. Brooks kutsuivat takaisin Mike Scullyn ja Al Jeanin tuottamaan elokuvaa kanssaan. David Silverman oli projektia odottaessaan lopettanut työnsä Pixarilla, ja hänet kutsuttiin ohjaajaksi. Koottiin "vahvin mahdollinen" kirjoittajatiimi, johon valittiin useita kirjoittajia sarjan varhaisilta tuotantokausilta: David Mirkin, Mike Reiss, George Meyer, John Swartzwelder ja Jon Vitti. Ian Maxtone-Graham ja Matt Selman otettiin mukaan myöhemmin ja myös Brooks, Groening, Scully ja Jean kirjoittivat osia käsikirjoituksesta. Taiteellisten erimielisyyksien vuoksi sarjan 1993 jättänyt Sam Simon ei palannut tiimiin. Entinen sarjan kirjoittaja Conan O'Brien halusi työskennellä Simpsoneiden tuotantoryhmässä uudelleen ja vitsaili: "Pelkään, että aivojeni Simpsoneita kirjoittava osa on tuhoutunut keskusteltuani neljästoista vuotta Lindsay Lohanin ja sen Tunteet pelissä -sarjan kaverin kanssa, joten eiköhän näin ole kaikkein paras." Myös ohjaaja Brad Birdin haaveissa oli elokuvan tuotantoon osallistuminen, mutta Rottatouillen kanssa työskentely vei hänen aikansa. Tuottajat solmivat FOXin kanssa sopimuksen, joka mahdollisti tuotannon lopettamisen missä vaiheessa tahansa, mikäli käsikirjoitus ei olisi tyydyttävä.Käsikirjoituksen kirjoittaminen alkoi vuonna 2003 samassa pienessä bungalowissa, jossa Groening keksi Simpsonit vuonna 1987. Kirjoittajat viettivät kuusi kuukautta keskustellen juonesta ja jokainen heistä teki luonnosmaisia ehdotuksia. Juonta pidettiin salassa ennen elokuvan ensi-iltaa. Brooks kertoi, että vierailevien journalistien oli pitänyt allekirjoittaa paperi, jossa he lupaavat pitää elokuvan juonen salassa. Jean ehdotti, että perhe pelastaisi manaatteja – idean pohjalta luotiin vuoden 2005 jakso "Pelastakaa manaatit". Esillä oli myös Truman Show -elokuvan kaltainen juonisuunnitelma, jossa hahmot huomaavat, että heidän elämänsä onkin TV-show’ta. Groening hylkäsi ajatuksen, sillä hänen mielestään Simpsonit "eivät koskaan saisi tulla tietoisiksi siitä, että he ovat julkkiksia". Groening luki kaupungista, joka yritti päästä eroon sian ulosteesta juomavedessään, ja tämä antoi alkusysäyksen elokuvan juonelle. Päätös antaa Flandersille tärkeä rooli tehtiin jo aikaisessa vaiheessa, kun Jean halusi Bartin ihmettelevän, millaista hänen elämänsä olisi, jos Flanders olisi hänen isänsä. Päätettyään lopulta juonen peruskulusta kirjoittajat jakoivat sen seitsemään osaan. Jean, Scully, Reiss, Swartzwelder, Vitti, Mirkin ja Meyer kirjoittivat kukin 25 sivua, ja ryhmä tapasi kuukautta myöhemmin yhdistääkseen seitsemän osaa yhdeksi "erittäin raa’aksi versioksi". Elokuvan käsikirjoitus oli kirjoitettu samalla tavalla kuin TV-sarjan: kirjoittajat istuivat pöydän ympärillä, heittelivät ideoita ja yrittivät saada toisensa nauramaan. Käsikirjoitus tehtiin yli sataan kertaan. Groening kuvasi haluaan tehdä elokuvasta dramaattisesti TV-sarjan jaksoa vahvemman: hän halusi "antaa jotain ennennäkemätöntä".
Elokuvan animointi alkoi tammikuussa 2006 Tikku ja Takku -pätkällä, jolle laadittiin kuvasuunnitelma ensimmäisenä. Groening kutsui elokuvan animaatiota "tahallisen epätäydelliseksi" ja "kunnianosoitukseksi käsinpiirretylle animaatiolle". Hän torjui suunnitelmat tehdä elokuvasta näytelty tai CGI-filmi. Elokuva luotiin laajakankaalle (suhteella 2.35:1), jotta ero televisiosarjaan korostuisi. Väritykseen käytettiin laajinta animaattoreiden koskaan käyttämää palettia. Animoinnissa käytettiin piirto-ominaisuuksilla varustettuja nestekidenäyttöjä (Wacom Cintiq), jotka helpottivat tuotantoa mahdollistamalla piirtämisen suoraan tietokonenäytölle. Animaation tuotanto jaettiin neljän studion kesken ympäri maailmaa: Film Roman Burbankissa (Kalifornia), Rough Draft Studios Glendalessa (Kalifornia) sekä AKOM ja Rough Draft Korea Soulissa (Etelä-Korea). Kuten TV-sarjassa, kuvasuunnittelu, hahmot, taustasommittelu ja varsinainen animointi tehtiin Amerikassa. Ulkomaiset studiot viimeistelivät animaation, kuvien vaihdokset ja digitaaliset väritysprosessit.
Ohjaaja David Silverman sanoi, että toisin kuin TV-sarjassa, jossa oli pakko tehdä valintoja, elokuva antoi heille mahdollisuuden "tuhlata huomiota joka ainoaan kohtaukseen".  Elokuvassa hahmoilla on varjot, toisin kuin sarjassa. Silverman ja animaattorit katsoivat vaikutteita saadakseen elokuvia kuten Ihmeperhe, Bellevillen kolmoset ja Mies astui junasta, koska "tavoissaan sijoitella hahmoja ne opettivat näyttämöllepanoa". Saadakseen ideoita unijaksoon he katsoivat esimerkiksi Disneyn Dumbon ja tutustuivat vanhaan Pluto-piirrettyyn Pluto’s Judgment Day. Joukkokohtauksiin haettiin vaikutteita  elokuvasta Mieletön, mieletön maailma. Silverman syventyi omiin suosikkeihinsa ohjaamistaan Simpsonit-jaksoista "Pelle Homer" ja "Radioaktiivinen mies". Mike B. Anderson, Lauren MacMullan, Rich Moore ja Steven Dean Moore ohjasivat kukin noin neljänneksen animaatiosta Silvermanin opastamana, samalla kun useat muut animaattorit työstivät kohtauksia.
Inspiraatioksi väkijoukko-kohtauksiin tuotantoryhmä tarkasteli julistetta, jossa kuvataan enemmän kuin 320 Simpsonit-hahmoa. Groening sanoi, että he yrittivät sijoittaa jokaisen hahmon elokuvaan – 98 hahmolla olisi puherooli, ja suurin osa väkijoukosta koostui jo luoduista henkilöhahmoista. Sarjan vakituiset ääninäyttelijät, Dan Castellaneta, Julie Kavner, Nancy Cartwright, Yeardley Smith, Hank Azaria ja Harry Shearer, sekä totutut sivuesiintyjät Tress MacNeille, Pamela Hayden, Marcia Wallace, Maggie Roswell, Russi Taylor ja Karl Wiedergott pitivät roolinsa. Joe Mantegna palasi Fat Tonyn roolin, vaikka tällä oli vain yksi repliikki ja hän esiintyi vain parissa kohtauksessa. Jaksoihin useita vierailevia äänirooleja tehnyt Albert Brooks palkattiin Russ Cargillin rooliin, kun hän oli kertonut tekijöille haluavansa olla mukana elokuvassa. Aluksi häntä suunniteltiin "Muutat vain kahdesti" -jaksosta tutuksi tulleen Hank Scorpion rooliin, mutta ryhmä päätti, että uuden hahmon luominen on parempi idea.
Näyttelijät tekivät ensimmäisen kolmesta lukuharjoituksesta toukokuussa 2005 ja aloittivat tuotannon loppuun asti jatkuneet viikoittaiset äänitykset kesäkuussa 2006. James L. Brooks ohjasi heitä ensimmäistä kertaa sitten sarjan varhaisten tuotantokausien. Castellanetan mielestä äänityssessiot olivat "jännitteisempiä" ja "emotionaalisesti dramaattisempia" kuin televisiosarjan äänitykset. Jotkut yli sataan kertaan äänitetyt kohtaukset, kuten Margen videoviesti Homerille, uuvuttivat ääninäyttelijät.Kun elokuvan aloittavaa konserttikohtausta kirjoitettiin, mielessä ei ollut mitään tiettyä bändiä. Green Day otettiin rooliin, koska yhtyeen jäsenet olivat toivoneet pääsevänsä elokuvaan vierailemaan. Myös Tom Hanks suostui esiintymään elokuvassa itsenään vain yhden puhelinsoiton perusteella. Kaikki rakastavat Raymondia -sarjan luoja Philip Rosenthal antaa äänen isähahmolle, joka esiintyy "uusi Grand Canyon" -mainoksessa Hanksin kanssa. Aikarajoitusten vuoksi lukuisia äänitettyjä vierailijoiden esityksiä jouduttiin leikkaamaan. Minnie Driver esitti holhoavan suremisneuvojan osan kohtauksessa, joka leikattiin. Edward Nortonilta äänitettiin Woody Allen -vaikutteinen rooli miehenä, joka murskautui kun kupoli rakennettiin. Ääntä pidettiin liian hämmentävänä, joten Castellaneta äänitti Nortonin dialogin uudestaan erilaisella äänellä. Isla Fisher ja Erin Brockovich tekivät cameo-roolit, mutta heidän kohtauksensa leikattiin lopullisesta versiosta. Kelsey Grammer äänitti useita repliikkejä Sideshow Bobille, jonka piti esiintyä useassa kohdassa, mutta myös nämä kohtaukset leikattiin. Myös Johnny Knoxvilleä tarjottiin mahdolliseksi vierailijaksi.Vaikka Arnold Schwarzeneggerin ääntä ei käytetäkään, hän esiintyy elokuvassa Yhdysvaltain presidenttinä. Arnold Schwarzenegger ei kuitenkaan voisi päästä presidentiksi oikeassa elämässä, koska hän ei ole syntynyt Yhdysvalloissa. Hänet valittiin virassa olevan George W. Bushin sijasta, jotta "elokuva ei vanhentuisi kahdessa vuodessa". Brooks oli hermostunut ideasta – Schwarzeneggerin suosio oli heikentymässä, mutta "toivomme hänen tekevän poliittisen comebackin". Animaattorit aloittivat piirtämällä tarkan karikatyyrin Schwarzeneggeristä, mutta yksi tekijöistä ehdotti presidentiksi muunneltua versiota Rainier Wolfcastlen hahmosta. Ajatusta kehitettiin lisäämällä Schwarzeneggerin karikatyyriksi luodun Wolfcastlen hahmoon lisää ryppyjä ja erilainen hiustyyli.Elokuvasta tehtiin myös dubattuja versioita eri kielille. Suomenkielisessä versiossa ääninä ovat muun muassa Anna Abreu (Rod) ja Suosikki-lehden silloinen päätoimittaja Katja Ståhl. Elokuvasta levitettiin Suomessa 15 dubattua kopioita valkokankaalle.
Elokuvan jokaista puolta analysoitiin jatkuvasti ja juonikulkuja, vitsejä sekä hahmoja kirjoitettiin uusiksi. Vaikka useimpiin animaatioelokuviin ei budjettisyistä tehdä suuria muutoksia aktiivisen tuotannon aikana, The Simpsons Movien tekijät jatkoivat editointia vuoteen 2007. Jotkut muutoksista tehtiin niinkin myöhään kuin toukokuussa vain kaksi kuukautta ennen elokuvan ensi-iltaa. James L. Brooks huomautti, että "70 % [yhden trailerin] jutuista perustui tilanteeseen kahdeksan viikkoa sitten, eivätkä ne ole enää mukana elokuvassa". Groeningin mukaan materiaalia leikattiin kahden elokuvan tarpeisiin. Useita hahmoja luotiin, mutta leikattiin pois, koska ne eivät olleet tarpeeksi antoisia. Alun perin Marge sai profeetallisen näyn kirkossa. Kirjoittajat pitävät tätä liian synkkänä, ja isoisä Abe sai korvata Margen. Lisan ja Colinin ihastumisen osuutta muuteltiin tämän tästä. Colinin nimiä olivat aluksi Dexter ja Adrien, ja hänen ulkonäkönsä kävi läpi täydellisen muutoksen. Yksi idea oli kehitellä Milhousen ihastumista Lisaan, mutta kirjoittajat tajusivat, että "yleisölle Milhousen pitkäaikainen ihastus Lisaan ei ollut niin tuttua kuin he olivat luulleet". Takaa-ajo kohtaus, jossa Homer heittää liekehtiviä muumioita rekka-autosta, korvattiin "tunteellisemmilla ja realistisemmilla" kohtauksilla motellissa ja karnevaaleilla, jotka mahdollistivat tahdin vaihdoksen.Lisää muutoksia tehtiin maaliskuussa 2007 Portlandissa (Oregon) ja Phoenixissä (Arizona) annettujen ennakkonäytösten jälkeen. Yksi poisto oli Kangin ja Kodosin voimakas elokuvaan kohdistuva kritiikki lopputekstien aikana. Monet ennakkonäytösyleisöstä pitivät alkuperäistä elokuvaa liian karkeana ja jotkut Homerin käytöstä liian epäystävällisenä, joten useita kohtauksia miedonnettiin, jotta hän vaikuttaisi mukavammalta. Russ Cargill suunniteltiin moneen kertaan; alun perin hän oli vanhempi mies, jonka puhetavan Albert Brooks perusti Donald Rumsfeldin ääneen. Vanhempi malli oli sama, jota Burger King oli käyttänyt toiminta-figuurissaan. Cargillin kohtaus Bartin ja Homerin kanssa elokuvan päätöksessä lisättiin täydentämään hänen tarinansa, ja myös "Spider-Pig"-vitsi oli myöhäinen lisäys.  Yhdessä poistetussa kohtauksessa, juuri ennen kuin kupoli lasketaan Springfieldin päälle, johtaja Burns muistuttaa katsojia siitä, että tämä on viimeinen kohta elokuvassa, jolloin he voivat saada rahansa takaisin. Poistettuja kohtauksia olivat myös Homerin ja makkararekkakuskin kohtaaminen, Plopper-sian esiintyminen lopussa sekä useat musiikkinumerot. Uutiskatsaus, jossa esiteltiin kupolin vaikutuksia arkielämään, kuten maanviljelyyn ja urheiluun, leikattiin, koska se ei sopinut elokuvan kokonaisuuteen.
James L. Brooks valitsi hyvän ystävänsä Hans Zimmerin säveltämään elokuvan musiikin, koska he olivat tehneet yhteistyötä ennenkin. Zimmeristä tuntui, että elokuvan säveltäminen oli "ainutlaatuinen tilaisuus" ja hän yritti "kokeilla ja ilmaista Simpsoneitten tyyliä kyllästyttämättä yleisöä". Hän käytti Danny Elfmanin alkuperäistä Simpsonit-teemaa, mutta toivoi ettei käyttäisi sitä liikaa. Zimmer loi teemoja jokaiselle Simpsoneiden perheejäsenelle. Homerin teema oli tärkein ja Zimmer myös sävelsi pienempiä teemoja Bartille ja Margelle.  TV-sarjaan paljon musiikkia säveltänyttä Alf Clausenia ei pyydetty säveltämään elokuvamusiikkia, ja tämä huomautti: "joskus olet tuulilasi, joskus olet ötökkä".Sen lisäksi, että Green Day esiintyi elokuvassa, se levytti oman versionsa Simpsonit-teemasta ja julkaisi sen singlenä. Elokuvassa Green Dayn muistotilaisuudessa soitetaan hautajaisversio yhtyeen kappaleesta "American Idiot". Zimmer teki "Spider-Pig"-laulusta kuoroversion, jota ei ikinä sisällytetty elokuvaan.
Elokuva on erilaisten kulttuurillisten vaikutteiden ja vihjeiden kyllästämä. Green Day soittaa kappaleen "Käyn kohti sinua, oi Herrani" viuluilla, kun heidän proomunsa uppoaa, mikä viittaa elokuvaan Titanic. Kohta, jossa Bart ajaa skeittilaudalla alastomana ja erilaiset esineet peittävät hänen sukupuolielimensä, on viittaus elokuvaan Austin Powers – kumma jätkä. Homerin ja Margen rakkauskohtaus parodioi Disney-elokuvien tyyliä, kun eläimet auttavat heitä riisuutumaan. Alun perin kohtauksessa käytettiin musiikkia elokuvasta Ihmemaa Oz ja vasalla oli valkoisia täpliä, koska tekijät eivät halunneet viitata liian selvästi Bambiin. Bart jäljittelee Mikki Hiirtä junassa kutsuessaan itseään "pahan yhtiön maskotiksi". Kun Lenny soittaa Homerille, tämän soittoääneksi paljastuu Nokia tune. Alaskassa Homer pelaa Grand Theft Walrusia, joka parodioi suosittua videopelisarjaa Grand Theft Auto. Pelissä Homerin hahmo ampuu steppaavan pingviinin viittauksena elokuvaan Happy Feet. "Spider-Pig" -laulu on parodiaa vuoden 1967 Hämähäkkimies-animaatiosarjasta. Lisan luennon nimi on "Ärsyttävä totuus", joka parodioi Al Goren elokuvaa Epämiellyttävä totuus. Pomminpurkajarobotti perustuu Vincent D'Onofrion hahmoon Leonard "Pyle" Lawrence elokuvasta Full Metal Jacket, jossa hahmo tekee itsemurhan samalla tavalla. Elokuvan lopussa yleisön juhlinta viittaa Tähtien sota: Episodi VI – Jedin paluu -elokuvaan ja Carl näyttää samalta kuin Lando Calrissian.Alaskaan muuttamisen johdosta Homerille annettu tuhannen dollarin lahjoitus viittaa Alaskan vuosittain asukkailleen maksamiin öljytuotto-osinkoihin, jotka vuonna 2007 olivat 1 654 dollaria asukasta kohti. Homerin lähtiessä Eski-Moe's -kapakasta hän tarttuu rekkaan, joka kyyditsee hänet takaisin kotiin, mikä on kunnianosoitus näyttelijä Buster Keatonille. Ilmestyskohtaus viittaa elokuvaan Brazil – tämän hetken tuolla puolen ja Salvador Dalin taiteeseen. Hillary Clinton esiintyy Tikkun varapresidenttinä ja örkit teoksesta Taru sormusten herrasta esiintyvät eräissä kohtauksissa.Elokuvasta on leikattu pois kohtaus, jossa Marge ja lapset esiintyvät keskusteluohjelmassa The View levittäen springfieldiläisille uutista kaupungin tuhosta. Kohtauksessa oli määrä näyttää myös Russ Cargillin ja Joy Beharin pyssytaistelu. Toisessa poistetussa kohtauksessa Moe kuvailee Springfieldin muuttuvia tiloja, joista yksi oli Disneylandin laite Autopia. Mukana oli useita viittauksia Simpsoneihin, kuten jaksoon "Huimapää rullalaudalla", jossa ambulanssi ajoi päin Springfieldin kukkulaa. The Carpenters -yhtyeen kappale "(They Long to Be) Close to You" soi Homerin ja Margen häävideon aikana, jossa näytettiin kohtauksia pariskunnan parhaista hetkistä. Elokuvan ensimmäisen uutislähetyksen loppukevennyksessä kupolia vasten iskeytyvät pääskyset ovat Swelloweja Pokémon-sarjasta.
Al Jeanin mukaan elokuvan sanoma on, että "miehen pitäisi kuunnella vaimoaan". Lisäksi elokuva on parodia kahdesta ajankohtaisesta kysymyksestä, uskonnosta ja ympäristöliikkeestä. Ympäristöteemaan liittyy Homerin saastuttama Springfieldin järvi, Green Dayn esiintyminen sekä Lisan ja Colinin romanssi. Russ Cargillin konnahahmo on ympäristövirasto EPAn johtaja. Kriitikko Ed Gonzalez väitti, että juoni oli satiirinen kommentti hallituksen tapaan reagoida hurrikaani Katrinan tuhoihin New Orleansissa. Empire-lehden Ian Nathan arvosteli tätä aihetta väittäen, että se teki "elokuvasta selkeän poliittisen, jopa poleemisen ohjelmajulistuksen".Uskontoon liittyvät Abraham Simpsonin uskonnollinen hurmos ja se, että Marge luuli tämän sanojen olevan viesti Jumalalta. Kun Groeningilta kysyttiin, uskoiko hän elokuvan loukkaavan ihmisiä, hän vitsaili, että elokuvassa "vaikuttaa erittäin aktiivinen Jumala". The Gospel According to The Simpsons -kirjan kirjoittaja Mark I. Pinsky sanoi, että "elokuva käsittelee aitoa uskoa kunnioittavasti, mutta kaikenlaista uskonnollista teeskentelyä ja tekopyhyyttä se katsoo karsaasti". Hänen mukaansa kohtaus, jossa Moen kapakan kanta-asiakkaat vaihtavat paikkaa kirkkoon, yritti "paljastaa kaikkien meidän inhimillisen erehtyväisyyden". Analysoidessaan Ned Flandersin roolia hän kirjoitti: "Simpsoneiden pyrkimys kuvata kaikkia eri puoliamme tekee siitä niin rikkaan ja hauskan kuvauksen monimutkaisesta suhteestamme uskontoon". Viittauksena raamatulliseen kertomukseen Aatamista ja Eevasta Eedenin puutarhassa animaattorit lisäsivät omenapuun Lisan ja Colinin taakse heidän ensimmäisessä kohtauksessaan. Puita käytettiin elokuvassa jokaisessa tärkeässä tai tunteellisessa kohtauksessa.
20th Century Fox ilmoitti 1. huhtikuuta 2006, että elokuvan kansainvälinen ensi-ilta tulisi olemaan 27. heinäkuuta 2007. Australiassa ja Isossa-Britanniassa elokuva julkaistiin päivää aikaisemmin. Elokuvan juonesta paljastettiin vain vähän ensi-iltaa edeltävinä viikkoina. Groening sanoi uskovansa, etteivät ihmiset "katso lehden TV-sivuja ja ajattele, 'Katsonpa tämän viikon Simpsonit, koska pidän juonesta.' Sitä vain virittäytyy tunnelmaan ja katsoo mitä tuleman pitää".Fox järjesti kilpailun Yhdysvaltain kuudentoista Springfield-nimisen kaupungin kesken siitä, missä niistä järjestettäisi elokuvan Amerikan ensi-ilta. Jokainen Springfield tuotti elokuvan, jossa selitettiin miksi juuri heidän kaupunkinsa tulisi toimia ensi-illan isäntänä, ja tulos päätettiin USA Todayn verkkosivuilla järjestetyssä äänestyksessä.Minnesotan Springfield jättäytyi kilpailusta 31. toukokuuta 2007. Voittajaksi julistettiin 10. heinäkuuta Vermontin Springfield, joka voitti Illinoisin pääkaupungin Springfieldin äänin 15 367 – 14 634. Kaikki muut 14 kilpailijakaupunkia järjestivät pienempiä näytöksiä 26. heinäkuuta. Springfield Vermontissa isännöi elokuvan maailman ensi-illan 21. heinäkuuta. Perinteisen punaisen maton sijasta käytettiin keltaista.Elokuvan ikärajaksi Motion Picture Association of America asetti PG-13 sen sisältävän "epäkunnioittavan huumorin" takia. Tuotantoryhmä oli odottanut juuri tätä ikärajaa. British Board of Film Classification ei leikannut elokuvaa ja luokitteli sen sallituksi kaiken ikäisille, mutta suositteli aikuisen läsnäoloa alle kahdeksan vuotiaiden kanssa (PG). BBFC:n edustaja sanoi lyhyestä alastonkohtauksesta, että "luonnollinen alastomuus ilman seksuaalista sisältöä on sallittu PG-luokituksen elokuvissa". Suomen Valtion elokuvatarkastamon tarkastajat Hanna Happo, Teppo Esko ja Leena Karjalainen antoivat elokuvan ikärajaksi K-7. Tarkastajijen mukaan elokuvassa oli "animaation kontekstissa makaaberia huumoria, groteskeja väkivaltatilanteita, lievää pelottavuutta ja voimakkaita tehosteita".
Elokuvan ensimmäinen traileri ilmestyi Ice Age 2 -elokuvan yhteydessä. Traileri oli 25 sekuntia pitkä. Kauppaketju 7-Eleven muutti 11 Yhdysvaltojen kaupoistaan ja yhden Kanadan kaupoistaan Kwik-E-Marteiksi, mikä maksoi noin 10 miljoonaa dollaria. 7-Eleven myi myös Simpsonit-aiheisia tuotteita useissa kaupoissa: Simpsoneista tuttuja pirtelöitä ("Squishees"), "Buzz-kolaa", "Krusty-O's" -muroja sekä "Pinkin elokuvan donitseja". Tämä kampanja nosti muunnettujen 7-Eleven kauppojen myyntivoittoja 30 prosentilla. Osana erästä toista kampanjaa Homer esitti animoidun alku-monologin Jay Lenon talk-show’hun The Tonight Show 24. heinäkuuta 2007.Erilaisia kampanjoita käynnistettiin ympäri maailmaa. Uuden-Seelannin Canterburyssä, Springfield-nimisessä kylässä pystytettiin "pinkki jättiläisdonitsi" kylän nimen kunniaksi. Dorsetissa Englannissa Homerin kuva maalattiin Cerne Abbasin jättiläisen kalkkikaiverruksen viereen. Paikalliset uuspakanat raivostuivat ja suorittivat sadetaikoja pestäkseen kuvan pois.McFarlane Toys kehitteli elokuvaan perustuvan toimintafiguurisarjan, EA Games julkaisi The Simpsons Gamen samanaikaisesti kuin elokuvan DVD julkaistiin, vaikka pelin juoni ei perustunut elokuvaan. Samsung julkaisi The Simpsons Movie -puhelimen, ja Microsoft tuotti rajoitetun erän elokuvaan pohjautuvan Xbox 360-laitteen. Ben & Jerry's kehitti Simpsonit-teemaisen jäätelön, joka maistui oluelta ja donitsilta ja oli nimeltään "Duff & D'oh! Nuts". Windows Live Messenger tarjosi käyttäjilleen mahdollisuuden ladata ilmainen animoitu sisältö keskusteluissa käytettäväksi. Burger King tuotti sarjan Simpsonit-leluhahmoja joita annettiin lasten aterioiden mukana sekä TV-mainosten sarjan tämän tuotteen myynnin edistämiseksi. Myös Suomen Hesburger-ketju kampanjoi lastenaterioitaan Simpsonit-leluhahmojen kera. JetBlue Airways järjesti sarjan arpajaisia, joissa voittoina oli matka elokuvan ensi-iltaan Los Angelesiin. Yhtiö järjesti myös lennoillaan mahdollisuuden katsoa Simpsoneille omistettua elokuvakanavaa.
Rotten Tomatoes -sivuston mukaan 220 arvostelun perusteella kriitikoiden arvosteluista 88 prosenttia oli myönteisiä. Metacritic-verkkosivustolla se sai suhdeluvuksi 80/100 36 arvostelusta, mikä tarkoittaa "yleisesti myönteistä arvostelua." Englantilaiset sanomalehdet The Guardian ja The Times antoivat molemmat elokuvalle neljä viidestä tähdestä. The Timesin James Bonen mukaan elokuva "voi olla ylpeä samoista ovelista kulttuurisista viittauksista ja loistokkaista välähdyksistä, jotka ovat tuoneet TV-sarjalle pikkulapsista vertailevan kirjallisuudentutkimuksen tohtoreihin yltävän katsojakunnan." The Guardianin Peter Bradshaw sanoi, että elokuva "antaa kaiken, mitä vain voi haluta", ja että hänen mielestään "85 minuuttia ei riitä tekemään oikeutta seitsemälletoista vuodelle nerokasta komediaa". Ed Gonzalez ylisti elokuvan poliittista sanomaa rinnastaen alun Tikku ja Takku -sarjakuvan myöhempään kuvaukseen presidentti Schwarzeneggerin tilanteesta mutta myös sen visuaalisia piloja. Randy Shulman ylisti näyttelijöitä, joiden äänityöskentely hänen mukaansa "on noussut taituruudeksi, joka ylittää pelkän vuorosanojen lukemisen". Erityisesti hän kehui Kavneria, jonka "esitys oli syvempi kuin koskaan".Roger Ebert antoi positiivisen arvion, mutta myönsi, ettei "yleensä kuulu TV-animaatioista kehitettyjen elokuvien ihailijoihin." Hän kuvaili elokuvaa "samaan aikaan radikaaliksi ja yksinkertaiseksi, vallankumoukselliseksi ja hyväsydämiseksi, tahattomasti loukkaavaksi". Timen Richard Corliss sanoi, että elokuva "ei yritä olla törkeämpi tai kieroutuneempi, vain isompi ja parempi".USA Todayn elokuva-arvostelija Claudia Puig sanoi, että tarina riittää "täyspitkään elokuvaan, kiitos nokkelan juonen ja lakkaamattoman mitään kunnioittamattoman huumorin", mutta että jotkut fanit "voivat kaivata suosikkihahmojaan". Patrick Colan uskoi, että elokuva "saattaa olla parasta [Simpsonit] -kamaa sitten kausien 12 tai 13", ja ylisti animaatiota, mutta sanoi myös, että hahmojen kuten Sarjakuvahemmo ja Seymour Skinner esiintymiset olivat "pieniä ja tylsiä".The Hollywood Reporterin Kirk Honeycutt kehui elokuvan hyväntuulisuutta, ja sanoi, että nauruja "on kaiken kokoisia". Hän huomautti myös, että "Simpsoneiden tuominen valkokankaalle ei ole tuonut paljoa uutta."Varietyn Brian Lowry kutsui elokuvaa "nokkelaksi, mitään kunnioittamattomaksi [ja] satiiriseksi", mutta huomautti, että sen ainekset riittävät televisiosarjan jaksoa pidemmäksi vain "juuri ja juuri". Lisa Schwarzbaum ylisti ääninäyttelijöitä, mutta huomautti, että "toimintajaksot ontuvat silloin tällöin". Verratessaan elokuvaa sarjan varhaisiin jaksoihin Stephen Rowley totesi, että elokuvalla "on enemmän tarjottavaa kuin sarjalla myöhäisinä vuosina, mutta siitä puuttuu vielä paljon sitä, mikä teki siitä niin virkistävän".Negatiivista palautetta tuli Empire-lehdeltä, jossa arvostelija Ian Nathan vertasi elokuvaa uudistettuun Coca-Cola-reseptiin New Coke, pitäen molempia "äärimmäisen epäonnistuneina". Phil Villarrealin mielestä elokuvassa oli "liian vähän naurun arvoisia hetkiä", ja että "uusien aluevaltausten sijaan elokuva turvautuu entuudestaan tuttuun". Sheila Johnston kritisoi elokuvan tempoa ja vitsien määrää sanoen, että "puhtia puuttuu paikoitellen", ja että elokuva oli "koomisten sähikäisten yhteislaukaus, jotkut niistä erittäin hauskoja, toiset ontuvia". David Edwards oli samaa mieltä ja kirjoitti, että vaikka "puolen tunnin show rullaa hienosti", "loppu laahustaa äärimmäisen tylsästi". Cosmo Landesman uskoi, että "huumori oli menettänyt satiirisen purevuutensa ja älynsä", ja että "suuri osa komediasta rakentuu Homerin idioottimaisuuden varaan." Bruce Newman kritisoi sarjan sivuhahmojen lyhyitä esiintymisiä ja piti elokuvaa "pettymyksenä".
Elokuva sai Suomessa kriitikoilta hyvän vastaanoton. Useimmissa arvosteluissa elokuva sai neljä tähteä. Eniten elokuvaa kritisoitiin sen suomi-dubbauksista. Helsingin Sanomien Nyt-viikkoliitteen Jarkko Jokelainen sanoi, että Homerin ääninäyttelijä Markku Toikka ei voinut ylittää Dan Castellanetaa, mutta sen sijaan Eija Vilpas Margen äänenä ja Aku Laitinen Mr. Burnsin äänenä saivat kiitosta. Myös Elokuvateatteri.comin kriitikko Jesse Itkonen antoi täydet viisi tähteä, mutta hänen mukaansa dubbaus oli "kulttuurillinen rikos": se tuhosi elokuvan charmin ja oli täysin turha, koska elokuva ei ole suunnattu alle kouluikäisille lapsille. Suosikin arvostelussa sanottiin, että elokuva ei ollut "yhtään sen ilkeämpi tai pisteliäämpi kuin keskimääräinen Simpsonit-episodi, ja silti paljon älykkäämpi ja kriittisempi kuin keskimääräinen amerikkalainen viihde".Film-O-Holicin Jussi Lahtonen kritisoi sivuhahmojen, kuten Apun, Burnsin ja konnahahmo Russ Cargillin liian pieniä rooleja. Iltalehden verkkolehden Olli Kangassalo kehui elokuvaa, mutta sanoi sen juonen olevan hieman rutiininomainen. Plazan Olli Sulopuisto oli huojentunut elokuvan hauskuudesta, sillä hänen mukaansa sarjan nykyiset jaksot eivät yllä parhaiden vuosien tasolle. MTV3:n Outi Heiskanen moitti elokuvaa vain tavallista pidemmäksi tv-episodiksi. Myös FilmiFINin Markus Laitinen piti elokuvaa tuoreudestaan ja elokuvamaisuudestaan huolimatta tavallisena Simpsonit-jaksona. Myös YleX:n Tuomas Rajala sanoi, että elokuvan "resepti on lähes sama kuin itse TV-sarjassa, eikä elokuvaa voisi edes erottaa sarjasta muuten kuin pituutensa vuoksi. [...] Syytä elokuvan katsomiselle valkokankaalla on hankala löytää, suuri kuva ja hyvä ääni eivät tuo mitään lisää elokuvakokemukseen".Viihdeimperiumin Päivi Laajalahden muuten positiivisessa arviossa todettiin, että elokuva "luottaa tv-sarjan taikaan eikä pyri luomaan mitään suurta". Myös V2:n Jari Tapani Peltonen sanoi, että elokuvan kaikki tapahtumat on nähty jo aiemmin sarjan jaksoissa. FilmGoerin Antti Honkala oli samaa mieltä, mutta piti siitä huolimatta elokuvaa yhtenä vuoden parhaimmista.Stara.fi-verkkosivulla todettiin, että elokuvan "punainen lanka on kuitenkin alkuirrottelujen jälkeen odotettua melankolisempi ja vaisumpi, mutta toki tutulla Simpsonit -huumorilla höystettyä". Keskisuomalainen-lehti raportoi, että "huumori toimii, mutta satiiri saisi olla purevampaa": ympäristöaktivistit ja kiihkouskovaiset ovat liian helppo pilkan kohde. Kalevan Kati Valjus kommentoi, että "taattuun Simpsonit-tyyliin puolitoistatuntinen elokuva tarjoaa läjäpäin tilannekomiikkaa, mutta tuntuu paikka paikoin pitkitetyltä". Telvis.fi -verkkosivun arvostelussa todettiin, että "nauru raikaa, mutta kokonaisuutena elokuva ei yllä parhaimpien TV-jaksojen tasolle.
Yhdysvalloissa The Simpsons Movie tuotti ensimmäisenä päivänään 30,7 miljoonaa dollaria, mikä oli kaikkien aikojen 16. paras ensi-iltapäivän tulos; jos laskuihin otetaan vain elokuvat, joilla ei ole jatko-osia, oli tulos kolmanneksi paras. Elokuva tuotti ensimmäisenä viikonloppunaan yhteensä 74 miljoonaa dollaria ja oli katsojalukujen kärjessä. Tulos oli kaikkien aikojen neljänneksi paras heinäkuun ensi-iltaviikonlopulle, ja paras, jos mukaan ei lasketa elokuvia, joilla on jatko-osia. Tämä ylitti reippaasti Foxin odottamat 40 miljoonan tuotot.Tulos rikkoi Yhdysvalloissa useita lipputuloennätyksiä, kuten korkeimman viikonlopun bruttotuoton ei-tietokonepohjaiselle animaatioelokuvalle ja televisiosarjaan perustuvalle elokuvalle – se ohitti jopa Vaarallinen tehtävä II:n. Viikonlopun bruttotuotto oli kolmanneksi paras animaatioelokuvalle. Elokuva aloitti kansainvälisten lipputuottojen huipulta: se tuotti 96 miljoonaa dollaria 71 ulkomaassa, joista 27,8 miljoonaa Britanniassa (toiseksi paras aloitus valkokankaalla 20th Century Foxin elokuvalle Britanniassa). Katsojamäärä oli yli puolet ennätyksellisestä 5,5 miljoonasta katsojasta Britanniassa tuona viikonloppuna. Australiassa elokuva tuotti 13,2 miljoonaa Australian dollaria, mikä on kolmanneksi paras tuotto ensi-iltaviikonlopulle maassa, ja paras animoidulle elokuvalle. Yhdysvaltojen ulkopuolella elokuva tuotti parhaiten Britanniassa ja toiseksi parhaiten Saksassa (yhteissumma 36 289 250 dollaria). Elokuvan maailmanlaajuinen tuotto oli kaiken kaikkiaan yli 526 miljoonaa dollaria.Elokuvan levitysyhtiö FS Film reportoi, että Suomessa The Simpson Movien näki ensi-iltana perjantaina yli 30 000 katsojaa ja se keräsi noin 250 000 euron lipputulot. Tämä on animaatioelokuvien kaikkien aikojen paras ensi-iltatulos Suomessa. Elokuva oli ensimmäisellä sijalla viikolla 31/2007 lyömällä elokuvat Harry Potter ja Feeniksin kilta ja Die Hard 4.0. Kahden ensimmäisen viikonlopun aikana elokuvan kävi katsomassa yli 200 000 suomalaista. The Simpsons Movie oli Suomessa vuoden 2007 katsotuin elokuva 400 000 katsojalla.
The Simpsons Movie voitti palkinnot parhaasta komediaelokuvasta British Comedy Awardsissa, parhaasta animaatiosta ITV:n National Movie Awardsissa ja parhaasta elokuvasta Englannin Nickelodeon Kids' Choice Awardsissa. Se voitti muun muassa elokuvat Harry Potter ja Feeniksin kilta, Pirates of the Caribbean: Maailman laidalla ja Shrek kolmas. Elokuvan traileri palkittiin Golden Trailer Awardilla. Forbes nimesi elokuvan vuoden kolmanneksi parhaaksi ja se sai kolme ehdokkuuta vuoden 2008 Annie-gaalassa (paras animaatioelokuva, paras elokuvaohjaus, paras käsikirjoitus ja paras elokuvan äänirooli Julie Kavnerille). Kaikki neljä palkintoa voitti Rottatouille. The Simpsons Movien kotisivu sai Webby-palkinnon parhaasta elokuvan kotisivusta.The Simpsons Movie oli ehdolla vuoden 2008 Golden Globessa parhaaksi animaatioelokuvaksi, BAFTAssa parhaaksi animaatioelokuvaksi ja elokuvatuottajien killan palkintosarjassa (Producers Guild Award) parhaaksi animoiduksi teatterielokuvaksi. Muita ehdokkuuksia olivat parhaan animaation tai multimediateoksen Satelliitti-palkinto, Chicagon elokuvakriitikoiden liiton parhaan  animaatioelokuvan palkinto ja Broadcast Film Critics -liiton parhaan animaatioelokuvan palkinto.
Ennen julkaisuaan elokuva oli ehdolla vuoden 2007 MTV Movie Awardsissa tittelillä "Best Summer Movie You Haven't Seen Yet" (paras kesäelokuva, jota et ole vielä nähnyt) - palkinnon voitti Transformers. Teen Choice Awardin The Simpsons Movie hävisi elokuvalle Hairspray ja People's Choice Awardsin parhaan komedian tittelin elokuvalle Paksuna. Suomessa elokuva voitti YleX:n Tuorein 2007 -kilpailussa parhaan ulkomaisen elokuvan tittelin.
Elokuva julkaistiin DVD:nä ja Blu-raynä maailmanlaajuisesti 3. joulukuuta 2007 ja Yhdysvalloissa 18. joulukuuta 2007. Julkaisu sisältää tuottajien ja animaattoreiden kommenttiraitoja, kuusi poistettua kohtausta sekä valikoiman elokuvan promootio-aineistoa.  Viimeistelemätön kohtaus, jossa kaupunkilaiset laulavat Springfieldin hymniä, liitettiin Simpsoneiden kymmenennen tuotantokauden DVD-boksiin.DVD:n julkaisun mainoskampanjaan liittyi Yhdysvalloissa muun muassa Empire State Buildingin keltainen juhlavalaistus. Tämä oli ensimmäinen kerta, jolloin rakennusta käytettiin elokuvan mainostamiseen. Isossa-Britanniassa Fox käynnisti viiden miljoonan punnan mainoskampanjan. Se myös solmi 1,6 miljoonan punnan sopimuksen Yoplait-yhtiön kanssa The Simpsons Movie jogurtin valmistamisesta Frubes-tuotesarjaan. Ensimmäisellä viikolla elokuvan DVD nousi Yhdysvaltojen DVD-listojen kärkeen ja se tuotti 11,8 miljoonan dollarin vuokratulot. Julkaisijana toimi Suomessa FS Film. DVD-julkaisun "Special Stuff - koosteita" sisältää American Idol -pätkiä ja trailereita elokuvasta.
Hans Zimmer: The Simpsons Movie (Pahvikansi).    Hal Leonard Corporation, 2007. ISBN 1423451988.    (englanniksi)

The Sixties Blondies on lauluyhtye, joka esittää 1960-luvun musiikkia. Yhtyeeseen kuuluvat Eeva-Leena Pokela, Kati Borg-Penttilä ja Irma Tapio. Yhtye täydentää Back to the Sixties -yhdistyksen musiikkitarjontaa, ja The Sixties Blondies esiintyy BTS Housebandin kanssa erilaisissa 

The Spirit of Rebellion on suomalaisen metalliyhtyeen Thyranen toinen studioalbumi. Se julkaistiin vuonna 2000 levymerkillä Spikefarm Records.

The Sword on amerikkalainen heavy metal-yhtye, joka perustettiin Austinissa, Texasissa vuonna 2003. Alusta lähtien bändi  koostui laulaja ja kitaristi John D. Cronisesta, kitaristi Kyle Shuttsta ja basisti Bryan Richiestä, ja lokakuussa 2011 liittyi rumpali Santiago "Jimmy" Vela.

The Undertones on vuonna 1975 Pohjois-Irlannin Derryssä perustettu punkrockia, power poppia ja uutta aaltoa edustava yhtye, jonka suurin ja tunnetuin hitti on ”Teenage Kicks” vuodelta 1978. Tästä klassikosta ovat tehneet omat versionsa muun muassa Ash, Busted ja Nouvelle Vague.
Ensimmäisen kokoonpanonsa aikana yhtye siirtyi jatkuvasti punkrockista popimpaan suuntaan. The Undertones hajosi vuonna 1983, mutta palasi jälleen yhteen 1999 ilman laulaja Feargal Sharkeytä.
Vuonna 2006 Undertonesin singlehitti ”Jimmy Jimmy” soi ainakin kahteen kertaan Conan O'Brienin viihdeohjelmassa Max Weinberg Sevenin esittämänä.

The X Factor on heavy metal -yhtye Iron Maidenin kymmenes studioalbumi, joka julkaistiin vuonna 1995. Albumilla oli solistina ensimmäistä kertaa Blaze Bayley. 
Tällä albumilla Iron Maiden otti sanoituksissaan ensimmäisen kerran askeleen hieman aikuismaisempaan suuntaan. Se sai jokseenkin huonot arvostelut lehdistöltä varsinkin niiltä, jotka olivat tottuneen vanhaan sarjakuvamaisempaan Iron Maideniin. 
The X Factor on myös Iron Maidenin siihenastisista albumeista synkin. Suurimman osan kappaleista on kirjoittanut Steve Harris, joka albumin kirjoittamisen aikoihin oli kokenut avioeron ja hänen isänsä oli juuri kuollut. Hänen mielestään se oli varmasti rankinta aikaa hänen elämässään.The X Factor nousi brittilistalla sijalle kahdeksan ja Suomessa sijalle kaksi. Albumi ei menestynyt kaupallisesti aikaisempien Iron Maiden -albumien veroisesti. Yhdysvalloissa listasijoitus oli Billboard 200 -listalla vaatimaton 147.Levyllä on paljon matalia ja dempattuja riffejä, mutta myös kauniita ja melodisia riffejä. Niitä on erityisesti kappaleissa "Sign of the Cross" ja "Fortunes of War".
Yhtye kertoi Blaze Bayleyn valinnasta uudeksi laulusolistiksi ennen joulua 1993. Blaze Bayleyn mukaan liittyminen Iron Maideniin "muutti hänen elämänsä kokonaan". Bayley lauloi ennen Wolfsbane-yhtyeessä.
Iron Maiden aloitti kappaleiden kirjoittamisen albumille The X Factor tammikuussa 1994. Albumia äänitettiin yli vuoden verran basisti Steve Harrisin kotistudiolla, jonka nimi oli Barnyard. Harris kommentoi kappaleiden kirjoittamisesta seuraavaa: 
»Me emme halunneet kirjoittaa yhtään laulua ennen kuin uusi laulaja oli liittynyt bändiin. [...] Me tiesimme, että uudelle jäsenelle oli tärkeää saada olla mukana kirjoitusprosessissa. Itse asiassa Blaze kysyi meiltä: 'Millaista linjaa te haluatte bändin noudattavan?' Me nauroimme ja selitimme hänelle, ettemme me mieti musiikkimme linjauksia. Me kirjoitamme biisejä, ja jos biisi on hyvä, se menee levylle, jos se on huono, se menee singlen B-puolelle tai roskikseen. [...]»   
Albumin tuotti ja miksasi Nigel Green. Myös Steve Harris toimi miksaajana ja tuottajana. Albumin kansikuvan piirsi Hugh Syme. Koskettimia soitti Michael Kenney ja kuvaajana toimi Ronal Whelan ja yhtyeen kuvaajina Ross Halfin & Simon Fowler.
Albumin tyyliä pidettiin synkkänä. Albumin on sanottu suunnatun aikuisille. Steve Harris sanoi sen olevan omaleimainen.  Uusi laulaja toi onnistumispaineita ja yhtye pyrki tekemään albumista mahdollisemman vahvan. Yhtye kirjoitti neljätoista kappaletta, joista levylle tuli yksitoista ("I Live My Way", "Judgement Day" ja "Justice of the Peace" eivät mahtuneet levylle.), mikä oli heille epätavallista, koska yhtye käyttää yleensä kaikki äänitetyt kappaleet. Materiaali olisi riittänyt tuplalevyyn ja sen tekeminen kesti kauan. Harrisin mielestä The X Factor on jatkoa albumille Seventh Son of a Seventh Son, sillä molemmissa albumeissa on progressiivisia elementtejä. Albumi oli Harrisin mukaan myös synkkä hänen yksityiselämän suuren kriisin takia. Osa hänen henkilökohtaisista ongelmistaan purkaantui sitä kautta. Hän sanoi myös ettei levyn synkkyys johtunut yksinomaan hänestä, vaan myös Blaze Bayleystä.
The X Factorin ensimmäinen kappale on Steve Harrisin tekemä "Sign of the Cross", joka on "yli yksitoista minuuttia kestävä albumin synkkä avausraita". Harrisin ja Janick Gersin "Lord of the Flies" perustuu Kärpästen herra nimiseen elokuvaan ja romaaniin. Blaze Bayleyn ja Gersin säveltämä "Man on the Edge" perustuu elokuvaan Rankka päivä ja kappale "The Edge of Darkness" perustuu elokuvaan "Ilmestyskirja. Nyt.". Harrisin säveltämät kappaleet "Fortunes of War", "Sign of the Cross" sekä "Judgement of Heaven" eivät käsittele pelkästään Steve Harrisin avioliiton kariutumista ja Bruce Dickinsonin lähtöä, "vaan vielä tuskallisempaa ja hämmentävämpää minuuden hajoamista". Kappaleet "Look for the Truth", "The Aftermath", "The Edge of Darkness", "2 A.M.", "Lord of the Flies" ja "The Unbeliever" käsittelevät samoja asioita. Run to the Hills -kirjassa sanottiin seuraavaa:
»Musiikillisestikaan yhtye ei ole koskaan aikaisemmin kuulostanut yhtä pahaenteisen rauhalliselta ja hillityltä, ja vain hetkittäin se päästää kaiken voimansa jylisemään synkkinä myrskytuulina, täydellisen seismisenä vastakohtana yksinäisyydestä ja epätoivosta kertoville laululyriikoille.»
»The X Factorin nimi tuli äänittämisen alkuvaiheessa. Meistä kaikista tuntui siltä että asiat meni eteenpäin – kappaleet, Blazen uusi osallistuminen, soundi, velvoitus – uusi albumi oikeasti saa ekstra-tason, vähän taikaa.... se X Factor. Tästä tuli albumin työnimi ja me tykkäsimme siitä, joten pidimme sen. Se [nimi] on myös erittäin sopiva meidän kymmenennelle studioalbumillemme ja "X" tuo mieleen monia kuvia.»
Albumin tietokoneella tehdyn kansikuvan piirsi Hughes Simon (lempinimi Hugh Syme), joka on työskennellyt Disneyllä. Hän on piirtänyt myös Rushin, Queensrÿchen ja Megadethin levyjen kansia. Kannessa Eddie esiintyy kytkettynä 25 000 voltin sähkötuoliin.
The X Factor julkaistiin 2. lokakuuta 1995 ja se nousi Suomessa toiselle sijalle, Ruotsissa neljänneksi ja Belgiassa & Britanniassa kahdeksanneksi. Saksassa The X Factor meni sijalle 16. ja Itävallassa sijalle 19. Norjassa albumi joutui tyytymään sijaan 25. ja Sveitsissä 27. Alankomaissa albumi meni sijalle 29. Yhdysvalloissa albumi pääsi Billboard 200 -listalla vaatimattomalle sijalle 147. Albumin ensimmäinen single "Man on the Edge" julkaistiin 25. syyskuuta 1995 ja se nousi Britanniassa sijalle 10. ja Suomessa toiseksi. "Man on the Edgestä" on myös musiikkivideo, jonka ohjasi Steve Lazarus Steve Harrisin kanssa. Seuraava single "Lord of the Flies" julkaistiin 2. helmikuuta 1996 ja sen musiikkivideon ohjasi tuttuun tapaan Steve Lazarus ja Steve Harris.SoundScanin mukaan The X Factor myi Yhdysvalloissa 112 710 kappaletta.
The X Factor vastaanotettiin suurelta osin negatiivisesti. Samaa oli kokenut myös vuoden 1981 albumi Killers. Albumi valittiin kuitenkin Ranskassa ja Saksassa vuoden albumiksi.lähde tarkemmin? Allmusicin Stephen Thomas Erlewine sanoi "The X Factorin olevan mitäänsanomaton myöhäisten aikojen Iron Maiden -albumi". RevelationZ-verkkosivun Tommy B. Jensen kuitenkin kehui albumia sanoen "hämmästyttävän musikaalisuuden ja loistavan hengen tekevän siitä täysin ainutlaatuisen ja nerokkaan albumin".Korroosion Aki Nuopponen sanoi, että "The X Factor ei edusta tyylillisesti kaikkein parhaiten Iron Maidenille sopivaa suuntausta, eikä Blaze Bayley ole todellakaan edeltäjänsä veroinen vokalisti, vaikka miten myönteisesti ajattelisi, mutta nämä seikat eivät ole lopultakaan The X Factorin suurimpia vikoja. Sen sijaan suhteellisen onnistuneen synkän tyylin ja Blaze Bayleyn ailahtelevan vokalisoinnin lisäksi jatkuvasti ailahteleva, ylipitkä ja tasapaksu kappalemateriaali ei kerta kaikkiaan rakenna albumista niin mielenkiintoista kokonaisuutta, että sen sanomaan ja sfääreihin jaksaisi palata kovin usein. Albumi ei ole missään tapauksessa karmaisevan huono, mutta sen monet ikävämmät piirteet ottavat yksinkertaisesti niin selkeän ylivallan vahvimpiin puoliin nähden, ettei albumi onnistu nousemaan yksittäisenä teoksena tai Iron Maidenin tuotantoon verrattaessa kovin kummoiselle tasolle".
Wall, Mick: Iron Maiden – Run to the Hills.    Johnny Kniga, 2004. ISBN 978-951-0-29114-6.    

Theatinerkirche eli St. Kajetanin kirkko on kirkko saksalaisessa Münchenin kaupungissa, Baijerissa. Se edustaa italialaista myöhäisbarokkia.
Kirkko rakennettiin vuosina 1663–1690 Baijerin vaaliruhtinaan Ferdinand Marian ja tämän puolison Henriette Adelaiden pojan, kruununprinssi Max Emanuelin (myöh. vaaliruhtinas Maksimilian II Emanuel) syntymän kunniaksi. Sen suunnittelusta vastasi alun perin italialainen arkkitehti Agostino Barelli (1627–1687). Barellin jälkeen suunnitteluvastuu siirtyi sveitsiläiselle Enrico Zuccallille, joka lisäsi kirkkoon vastoin alkuperäisiä Barellin suunnitelmia kaksi tornia. Hän myös saatti loppuun 71-metrisen keskuskupolin suunnittelun.
Kirkon sisätilojen stukkokoristelut asennettiin vuosien 1685 ja 1688 välisenä aikana. Niiden suunnittelusta on vastannut Nicolo Petri ja Wolfgang Leutner. Mustanpuhuvan saarnastuolin on valmistanut Andreas Faistenberger vuonna 1686.

Theodor Fabian Sunell (2. elokuuta 1871 Eura – 13. heinäkuuta 1955) oli kamarineuvos ja asemapäällikkö, joka keräsi huomattavan valokuva- ja taidejäljennöskokoelman ja oli itsekin valokuvaaja.Theodor Sunellin vanhemmat olivat Johan Fabian Sunell ja Alma Ljungberg. Hän kävi viisi luokkaa lyseota ja työskenteli rautateiden palveluksessa vuodesta 1891, sähköttäjänä vuodesta 1896, 2. kirjurina vuodesta 1898, 2. linjakirjurina vuodesta 1908, 1. kirjurina vuodesta 19119 ja Punkaharjun rautatieaseman asemapäällikkönä vuodesta 1926 vuoteen 1939. Sunell keräsi usean vuosikymmenen aikana huomattavan valokuva- ja taidejäljennöskokoelman, jossa oli laajimmillaan neljännesmiljoona kuvaa, mukaan lukien muoto- ja taide- sekä maisemakuvia. Kamarineuvoksen arvon Sunell sai 1944. Hänen Oulussa rautatievirkailijana 1900-luvun alussa ollessaan aloittamansa kuvakokoelma on lahjoitettu usealle eri museolle, mukaan lukien Kansallismuseo.

Theofilos (813–842) oli Bysantin keisari vuosina 829–842. Hänen isänsä oli amorialaisen (tai fryygialaisen) hallitsijasuvun perustaja Mikael II. Hän oli isänsä tavoin ikonoklasti, mutta ei yhtä maltillinen. Hän kielsi taas ikonien käytön ja vainosi ikonien kannattajia. 
Theofilos aloitti sodan Bagdadin kalifia vastaan sen jälkeen kun hän oli antanut turvapaikan persialaisille pakolaisille. Eräs heistä, joka otti nimekseen Theofobos tultuaan kristityksi, meni naimisiin keisarin siskon Helenan kanssa ja palveli kenraalina. Aluksi Bysantin armeija oli voitokas ja vuonna 837 vallattiin ja tuhottiin Zapetra, kalifi al-Mu'tasimin synnyinkaupunki. Kostoksi kalifi kokosi valtavan armeijan ja kukisti Theofiloksen johtaman armeijan Dasymonin lähellä. Tämän jälkeen kalifin armeija piiritti amorialaisen hallitsijasuvun kotikaupunkia Amoriumia 55 päivää. 23. syyskuuta 838 muslimit valtasivat kaupungin petoksen kautta. Kolmekymmentätuhatta kaupungin asukasta menetti henkensä ja loput myytiin orjina. Kaupunki tuhottiin maan tasalle.
Tämän jälkeen Theofiloksen kunto alkoi heiketä ja hän ei koskaan toipunut kotikaupungin tuhon aiheuttamasta järkytyksestä. Hän kuoli vuonna 842. Hänen kolmivuotiaasta pojastaan Mikealista tuli uusi keisari. Todellinen valta tuli olemaan aluksi Theofiloksen leskellä, keisarinna Theodoralla.
Georg Ostrogorsky: History of the Byzantine State.    Rutgers University Press, 1969. ISBN 0-8135-1198-4.
Thierry Laurey (s. 14. helmikuuta 1964) on ranskalainen jalkapallovalmentaja ja entinen puolustaja. Kesäkuusta 2016 lähtien hän on toiminut RC Strasbourgin päävalmentajana. 
Laurey aloitti uransa FC Saint-Mesminin junioriryhmässä ja ammensi oppeja juniorina myös ESTACin organisaatiossa. Ammattilaisuransa debyytin hän teki vuonna 1981 US Valenciennes Anzinissa. Hän pelasi seurassa viiden vuoden ajan, kunnes siirtyi Olympique Marseilleen 1986. Ura ei suurseurassa oikein auennut ja mestaruushopeaan päättyneen kauden jälkeen Laurey siiryi Montpellier’hen. Hän edusti seuraa yhden kauden ajan ja pelasi sen jälkeen FC Sochaux’ssa, Paris Saint-Germainissa ja AS Saint-Étiennessä kunnes palasi Montpellier’hen vuonna 1991. Laurey edusti seuraa uransa loppuun vuoteen 1998 saakka.
Valmennusuransa Laurey aloitti Montpellier’n organisaatiossa 1998. Hän toimi kahdeksan vuoden aikana seuran apuvalmentajan, valmennuskeskuksen teknisen johtajan, juniorijoukkueiden ja amatöörijoukkueen valmentajan tehtävissä. Laurey jätti seuran kesällä 2006 ja palasi valmennustehtäviin vuotta myöhemmin FC Sèten peräsimessä. Hän valmensi Sèteä yhden kauden ja siirtyi sitten Amiensin päävalmentajaksi. Hän toimi tehtävässä kauden 2008–2009 loppuun. Marraskuussa 2011 Laurey palasi valmennustehtäviin Ligue 2:n hännille juuttuneen AC Arlesin päävalmentajana.  Hän nosti Arles'n pois putoamistaistelusta ja seura sijoittui lopulta 13:nneksi. Kausi 2012/13 alkoi kuitenkin kehnosti ja Laurey sai potkut marraskuussa 2012. Helmikuussa 2013 Laureysta tuli Ligue 2:n putoamiskamppailussa painiskelevan Gazélec Ajaccion päävalmentaja.  Laurey ei onnistunut enää pelastamaan Gázelecia, vaan seura putosi kauden jälkeen takaisin Nationaliin. Putoamisesta huolimatta Laurey jatkoi päävalmentajana ja nosti seuran heti kaudella 2013–14 takaisin Ligue 2:een. Seuraava kausi oli pienelle korsikalaisseuralle supermenestys, sillä sarjan kakkospaikka toi joukkueelle historiallisen paikan pääsarjaan. Gazélecin ensimmäinen pääsarjakausi 2015/16 alkoi surkeasti ja joukkue onnistui voittamaan ensimmäisen ottelunsa vasta lokakuun lopulla OGC Niceä vastaan. Loppuvuodesta alkanut 11 ottelun tappioton putki paransi Gazélecin mahdollisuuksia sarjapaikan säilyttämiseen, mutta kun Laureyn suojatit voittivat vain kaksi kevätkauden otteluista Gazélec putosi liigasta kolmen pisteen erolla putoamiviivaan. Laurey jätti seuran putoamisen varmistuttua. Kauden jälkeen hän teki kaksivuotisen sopimuksen Ligue 2:een nousseen RC Strasbourgin kanssa. Laureyn johdolla Strasbourg voitti Ligue 2:n mestaruuden ja nousi takaisin pääsarjatasolle yhdeksän vuoden tauon jälkeen.Kaudella 2017/18 Strasbourg sijoittui tasaisessa putoamistaistelussa Liguen sijalle 15 ja säilytti sarjapaikkansa pisteen turvin. Kaudella 2018/19 Laurey luotsasi Strasbourgin Ranskan liigacupissa loppuotteluun. Strasbourg pudotti kilpailusta kovia liigajoukkueita voittaen Lillen, Olympique Marseillen, Olympique Lyonin ja välierissä Girondins Bordeaux'n. Finaalissa Strasbourg voitti Guingampin rangaistuspotkukilpailussa ja pääsi juhlimaan seurahistorian kolmatta liigacupin mestaruutta.

Thomas Pkemei Longosiwa (s. 14. tammikuuta 1982 tai 14. toukokuuta 1982 West Pokot, Rift Valley) on kenialainen kestävyysjuoksija.
Longosiwa voitti 5 000 metrin juoksun Kenian-mestaruuden 2007. Algerin Afrikan kisoissa hän sijoittui samalla matkalla kuudenneksi. IAAF:n yleisurheilufinaalissa 2007 hän oli 3 000 metrillä viides ja 5 000 metrillä kahdeksas. Pekingin olympialaisissa 2008 hän sijoittui 5 000 metrillä 12:nneksi ja IAAF:n yleisurheilufinaalissa 2009 3 000 metrillä kymmenenneksi.
Longosiwa sijoittui Daegun MM-kilpailuissa 2011 5 000 metrillä kuudenneksi. Hän saavutti Lontoon olympialaisissa 2012 samalla matkalla pronssia ajalla 13.42,36. Moskovan MM-kilpailuissa 2013 hän oli 5 000 metrillä neljäs. Hän sai Brazzavillen Afrikan kisoissa 2015 pronssia 5 000 metrillä.

Thrilla in Manila (suom. Manilan trilleri) oli nyrkkeilyottelu, joka käytiin maailmanmestari Muhammad Alin ja haastaja Joe Frazierin välillä Araneta Coliseumilla Filippiinien pääkaupungissa Quezon Cityssä 1. lokakuuta 1975. Panoksena oli raskaansarjan maailmanmestaruus, ja samalla Ali ja Frazier kohtasivat kehässä kolmannen ja viimeisen kerran. Ottelun promoottorina toimi Don King.Ennen kamppailua Ali solvasi vastustajaansa Frazieria sanomalla häntä ”gorillaksi” ja lukutaidottomaksi. Frazier otti jokaisen loukkauksen henkilökohtaisesti, eikä hänen tuntemansa viha Alia kohtaan koskaan laantunut.
Itse ottelua pidetään yleisesti yhtenä parhaista koskaan käydyistä nyrkkeilyotteluista. Ali hallitsi kamppailun alkua, mutta puolessa välissä Frazier otti ottelun haltuunsa. Kamppailun lähestyessä loppuaan Ali alkoi jälleen voittaa eriä nimiinsä ja sai Frazierin posket turpoamaan niin, että hän käytännössä sokeutui. Frazierin valmentaja Eddie Futch heitti pyyhkeen kehään 14. erän jälkeen, ja Muhammad Ali merkittiin voittajaksi teknisellä tyrmäyksellä.
Muhammad Ali menetti raskaansarjan maailmanmestaruutensa vuonna 1967 kieltäydyttyään osallistumasta Vietnamin sotaan. Joe Frazier ihaili maailmanmestarin vakaumusta ja yritti omalta osaltaan auttaa tätä saamaan nyrkkeilylisenssinsä takaisin. Hän myös lainasi Alille rahaa. Parin ensimmäinen kohtaaminen käytiin Madison Square Gardenissa vuonna 1971 ja se tunnetaan nimellä Fight of the Century. Frazier oli jahdannut Alia jatkuvasti ympäri kehää ja pakottanut tämän lähiotteluun, joka ei ollut Alin vahvuus. 14. erässä Frazier iski Alin kanveesiin varmistaen näin selkeän pistevoiton. Hän oli ensimmäinen nyrkkeilijä, joka oli onnistunut voittamaan Alin. Myöhemmin Frazier menetti tittelinsä kovana iskijänä tunnetulle George Foremanille. Kun Ali ja Frazier kohtasivat myöhemmin toisen kerran, kamppailu päättyi Alin pistevoittoon 12. erän jälkeen. Ottelussa ratkaistiin haastaja maailmanmestari Foremanin seuraavaan otteluun, jossa Ali onnistui kukistamaan hänet teknisellä tyrmäyksellä kahdeksannessa erässä. Tämän jälkeen hän oli puolustanut mestaruuttaan kahdesti ennen kuin kohtasi Frazierin kolmannen kerran.
Alin ottelupalkkio oli 4,5 miljoonaa ja Frazierin 3,5 miljoonaa dollaria. Ottelupaikaksi promoottori Don King harkitsi pitkään Egyptin Kairossa sijainnutta Nasser-stadionia, mutta lopulta kamppailu päätettiin käydä Filippiineillä Manilassa Araneta Coliseumilla. Maan presidentti Ferdinand Marcos oli kampanjoinut merkittävästi ottelun puolesta, koska halusi kääntää huomion pois maansa sisäisestä kuohunnasta. Kun presidentin vaimolta Imelda Marcosilta kysyttiin vuosia myöhemmin, oliko Ferdinand Marcos maksanut lahjuksia ottelun saamiseksi maahansa, hän totesi väitteen perättömäksi.
Ali saapui Manilaan kaksi viikkoa ennen ottelua. Hänen lentoaan Havaijin Honolulusta Manilaan lykättiin tarkoituksenmukaisesti, jotta hän pääsisi saapumaan ottelupaikalle parhaaseen katseluaikaan. Maailmanmestarin saapumista oli seuraamassa tuhansia ihmisiä. Frazier taas saapui paikalle huomaamattomasti.Ennen ottelua Ali pilkkasi Frazieria julkisesti lukutaidottomaksi ja ”gorillaksi”. Eräässä lehdistötilaisuudessa hän otti esiin mukanaan tuomansa kumisen gorilla-nuken ja hakkasi sitä havainnollistaakseen, kuinka ottelu tulee kulkemaan. Frazier otti jokaisen loukkauksen henkilökohtaisesti, sillä hänen lapsiaan kiusattiin niiden takia koulussa, ja jo aiemmissa otteluissa kukoistanut viha vastustajien välillä syveni. Haastajaa ärsytti erityisesti se, miten Alin herjaaminen vaikutti hänen lapsiinsa: "Katsokaa kauniita lapsiani. Kuinka minä voin olla gorilla?".Frazier ei myöskään pitänyt Alin tavasta vetää kamppailuun mukaan asioita, jotka eivät siihen kuuluneet. Maailmanmestari myös tunkeutui haastajansa ensimmäisiin harjoituksiin häiritsemään tätä ja poseeraamaan kameroille.Omituisin tempaus nähtiin, kun Ali ajoi autollaan Frazierin hotellin ohi, huusi hänelle solvauksiaan ja uhkasi leikkiaseella. Mikään lehti ei kuitenkaan kirjoittanut tapauksesta, koska toimittajia ei ollut paikalla. Frazier onkin tulkinnut Alin solvaukset ja tempaukset vain mestarin tavaksi peitellä omaa pelkoaan.Ottelun näkyvyys vain kasvoi, kun presidentti Marcosin luona vieraillessaan Ali toi vastaanotolle mukanaan Veronica Porche -nimisen mallin, jonka Don King oli palkannut ottelun markkinointia varten. Presidentti luuli naista Alin vaimoksi ja sanoi hänen olevan kaunis. Ali ei edes yrittänyt korjata virhettä, joka päätyi sanomalehtien otsikoihin ympäri maailmaa. Kohun takia hän joutui järjestämään lehdistötilaisuuden, jossa hän sanoi olevansa vastuussa tyttöystävästään ainoastaan vaimolleen Belindalle eikä kenellekään muulle. Myöhemmin Belinda matkusti päiväksi Manilaan tapaamaan aviomiestään, ja monien lähteiden mukaan hän kävi Alin kimppuun. Frazierin leirissä uskottiin, että Alin ryhmä olisi kohun takia sekasorron partaalla, ja he päättivät vetäytyä julkisuudesta. Joe Frazier valmistautui otteluun Manilan ulkopuolella sijainneella harjoitussalillaan lähes askeettisissa oloissa. Riitely ei kuitenkaan häirinnyt Alia, vaan hän pystyi Belindan lähdettyä jälleen keskittymään otteluun, joka käytiin sovittuun aikaan.
Ottelu alkoi kello 10.45 Manilan aikaa. Sitä seurasi paikan päällä 28 000 ja television välityksellä arviolta 700 miljoonaa ihmistä.Tuntia ennen kamppailua kukaan ei tiennyt, kuka toimisi ottelun kolmantena tuomarina. Don King oli tuonut paikalle kolme yhdysvaltalaista, mutta Frazierin valmentaja Eddie Futch, joka katsoi suojattinsa hävinneen tuomarin takia Alille parin toisessa kohtaamisessa, hylkäsi heidät kaikki. Kolmanneksi tuomariksi valittiinkin filippiiniläinen Carlos Padilla, joka ei puhunut englantia ja oli maassaan tunnetumpi elokuvanäyttelijänä. Filippiiniläisistä koostunut yleisö osoitti kuulutusten yhteydessä suosiotaan Frazierille ja poikkeuksellisesti buuasi Alille, koska heidän mielestään maailmanmestari oli toiminut kunniattomasti solvatessaan vastustajaansa.Mestari Muhammad Ali aloitti ottelun tyylilleen poikkeuksellisesti asettumalla keskelle kehää ja jättämällä tanssimaisen liikehdintänsä pois. Muistelmissaan Ali on sanonut, ettei olisi ikinä jaksanut 15-eräistä kamppailua Frazieria vastaan, mikäli olisi liikkunut enemmän; hän sanoo myös, että hänen avustajanaan ottelussa toiminut Dick Sadler (George Foremanin entinen manageri) oli auttanut häntä nimenomaan voimaharjoituksissa, ja voimanyrkkeilyyn kuuluu vähempi liikkuminen. Haastaja Joe Frazier yritti hyökätä Alia kohti pää suojaamattomana ja otti monia iskuja kasvoihinsa. Toinen erä jatkui edellisen kaltaisena, mutta pelottomasti otellut haastaja ei jalkojensa huojumisesta huolimatta kaatunut kanveesiin.Kolmannessa erässä Ali huojutti vastustajaansa kahdesti ja Frazier näytti siltä, kuin hän voisi kaatua kanveesiin hetkenä minä hyvänsä. Frazier oli tunnettu hitaasti lämpenevänä nyrkkeilijänä. Vähitellen hän onnistui pääsemään mukaan kamppailuun. Merkkejä tästä nähtiin jo neljännessä erässä, jossa Frazier onnistui yhä useammin pääsemään iskuetäisyydelle. Ali huomasi muutoksen ja alkoi erän lopussa nimitellä Frazieria "tyhmäksi äijäksi".Kamppailun hallinta siirtyi Frazierille viidennessä erässä, jossa Ali juuttui omaan kulmaukseensa haastajan lyödessä hänen vartaloaan. Kuudennessa erässä Ali joutui todellisiin vaikeuksiin, kun Frazier pääsi lyömään häntä voimakkaalla vasemmalla koukullaan päähän. Kun Frazier sai kaksi puhdasta osumaa mestarin leukaan, katsomossa istunut hallitsijapari vaikutti hämmästyneeltä: Presidentti Marcos säpsähti ja hänen vaimonsa Imelda käänsi katseensa jalkoihinsa. Imelda on myöhemmin kommentoinut, ettei pystynyt katsomaan ottelua, kun pelkät iskujen äänetkin saivat hänet tuntemaan olonsa epämukavaksi.Tämänkin jälkeen Frazierin hyökkäys jatkui, mutta seuranneet neljä erää olivat tasaisia. Kymmenennen ja yhdennentoista erän välisellä tauolla Ali sanoi valmentajalleen Angelo Dundeelle, ettei ollut koskaan käynyt yhtä lähellä kuolemaa. Yhdennessätoista erässä Frazier pakotti Alin kulmaansa ja iski häntä kasvoihin useita kertoja. 12. erän alkaessa Frazier johti kamppailua pienellä piste-erolla.
Tämän jälkeen Alin otteleminen muuttui ja hän sai ulottuvuuttaan hyödyntämällä kirjattua merkittäviä osumia Frazierin kasvoihin. Haastajan suusta vuosi verta ja hänen poskensa alkoivat turvota. 13. erässä Ali löi Frazieria useita kertoja iskusarjoillaan ja sai vastustajansa jälleen horjumaan. Frazier alkoi väsyä, eikä hänen iskuissaan enää ollut voimaa. Alin vasen koukku lennätti haastajan hammassuojan yleisön joukkoon erän aikana. 14. erässä Frazierin posket olivat voimakkaasti turvonneet, eikä hän enää nähnyt oikealla silmällään käytännössä mitään. Vain Frazier ja hänen valmentajansa Eddie Futch tiesivät, että haastajan vasemman silmän näkökyky oli entuudestaan heikko vuonna 1964 sattuneen harjoitusonnettomuuden takia, eli Frazier oli ottelun viimeiseksi jääneessä erässä käytännössä sokea. Kehätuomari joutui ohjaamaan hänet omaan kulmaukseensa erän lopuksi.14. erän päätyttyä Eddie Futch halusi keskeyttää ottelun. Frazier vastusti, mutta Futch oli tehnyt päätöksensä ja sanoi hänelle: "Se on ohi, eikä kukaan ikinä unohda, mitä teit tänään". Samaan aikaan toisessa nurkkauksessa Ali pyysi Angelo Dundeeta keskeyttämään ottelun. Dundee oli kuitenkin seurannut, mitä toisessa nurkassa tapahtui, ja päätti odottaa. Futch heitti pyyhkeen kehään, ja Ali merkittiin ottelun voittajaksi teknisellä tyrmäyksellä. Mestari nousi ylös kulmauksestaan juhliakseen voittoaan, mutta kaatui kuumuuden uuvuttamana avustajiensa käsivarsille.
Muistelmissaan Muhammad Ali on kertonut hänen ja Frazierin lyöneen keskenään miljoona dollaria vetoa ottelun voittajasta. Kun Ali myöhemmin ottelun jälkeisenä iltana oli illastamassa Filippiinien presidentin Ferdinand Marcosin kanssa, presidentti totesi Alilla ilmeisesti olevan saatavia perittävänä, johon maailmanmestari vastasi: ”Ei Joe ole minulle mitään velkaa. Enkä minä hänelle. Me olemme maksaneet toisillemme kaikki mahdolliset velat. Nyt ollaan sujut”. Hän myös pyysi ottelun jälkeen anteeksi Frazierilta tämän pojan Marvis Frazierin välityksellä: ”Sano isällesi, etten tarkoittanut sitä kaikkea, mitä hänestä sanoin. Isäsi on hitonmoinen mies. Itse en olisi kestänyt iskuja, joita hän kesti tänään.” Kun Marvis kertoi tästä isälleen, käski Joe Frazier Alin tulla kertomaan anteeksipyyntönsä hänelle kasvotusten.Alin ottelun jälkeen antamat kommentit Frazierista on tulkittu sovinnonteoksi. Hän esimerkiksi sanoi Frazieria ”maailman parhaaksi nyrkkeilijäksi minun jälkeeni” ja myönsi, ettei olisi pystynyt saavutuksiinsa ilman häntä Vielä vuonna 2001 New York Timesille antamassaan haastattelussa Ali sanoi ennen ottelua heittämiensä herjojen olleen vain osa ottelun markkinointia. Frazierin kuoleman jälkeen Ali sanoi tiedotusvälineille maailman menettäneen loistavan mestarin, jota hän muistelee kunnioittaen ja ihaillen.Joe Frazier oli katkera ja syytti tappiostaan Eddie Futchia, jonka kanssa hän ei halunnut olla enää missään tekemisissä. Frazier on sanonut olleensa valmis ottelemaan viimeisen erän vaikka kuoleman uhalla. Hän on myöhemmin luonnehtinut suhtautumistaan Aliin: ”En pidä hänestä, mutta se minun on sanottava, että kehässä hän oli todellinen mies.” Frazier vertasi ottelijoita gladiaattoreihin: "Minä en pyytänyt palveluksia häneltä, eikä hän minulta." Frazierin pitkään kasvanut ja Thrilla in Manilassa purkautunut viha Alia kohtaan ei laantunut vuosienkaan jälkeen. Vielä vuonna 1996, kun Ali sytytti Atlantan olympiatulen, ilmaisi Frazier halunsa työntää Ali tuleen.Thrilla in Manilaa on sanottu kaikkien aikojen suurimmaksi nyrkkeilyotteluksi: arvostettu nyrkkeilyaiheinen aikakauslehti The Ring nimesi ottelun Vuoden otteluksi ja se sijoittui ensimmäiseksi Time-lehden listauksessa kymmenestä parhaasta nyrkkeilyottelusta kautta aikojen. ESPN-urheilukanava on arvioinut Alin ja Frazierin lajeista riippumattomalla listallaan kaikkien aikojen toiseksi parhaimmiksi vihollisiksi ja mainitsi perusteluissaan Alin Thrilla in Manilassa vieneen verbaalisen hyökkäyksensä Frazieria vastaan niin pitkälle, että se aiheuttaa hänelle ongelmia vielä tänäkin päivänä. Vuonna 2001 ilmestyi Sports Illustratedissa työskennelleen ja ottelusta vuonna 1975 kirjoittaneen toimittaja Mark Kramin kirjoittama Ghosts of Manila -kirja, jossa hän kuvasi päättäväisesti otellutta haastaja Joe Frazieria kamppailun moraaliseksi voittajaksi.Muhammad Alin ura jatkui ottelun jälkeen vielä neljä vuotta, vaikka hän kertoikin Thrillan jälkeen pidetyssä lehdistötilaisuudessa haluavansa jäädä eläkkeelle, koska kamppailemisesta oli tullut liian kivuliasta. Myös Alin pitkäaikainen lääkäri Ferdie Pacheco olisi halunnut ottelijansa lopettavan uransa tähän kamppailuun. Sen sijaan tappion kärsinyt Joe Frazier päätti lopettaa uransa. Vaikka hän palasikin kehään vielä kahdesti 1980-luvun alussa, jäi Thrilla in Manila hänen viimeiseksi ottelukseen maailmanmestaruustasolla. Joe Frazierin poika Marvis Frazier aloitti oman uransa ammattinyrkkeilijänä 1980-luvulla ja on sanonut yhdeksi syyksi sen, että hän halusi Thrilla in Manilan nähtyään vain "palauttaa mestaruuden perheeseen".
Ali, Muhammad; Durham, Richard: Suurin ja kaunein.  Suomentanut Jussi Nousiainen. Helsinki: Tammi, 1975. ISBN 951-30-3664-2.    
Goldstein, Alan: Muhammad Ali – legendaarisen nyrkkeilijän tarina.  Suomentanut Marianna Kurtto. Jyväskylä: Gummerus, 2007. ISBN 978-951-20-7653-6.    

Thyrsos, johon viitataan myös nimellä Bakkhon, oli kreikkalaisessa mytologiassa Dionysoksen uskonnollisiin seremonioiden toimituksiin pyhitetty sauva. Näita sauvoja kantoivat mainadit. Muodoltaan thyrsos on samantapainen kuin valtikka, ja koska jumalaa pidettiin vitaalisena, tuli hänen sauvastaan falloksen vertauskuvaThyrsoksen fenkolivarren ympärille oli usein kiedottu muratteja, mutta sen päähän kuului aina suurikokoinen pinjan käpy.  Sitä pidetään vastakohtien symbolina, jossa kohtaavat kävyn edustama metsämaa ja fenkolin symboloima maanviljely. 
Alkuaan sauvana esitettiin monimetriseksi kasvava Ferula narthex -kasvi. Sellaisen avulla Prometheuksen kerrotaan kähveltäneen jumalilta tulen ja tuoneen sen ihmisille.

Tietokoneessa oli TI TMS9900 suoritin, 16K RAM -muistia ja 26K ROM -muistia. Siinä oli RF-modulaattori TV-liitäntää varten ja pelimoduuliportti sekä kasettiasema tallennusmediana.Tietokonetta valmistettiin 2.8 miljoonaa kappaletta.Tietokoneen TI-99/4A on uudelleen suunniteltu versio edeltävästä mallista TI-99/4. Uudempi malli laski hintaa huomattavasti.TI-99/4 on ensimmäinen 16-bittinen kotitietokone.
 Kuvia tai muita tiedostoja aiheesta TI-99/4A Wikimedia Commonsissahttp://www.99er.net (englanniksi)

Tiber (ital. Tevere) on Italian kolmanneksi pisin joki. Se virtaa Fumaiolo-vuorelta Tyrrhenanmereen 405 kilometrin matkan. Joen valuma-alue 18 000 km². Joki virtaa mm. Rooman halki.
Jokea pitkin voi purjehtia Välimereltä Roomaan asti, ja menneinä aikoina se tarjosi paljon paremman kulkureitin kuin maantiet. Niinpä kaupunki voitiin rakentaa niin syvälle sisämaahan, että sitä oli helppo puolustaa laivastohyökkäyksiltä. Toisaalta ennen tulvavallien rakentamista joki tulvi säännöllisesti kaupungin alaviin osiin. Sen vesi ei ollut juomakelpoista, joten talousvesi hankittiin kaivoista ja myöhemmin akvedukteja pitkin kaukaa vuoristoista.

Tietokoneavusteinen yhteisöllinen oppiminen (engl. CSCL, computer-supported collaborative learning) tarkoittaa yhteisöllistä tai yhteistoiminnallista oppimista, jota tuetaan tietoverkkojen avulla. Tekniikkaa käytetään oppijoiden tehokkaan yhteisoppimisen tukemiseksi, ideoiden ja viestien välittämiseen, yhteisölliseen tiedonhakuun ja -käsittelyyn, sekä oppimisaktiviteettien arviointiin. Tekniikka myös tukee erilaisia ryhmädynaamisia prosesseja, jotka eivät ole mahdollisia kasvotusten tavatessa.

Tietotekniikka-alan IT2000 sopimusehdot on laadittu käytettäviksi kotimaisten yritysten tai yhteisöjen välisissä tietotekniikkaan liittyvissä toimituksissa. Ehdot eivät sovellu kuluttajakauppaan. Ehtojen laadintaan on osallistunut sekä asiakkaan että toimittajan edustajia. Mukana ovat olleet Keskuskauppakamari, Suomen Logistiikkayhdistys ry, Tietotekniikan liitto ry ja Tietotekniikan Palveluliitto TIPAL ry.
Nykyiset IT2000 sopimusehdot on julkistettu joulukuussa 1999, ja viimeksi niitä on päivitetty toukokuussa 2004. Sopimusehtoja on uudistettu palvelemaan entistä paremmin sekä toimittajan että asiakkaan tarpeita. Uudistetut IT2010-sopimusehdot julkaistiin toukokuussa 2010.Tietotekniikka-alan IT2000 sopimusehtoja käytettäessä on aina varmistettava niiden sopivuus kyseiseen tilanteeseen. On myös suositeltavaa liittää sopimusehdot osaksi sopimusasiakirjaa, jotta niiden velvoittavuus käy selväksi kummallekin osapuolelle. IT2000-paketti koostuu yleisistä sopimusehdoista sekä erityisehdoista eri käyttötarkoituksiin. Kokonaisuuteen kuuluu lisäksi erityyppisille sopimuksille ja salassapitosopimukselle kehitetyt sopimusrunkomallit.IT2000 vakiosopimusehtojen lisäksi on tarpeen sopia tapauskohtaisesti lisä- tai erityisehdoista, kuten projektin vaihejaosta ja sopimuksen mahdollisesta konserniulottuvuudesta. Muutokset vakioehtoihin on tällöin merkittävä selkeästi näkyviin. Ellei näin tehdä, sopimusta ei saa kutsua IT2000 sopimukseksi. Periaatteena ehtojen soveltamisessa on, että osapuolten sopima ehto syrjäyttää IT2000 sopimuksen kyseisen ehdon ristiriitatilanteessa.
Ehdot soveltuvat tietotekniikka-alan tuotteiden (esim. laitteiden, ohjelmistojen, tietovälineitten tai niihin liittyvän kirjallisen aineiston) kauppaan ja käyttöoikeuksien luovutukseen sekä erilaisiin asiantuntijapalveluihin (esim. asennus-, huolto-, ylläpito-, tuotetuki-, konsultointi- tai koulutuspalvelut). Yleisiä sopimusehtoja käytetään aina yhdessä erityisehtojen kanssa. Jos ehtoja tulkittaessa yleisten ehtojen ja erityisehtojen välillä on ristiriitaa, erityisehdot ovat etusijalla.IT2000 ELT erityisehtoja laitetoimituksista
Ehdot soveltuvat tietotekniikka-alan laitekauppaan ja -vuokraukseen, ja ne täydentävät yleisiä sopimusehtoja.IT2000 EVT erityisehtoja valmisohjelmistojen toimituksista
Ehdot soveltuvat tietotekniikka-alan valmisohjelmistojen käyttöoikeuden luovutukseen, ja ne täydentävät yleisiä sopimusehtoja. Valmisohjelmistoksi määritellään useille asiakkaille markkinoitava ja lisensioitava ohjelma. Määrittely kattaa myös ohjelman dokumentaation sekä ohjelmistoon liittyvät tietovälineet.IT2000 EAT erityisehtoja asiakaskohtaisten ohjelmistojen toimituksista
Nimensä mukaisesti ehdot soveltuvat tietotekniikka-alan asiakaskohtaisten ohjelmistojen toimituksiin, ja ne täydentävät yleisiä sopimusehtoja. Ohjelmisto on asiakaskohtainen, jos
toimittaja on tehnyt tiettyä asiakasta varten muutoksia valmisohjelmistoon.IT2000 EAP erityisehtoja konsultointi- ja muista asiantuntijapalveluista
Nimensä mukaisesti ehdot soveltuvat tietotekniikka-alan konsultointi- ja muihin asiantuntijapalveluihin, ja ne täydentävät yleisiä sopimusehtoja. Palvelun tarjoamisesta voidaan tehdä määräaikainen tai toistaiseksi voimassa oleva sopimus. Palveluna voidaan suorittaa myös määrätty tehtävä. Ehdot eivät sovellu jatkuvaan laitteiden huoltopalveluun tai ohjelmistojen ylläpitoon.IT2000 ELH erityisehtoja laitteiden huoltopalveluista
Nimensä mukaisesti ehdot soveltuvat tietotekniikka-alan laitteiden huoltopalveluihin, ja ne täydentävät yleisiä sopimusehtoja. Sopimus voi olla toistaiseksi voimassa oleva tai määräaikainen.IT2000 EOY erityisehtoja ohjelmistojen ylläpitopalveluista
Ehdot soveltuvat sekä valmisohjelmistojen että asiakaskohtaisten ohjelmistojen ylläpitoon, ja ne täydentävät yleisiä sopimusehtoja. Sopimus voi olla toistaiseksi voimassa oleva tai määräaikainen.IT2000 PTE pientoimitusehdot
Ehdot käsittävät supistetussa muodossa yleiset sopimusehdot sekä erityisehdot laitetoimituksista ja valmisohjelmistojen toimituksista. Toimitukseen voi sisältyä kertaluonteisia palveluja. Pientoimitusehtojen yhteydessä käyttöoikeuksien ja takuun määrittelyyn on tarkoitus käyttää valmistajan vakiosopimusehtoja.

Tiheikköruohomaluri (Amytornis textilis) eli aiemmalta nimeltään suolakkoruohomaluri on malurien heimoon kuuluva varpuslintu. 
Tiheikköruohomaluria tavataan Australiassa. Sen kannaksi arvioidaan 20 000–50 000 yksilöä. Lajin kannakehitys on laskeva, mutta sen ei uskota olevan vaarassa, ja laji on luokiteltu elinvoimaiseksi.

Tiikeri (Panthera tigris) on suuri Panthera-sukuun kuuluva uhanalainen kissaeläinlaji, joka elää Itä- ja Kaakkois-Aasiassa, enimmäkseen trooppisissa sademetsissä. Tiikerin turkki on oranssinsävyinen ja siinä on tummia poikkijuovia. Tiikeri painaa yleensä noin 100–270 kilogrammaa ja sen säkäkorkeus on noin 100-110 senttimetriä. Tiikeri on jaettu yhdeksään alalajiin. Se on lihansyöjä, eikä sillä ole muita vihollisia kuin ihminen.
Tiikerin ulkonäkö vaihtelee elinalueesta ja alalajista riippuen. Kaikkein suurin alalaji on siperiantiikeri, joka voi saavuttaa 2,4 metrin pituuden (ilman häntää) ja yli 300 kilon painon. Näin ollen se on myös nykymaailman suurin kissaeläin (ellei tiikerin ja leijonan risteytystä, liikeriä lasketa mukaan). Tiikerin keho on vahva ja solakka ja pää pyöreähkö. Normaalisti tiikeriuros painaa 180–270 kiloa ja naaras 100–170 kiloa. Säkäkorkeutta tiikerillä on noin 100-120 senttiä. Tupsuttoman hännän pituus on 60–110 senttiä. Saarilla elävät tiikerit ovat mantereella eläviä pienempiä ja pohjoisessa elävät eteläisiä lajitovereitaan suurempia.
Tiikeri on kehittynyt täydelliseksi lihansyöjäksi ja tämän vuoksi sen suolisto on ruumiin kokoon nähden varsin lyhyt. Suolisto on vain noin neljä kertaa ruumiin mittainen, kun se voi kasvinsyöjillä olla yli 20 kertaa ruumiin pituinen. Tiikeri on hyvin vahva ja lihaksikas ja pystyy tekemään jopa 10 metrin pituisia ja yli kahden metrin korkuisia loikkia. Se on myös hyvä uimari ja voi ylittää jopa 10 kilometrin levyisiä merensalmia siirtyessään alueelta toiselle.
Tiikerin kynnet ovat pidemmät kuin yhdelläkään toisella kissaeläimellä, leijonaa lukuun ottamatta.lähde? Ne ovat yleensä sisäänvedettyinä piilossa, mutta ovat ulos työnnettyinä jopa 10 senttimetrin pituiset. Tiikerillä on suussaan 7,5 sentin pituiset kulmahampaat, joiden väli on juuri sama kuin sen tyypillisten saaliseläinten niskanikamien väli. Tiikeri käyttää saalistuksessa apunaan myös kuononsa pitkiä tuntokarvoja. Niiden avulla se voi saalista kohti hiipiessään tunnustella maata irrottamatta hetkeksikään katsetta saaliistaan.
Tiikerin silmät ovat tyypillisillä värimuodoilla kellanruskeat. Se saalistaa ennen kaikkea näkönsä avulla, joten näkökenttä on laaja ja näkö hyvin tarkka. Silmän verkkokalvon alla on erityinen heijastuskerros (tapetum lucidum), joka palauttaa aistinsolujen ohi päässeen valon takaisin. Tämän vuoksi tiikerin hämäränäkö on erittäin tarkka ja sen silmät kiiluvat pimeässä samaan tapaan kuin kissalla.
Tiikerin turkin väritys ja paksuus riippuu sekin alalajista. Kylmillä alueilla elävällä siperiantiikerillä karvojen pituus saattaa olla talvella jopa 10 senttimetriä. Tyypillisesti turkki on lyhyt ja tiheä. Kiiltävän karvapeitteen pohjaväri on oranssiin vivahtava ja muuttuu vatsassa valkoiseksi. Lisäksi tiikerillä on valkeita täpliä korvien takana ja naamassa. Tummat poikkijuovat alkavat selkäviivalta ja päättyvät vatsan tuntumaan. Hännässä juovat ovat rengasmaiset ja jaloissa vaakasuorat. Jokaisen tiikerin juovitus on yksilöllinen kuin ihmisen sormenjälki, ja eri yksilöt voi tunnistaa kuvioinnin perusteella. Harva tietää, että tiikerin ihossakin on juovia. Pennut syntyvät raidallisina, mutta pohjaväriltään hieman aikuisia haaleampina.
Eläintarhoissa tavattava niin kutsuttu valkoinen tiikeri eli rewantiikeri ei ole oma alalajinsa vaan eräs intiantiikerin värimuoto. Valkoisen värimuodon lisäksi on tavattu kermanvärisiä tiikereitä, joilla on kellanruskeat juovat, sekä siniharmaita tiikereitä, joilla on pikimustat raidat. Täysin albiinoja tiikereitä on tavattu äärimmäisen harvoin. Poikkeavia värimuotoja esiintyy luonnossa hyvin harvoin, sillä niiden on vaikeampi metsästää ja piiloutua kuin muiden tiikereiden.
Kun tiikeri karjuu, se saattaa osoittaa voimaansa tai tyytyväisyyttään saatuaan saalista, mutta useimmin se pyrkii herättämään toisen sukupuolen huomiota. Kiimainen naaras viestittää karjunnallaan olevansa valmis parittelemaan ja urokset puolestaan ilmoittavat muille olevansa reviirin haltijoita. Tiikerillä on myös erityiset varoitus-, kutsu- ja paritteluäänensä. Vilkkaimmin tiikeri ääntelee parittelukumppaninsa ja pentujensa seurassa.
Nykykäsityksen mukaan kaikki tiikerin alalajit polveutuvat samasta kantamuodosta, joka oli olemassa vielä 100 000 vuotta sitten.lähde? Pitkään uskottiin, että tiikerikanta on jakautunut kahdeksaan alalajiin, mutta 2000-luvun puolella tehtyjen tutkimusten mukaan aiemmin indokiinantiikereinä pidetyt Malakan niemimaan tiikerit muodostavatkin oman alalajinsa. Yhdeksästä alalajista on nykyään jäljellä enää kuusi, joista lähes kaikki ovat sukupuuton partaalla.
Siperiantiikeri, amurintiikeri eli mantšuriantiikeri (Panthera tigris altaica) – noin 400 yksilöä. Äärimmäisen uhanalainen
Kiinantiikeri (Panthera tigris amoyensis) – Vapaana luonnossa noin 10–20 kappaletta, vankeudessa noin 70 yksilöä. Kuudesta yksilöstä polveutuva kanta kärsii sisäsiittoisuudesta. (10.7.2008) Äärimmäisen uhanalainen
Intiantiikeri eli bengalintiikeri (Panthera tigris tigris) – yleisin alalaji, arvio 2 500 yksilöä (WWF)
Kaspiantiikeri (Panthera tigris virgata) – kuollut sukupuuttoon 1970-luvullaWWF kerää tarkempaa tietoa parhaillaan 2015 vuoden osalta, kaikissa maissa ei ole laskentaa suoritettu. Uudemat arviot pohjautuvat WWF:n julkaisemiin tietoihin.
Tiikeri syö 6–20 kiloa lihaa vuorokaudessa, mutta täysikasvuisen yksilön keskimääräinen päiväannos on 10–15 kiloa. Tiikerin riista vaihtelee sen elinalueen mukaan. Esimerkiksi intiantiikeri suosii saaliseläimenään gaureja sekä joitakin antilooppeja ja hirvieläimiä, kun taas siperiantiikeri elää pääasiassa hirvillä ja villisioilla. Indokiinantiikeri puolestaan metsästää hirvien ja villisikojen lisäksi myös runsaasti kaloja ja kilpikonnia. Elinalueesta riippumatta tiikerin ruokavalio on yleensä varsin monipuolista. Siperiantiikerin tiedetään saalistaneen jopa karhuja, jotka ovat ainoita sitä suurempia maapetoeläimiä.
Tiikeri ei karta vaarallistakaan saalista, jos se vain on sille mieluisaa syötävää. Esimerkiksi norsujen ja sarvikuonojen poikaset ovat aina tavoiteltavaa ravintoa joskin niitä puolustavat emot asettavat tiikerin todelliseen hengenvaaraan. Suuren vaaran tiikerille aiheuttavat myös pienikokoiset piikkisiat, joiden terävät piikit aiheuttavat osuessaan pahoja, märkiviä haavoja.Sadekauden aikaan tiikerit täydentävät ravintoaan muun muassa sammakoilla, mutta voivat käydä myös suurempien matelijoiden kuten pytoneiden ja krokotiilien kimppuun. Tiikeri on myös taitava kalastaja eikä useimmista muista kissaeläimistä poiketen aristele lainkaan vettä.
Tiikeri lähtee saaliin hakuun iltahämärissä ja voi vaeltaa yhden yön aikana kymmeniä kilometrejä sitä etsiessään. Kun se viimein löytää sopivan saaliin, se kyyristyy matalaksi ja jää väijymään. Tiikerin raidoitus kätkee sen hyvin kasvillisuuden joukkoon ja tekee siitä vaikeasti havaittavan. Se saattaa hiipiä varovaisesti lähemmäs saalista, mutta pysyy yleensä hievahtamatta paikallaan, kunnes uhri on tullut noin 10 metrin etäisyydelle. Silloin se ponkaisee saaliinsa kimppuun muutamalla loikalla. Tiikeri tähtää iskunsa useimmiten uhrin niskaan, mutta usein saalis onnistuu välttämään iskun täpärästi väistäen. Jos tiikeri ei onnistu takertumaan uhrinsa niskaan, se voi yrittää estää tätä liikkumasta pureutumalla jalkaan kiinni. Usein kuitenkin saalis pääsee karkuun – vain noin joka kahdeskymmenes saalistusyritys tuottaa tulosta.Tiikerin onnistuttua saamaan saaliinsa kiinni se tappaa sen puremalla sitä niskaan tai kaulaan. Sitten se vetäytyy kaikessa rauhassa tiheikön suojiin aterioimaan. Tiikeri ei pidä syömisen kanssa turhaa kiirettä vaan nautiskelee ruuastaan hitaasti pureskellen. Suuresta saaliseläimestä se syö ensin parhaat palat. Tiikeri pitää syödessään välillä taukoja, joiden aikana se saattaa käydä juomassa tai lepäillä. Jos se ei halua muiden saavan vihiä saaliistaan, se saattaa peittää ruhon oksilla ja lehdillä tai upottaa sen veteen.
Tiikeri ei aina jaksa pysytellä suuren saaliin lähistöllä niin kauan, että se saisi itse syötyä kaiken lihan. Muutaman yön jälkeen se vaihtaa jälleen maisemaa ja tuolloin raadonsyöjät tekevät selvää sen tähteistä, joita voi olla varsin paljon. Kun tiikeri on syönyt itsensä kylläiseksi, se ei etsi uutta saalista ennen kuin nälkä alkaa taas vaivata. Joskus tiikeri saalistaa vain joka kymmenes yö, harvoin kuitenkaan useammin kuin joka kolmas yö.
Ihmistä, lähinnä salametsästäjiä, ja toisia tiikereitä lukuun ottamatta tiikerillä ei juuri ole luontaisia vihollisia. Aikuisen tiikerin ei juurikaan tarvitse pelätä muita eläimiä, mutta esimerkiksi villikoirat, sudet ja karhut saattavat tappaa pentuja ravinnokseen. Vaikka muut pedot eivät yleensä aikuisen tiikerin henkeä uhkaakaan, saattavat ne yrittää riistää tältä valmiiksi tapetun saaliin. Leopardi on kokonsa ja ruokavalionsa puolesta Aasian kissapedoista lähimpänä tiikeriä ja niinpä tiikeri käykin kilpailijansa kimppuun aina kun kohtaa tällaisen. Helposti uusiin tilanteisiin sopeutuvat koiraeläimetkin voivat olla tiikerille vaarallisia, varsinkin jos liikkuvat laumoissa. Etelässä tiikeriä ahdistelevat punakoirat ja pohjoisessa sudet. Yleensä täysikasvuinen kissapeto kykenee kuitenkin antamaan koira- tai susilaumalle lähes tasaveroisen vastuksen. Karhut ovat maapedoista suurimpia ja niistä suurimmat pystyvätkin helposti päihittämään jopa täysikasvuisen siperiantiikerin. Toinen eläin jota tiikeri varoo, on intiannorsu, mutta tiikeri saattaa surmata emostaan eksyneen norsunpoikasen.
Tiikerit ovat yksineläjiä ja jokaisella on oma reviiri, jota se puolustaa toisilta tiikereiltä. Joillakin alueella voi liikkua useampiakin yksilöitä, mutta tuolloin ne liikkuvat alueella eri aikaan ja välttävät toistensa kohtaamista hajumerkein ja raapimajäljillä viestien.
Naaraiden ja urosten reviirit poikkeavat selvästi toisistaan. Naaraan reviiri kattaa sen kokoisen alueen metsää kuin se tarvitsee itsensä ja pentujensa elättämiseen, vaikkakin se usein laajentaa aluettaan saadessaan jälkeläisiä. Urosten reviirit ovat paljon suurempia ja monesti ne menevät päällekkäin usean naaraan reviirin kanssa. Samaa sukupuolta olevat tiikerit pyrkivät normaalisti välttämään toistensa seuraa, mutta voimakkaat urokset pyrkivät yleensä laajentamaan reviirinsä mahdollisimman monen naaraan alueelle. Johtavan uroksen reviiri saattaa parhaimmillaan kattaa jopa kuuden naaraan reviirit.
Urokset vaeltavat jatkuvasti pitkin hallitsemaansa aluetta ja uudistavat vanhoja virtsa- ja ulostemerkkejään, jotka varsinkin sadekauden aikana haihtuvat nopeasti pois. Jokaisella alueella on hallitseva uros, joka on kaikkien siellä syntyvien pentujen isä. Se myös pyrkii takaamaan sukunsa jatkumisen puolustamalla omia jälkeläisiään kilpailevilta uroksilta. Joskus hallitseva uros kuitenkin kuolee tai ei enää jaksa puolustaa reviiriään ja tällöin vieras uros voi vallata sen itselleen. Tällöin poikaset ovat vaarassa, sillä reviirin uusi hallitsija saattaa yrittää tappaa ne voidakseen korvata ne omilla jälkeläisillään mahdollisimman pian. Tämän vuoksi naaraat piilottavat pesäkolonsa huolellisesti ja vahtivat pentujaan mahdollisimman hyvin.
Jos kaksi tiikeriä sattuu vahingossa kohtaamaan toisensa, ne eivät käyttäydy yleensä hyökkäävästi vaan pyrkivät pitämään toisiinsa turvallisen välimatkan. Jos tiikereitä tapaa kahta suuremmissa ryhmissä, ne ovat aina läheistä sukua keskenään. Silloin on kyseessä joko emo ja sen keskenkasvuiset pennut tai joukko aikuisia sisaruksia, jotka eivät vielä ole lähteneet omille teilleen. Saman perheen tiikerit voivat vielä aikuisinakin pitää yhteyttä toisiinsa ja varsinkin alueilla, joilla elintilaa on vähän ne saattavat saalistaa yhdessä ja jakaa saaliinsa. Tällöin kukin syö yksitellen omalla vuorollaan.
Kun naaras tulee kiimaan se alkaa viestittää vastaanottavuuttaan hajulla, äänellä ja eleillä. Kiimaisen naaraan virtsassa on erityinen haju, jonka uros tunnistaa ja löytää naaraan hajujälkiä seuraamalla. Lisäksi naaras kutsuu niitä erityisellä karjunnalla. Naaras, jolla ei ole pentuja hoidettavanaan, tulee kiimaan noin 50 vuorokauden välein. Tiikerit voivat paritella mihin aikaan vuodesta tahansa, joskin vuodessa on yksi tai kaksi 1–3 kuukautta kestävää huippukautta, jolloin useimmat naaraat ovat kiimassa.
Uros ja naaras hakeutuvat toistensa seuraan vain kiima-aikana ja tuolloin samaa naarasta saattaa piirittää useampikin uros. Jos kaksi urosta kosiskelee samaa naarasta, seuraa yhteenotto, jossa urokset pyrkivät kukistamaan toisensa. Kamppailu on yleensä pikemminkin urosten keskinäistä mahtailua kuin todellinen tappelu, sillä voimakeinoja pyritään välttämään mahdollisimman pitkään. Ensimmäisenä uhkauksena toimii tuijotus, jota tehostetaan viiksikarvojen pörhistämisellä ja hampaiden paljastamisella. Ellei kumpikaan anna periksi, osapuolet lähestyvät toisiaan sähisten ja muristen. Sitten ne käyvät istumaan takajalkojensa varaan eturuumis koholla ja alkavat läimiä toisiaan käpälillään. Jos kamppailu jatkuu, otetaan avuksi kynnet ja kiihtyneet tiikerit nousevat kiivaasti karjuen takajaloilleen huitoen toisiaan. Viimeistään tässä vaiheessa toinen antaa yleensä periksi ja kääntää katseensa sivuun antautumisen merkiksi, minkä jälkeen voittaja ajaa sen pois paikalta. Jos kuitenkin käy niin, että kamppailijat ovat yhtä vahvoja ja peräänantamattomia, taistelu voi yltyä todelliseksi verilöylyksi. Yhteenotto on kuitenkin lähes aina muodollisten rituaalien sarja, jonka toinen osapuoli voi koska tahansa keskeyttää.
Tiikerien parittelu ei ala kovinkaan lempeissä tunnelmissa, sillä aluksi naaras ärisee urokselle aggressiivisesti. Pian se kuitenkin alkaa hellästi puskea ja hieroa päätään urosta vasten. Sitten se asettuu häntä ja takapää koholla makuulle valmiina parittelemaan. Uros nousee naaraan selkään ja tarttuu sitä tiukasti niskasta kiinni hampaillaan. Lyhyen parittelun aikana molemmat osapuolet murahtelevat ja vongahtelevat jatkuvasti, mutta lopulta naaras riuhtaisee itsensä nopeasti irti uroksesta ja alkaa huitoa tätä raivokkaasti käpälillään. Nämä ”valeriidat” saattavat vaikuttaa aggressiivisilta, mutta pienen lepohetken jälkeen tiikerit toistavat saman kohtauksen ja voivat toistaa sen jopa 50 kertaa vuorokaudessa koko 5–6 päivää kestävän kiiman aikana. Tuon ajan pariskunta metsästää yhdessä ja jakaa saaliinsa, mutta heti kiiman laannuttua ne lähtevät kumpikin taas omille teilleen.
Naaraan kantoaika kestää kolmisen kuukautta. Tiineytensä lopulla se etsii turvallisen synnytyspaikan, joka voi olla yhtä hyvin korkea heinikko kuin ontto puunrunkokin. Naaras synnyttää yleensä 2–3 pentua, joiden liike herättää sen äidinvaistot. Tämän vuoksi naaras ei kiinnitä mitään huomiota liikkumattomiin, kuolleena syntyneisiin pentuihin. Pennut ovat syntyessään sokeita ja niiden silmät aukeavat 6–14 päivän ikäisinä, mutta jokseenkin tarkasti ne pystyvät näkemään vasta kahden kuukauden ikäisinä. Maitohampaat alkavat puhjeta noin kahden viikon kuluttua syntymästä ja pysyvä hampaisto on täysin kehittynyt vuoden ikään tultaessa. Kahdeksan viikon ikään asti pennut saavat kaiken ravintonsa emon maidosta, mutta alkavat sen jälkeen maistella myös emon pesälle tuomaa lihaa. Maito on kuitenkin pentujen tärkeä ravinnonlähde vielä puolivuotiaiksi asti, jolloin emo vieroittaa ne.Ensimmäistä kertaa pennut pääsevät tutustumaan pesän ulkopuoliseen maailmaan kolmen kuukauden iässä. Emo vahtii pentuja tarkasti ja päästää ne aluksi ulos vain päiväsaikaan. Kun sen on pakko käydä saalistamassa, pennut pysyvät hiljaa piilossa. Emo ei päästä ketään pesän lähistölle pentujen ollessa pieniä ja puolustaa niitä hyvin raivokkaasti mahdollisilta tunkeilijoilta. Se voi myös tarpeen vaatiessa siirtää pennut turvallisempaan paikkaan. Naaras siirtää pennut yksi kerrallaan pidellen niistä kiinni kulma- ja poskihampaillaan. Tiikeri ei kanna pentujaan niskanahasta kuten kissa, vaan asettelee niiden pään syvälle suuhunsa kulmahampaiden varaan. Vaikka naaras huolehtiikin jälkikasvustaan parhaan taitonsa mukaan, yli puolet kaikista tiikerin pennuista kuolee ennen kahden vuoden ikää, useimmiten petojen saaliina. Emo voi kuitenkin synnyttää viiden kuukauden kuluttua uuden pentueen mikäli menettää kaikki poikasensa. Pennut pysyttelevät tottelevaisesti piilossa vielä puolivuotiainakin mikäli emo on saalistusretkellä. Palatessaan saaliin kanssa emo kutsuu pentujaan ja antaa näiden aina syödä ensin vaikka olisi itse kuinka nälkäinen tahansa. Puolivuotiaat pennut alkavat jo tehdä lyhyitä tutkimusretkiä lähimaastoon emon läsnä ollessa, mutta 50 metriä kauemmas emostaan ne eivät uskaltaudu. Ne alkavat hioa saalistustaitojaan pikkueläimillä ja kahdeksan kuukauden ikäisinä ne saavat jo seurata emoa metsästysretkille. Emo opettaa poikasilleen tärkeitä taitoja ja saalistusta ja antaa niiden harjoitella jo isonkin riistan metsästystä. Vaarallisten saaliseläinten lähelle emo ei kuitenkaan pentujaan päästä.
Naaras huolehtii pennuistaan kahden vuoden ikään asti, minkä jälkeen ne pystyvät jo huolehtimaan itsestään. Ne ovat kasvaneet 150–200 kilon painoisiksi ja vähitellen perhe alkaa hajota. Urospennut lähtevät yleensä omille teilleen naaraita aikaisemmin, mutta saattavat pysytellä toistensa seurassa vielä jonkin aikaa. Naaraat sen sijaan saattavat pysytellä emonsa seurassa jopa kolmen vuoden ikään asti. Ne lähtevät kuitenkin viimeistään silloin, kun emo saa uusia pentuja pitkän tauon jälkeen. Nuoret tiikerit etsivät itselleen uudet reviirit vanhempiensa alueiden reunalta. Urokset tulevat sukukypsiksi 4–5-vuotiaina ja naaraat 3–4-vuotiaina. Suotuisissa oloissa naaras voi synnyttää ja kasvattaa kahden pennun poikueen joka toinen vuosi ja elää 16–18 vuotta.
Tiikeri oli aikoinaan laajalle levinnyt laji. Vielä 1800-luvullakin sitä tavattiin yleisesti kaikkialla Kaakkois-Aasiassa. Pohjoisimmat tiikerit elivät Amur-joen tienoolla itäisessä Siperiassa, kun taas eteläisimmät tavattiin Indonesian saaristossa. Tiikerien elinalue ulottui lännessäkin aina nykyisten Turkin ja Irakin alueelle. Ihminen on kuitenkin vallannut suurimman osa tiikerien elinalueesta ja nykyään kaikki alalajit elävät pienillä pirstoutuneilla alueilla eristyksissä toisistaan. Nykyisin suurin osa tiikereistä elää eteläisen ja kaakkoisen Aasian trooppisissa sademetsissä. Lisäksi pieniä populaatioita tavataan yhä Siperiassa ja itäisessä Kiinassa. Indonesian suurilta saarilta tiikeri on Sumatraa lukuun ottamatta kadonnut eikä sitä enää tavata missään osissa läntistä Aasiaa.Tiikerin levinneisyysalue ulottui aikoinaan aina itäisestä Turkista Indonesian saarille. Nykyään laji on kuitenkin ahtaalla
Tiikeri mielletään usein vehreiden sademetsien asukiksi, mutta tosiasiassa se on lähtöisin Siperian taigalta, mitä ilmeisimmin jostain Amur- ja Ussurijokien tienoilta, missä vielä nykyäänkin elää siperiantiikereitä. Taigaa hallitsevat mahtavat havu- ja lehtipuumetsät, joissa tiikerit vaeltavat hyvin laajoilla alueilla ruokaa etsiessään. Siperiassa tiikereitä koettelee myös ankara ja luminen talvi, jota ei yleensä mielletä näiden kissapetojen vaivaksi.
Pohjoisesta tiikeri levisi aikoinaan etelää kohti ja nykyään suurin osa jäljellä olevista populaatioista elää lämpimän tropiikin monenlaisissa metsissä. Tiikerit sopeutuvat erilaisiin elinympäristöihin ja esimerkiksi Intiassa niitä elää sekä itäisen Intian tulvivissa galeriametsissä, että eteläisissä Keralan vuoristometsissä. Sitä tavataan myös kuivemmilla alueilla bambumetsissä ja metsäsavanneilla.
Tiikeri on metsien asukas ja eteläisimmät populaatiot elävätkin Indonesiassa Sumatran kosteissa sademetsissä. Myös Jaavan ja Balin saarilla kasvoi aikoinaan suuria metsiä, mutta niiden kaatamisen myötä alueen tiikerikannat katosivat. Lounais-Aasiassa elänyttä kaspiantiikeriä tavattiin aikoinaan kaikkialla, missä järvien ja jokien rannalla kasvoi metsää, mutta nykyisin tuokin alalaji on hävinnyt.
Taigan ja tropiikin suurten metsien lisäksi tiikeriä tavataan myös korkeiden vuoristojen rinteillä muun muassa Himalajalla. Kesäkuukausina ne saattavat kavuta jopa neljän kilometrin korkeuteen meren pinnasta. Saman rodun tiikereitä tavataan myös Kaakkois-Aasian suurella suistoalueella, Sunderbansilla, missä kasvaa paljon mangrovemetsää. Suuri alue on vuoksen aikana enimmäkseen murtoveden peitossa, mutta silti siellä elää varsin paljon tiikereitä.
Tiikerit löysivät aikoinaan kodin myös Kaakkois-Kiinan laajoista metsistä, mutta ne on jo aikaa sitten kaadettu ja jäljellä on enää karua kalliota ja kivikkoa. Kallionhalkeamien suojissa piileksii yhä pieni joukko tiikereitä, mutta niiden elinmahdollisuudet ovat hyvin heikot Kiinan kasvavan ihmismassan puristuksessa.
Tiikeri tarvitsee elääkseen vettä ja etsiytyykin yleensä jokien lähettyville. Se myös monista muista kissaeläimistä poiketen pitää uimisesta ja vilvoittelee mielellään vedessä kuumina päivinä.
Tiikerit saattavat elinympäristön kaventumisen seurauksena joutua kiipeämään neljänkin kilometrin korkeuteen Himalajan vuoristoon.
Aleksanteri Suuren sotapäällikkö toi ensimmäisen tiikerin mukanaan Eurooppaan noin 300 vuotta eaa. Tiikeri oli tuliainen Persian ja Intian valloitusretkeltä ja sai kreikkalaisilta nimekseen tigris. Antiikin ajan roomalaiset toivat tiikereitä joukoittain Aasiasta taistelunäytöksiin amfiteattereilleen, missä pedot pakotettiin taistelemaan toisiaan ja ihmisiä vastaan. Rooman valtakunnan romahtamisen jälkeen tiikerit jäivät eurooppalaisilta unohduksiin ja seuraavan kerran niistä kuultiin vasta 1300-luvulla, kun Marco Polo kertoi nähneensä Kiinan keisarillisessa hovissa jättimäisen, musta-valko-punaisen ”leijonan”.
Vaikka tiikeri oli eurooppalaisille aivan uusi ja kummallinen tuttavuus, Aasian kansat olivat jo tuhansia vuosia eläneet sen kanssa rinta rinnan ja kunnioittaneet sen mahtavaa voimaa. Tiikeri on tärkeä osa monien aasialaisten kulttuurien taidetta ja uskontoa. Sitä kuvattiin hyvin yleisesti jo Induksen kulttuurin aikoihin 4000–6000 vuotta sitten. Toisella vuosituhannella ennen ajanlaskumme alkua pedon kuvia alkoi ilmestyä runsaasti myös sinetteihin ja amuletteihin.
Muinaiset kiinalaiset pitivät tiikeriä mahtavana olentona, jolle edes demonit eivät mahtaneet mitään ja ripustivat tiettyinä erityisen vaarallisina päivinä sen kuvia ovien yläpuolelle ja maalasivat tiikerin kirjoitusmerkin lasten otsaan. Tiikeri oli kiinalaisten keskuudessa niin arvostettu, että jopa keisarien haudat koristeltiin sen kuvilla. Kiinalaisten mukaan myös jumalilla oli läheinen yhteys tiikeriin ja eläin esiintyykin monissa Aasian jumaltarustoissa. Erään myytin mukaan pyhien Kunlunvuorten jumalia vartioi nelihäntäinen tiikerijumalatar, jolla on ihmisen kasvot. Taivaan valtiaan palatsin porttia puolestaan vartioi tiikeri, jolla oli yhdeksän ihmispäätä. Kiinalaisesta muinaisuskonnosta poiketen hindulaisuus ei palvo tiikeriä jumalana. Tiikeri on kuitenkin Durga-jumalattaren ratsu, jonka avulla tämä kukisti puhvelin hahmossa maailmaa uhanneen demonin.
Vaikka tiikeri olikin uskonnollisesti tärkeä ja kunnioitettu eläin Aasiassa, sen metsästys oli jo muinoin yleistä ja varsinkin hallitsijoiden ja ylhäisön huvia. Erään kertomuksen mukaan Kiinan keisari määräsi 1700-luvulla armeijan saartamaan valtavan maa-alueen ja ajamaan tiikerit esiin. Ajojahdin tuloksena tapettiin yli tuhat villieläintä, joukossa 60 tiikeriä. Toinen tarina kertoo, että eräs intialainen hallitsija varusti kerran tuhat norsua ja yhtä paljon jalka- ja ratsuväkeä tiikerinmetsästystä varten. Hän otti mukaan myös lukuisat vaimonsa ja koko hovinsa. Tarinaa on ilmeisesti hieman liioiteltu, mutta on totta, että intialaisilla hallitsijoilla oli hyvin kallis tapa metsästää. Norsuja käytettiin yleisesti tiikerinmetsästykseen Intiassa vielä 1800-luvullakin. Metsästysretkillä oli mukana suuri joukko ajomiehiä, jotka säikyttivät tiikerit piiloistaan ja ajoivat ne metsästäjien ulottuville. Tiikereitä tapettiin jo tuolloin suuria määriä. Esimerkiksi Surgujan maharadžan kerrotaan surmanneen ennätykselliset 1 157 petoa ja myös Udaipurin maharadža tappoi huikeat 1 019 yksilöä. Myös tiikerinmetsästykseen viehtyneet englantilaiset järjestivät suoranaisia joukkoteurastuksia ja kävivät kauppaa arvokkailla taljoilla. Taljojen kauppa saavutti huippunsa 1900-luvun alussa ja seurauksena oli tiikerikannan voimakas romahtaminen. Tiikereitä uhkasi sekä elinalueiden nopea häviäminen kasvavan asutuksen tieltä, että brittien ja maharadžojen järjestämät valtavat joukkoteurastukset, joiden aikana tapettiin kymmeniä tuhansia kissapetoja.
Kiinassa ja Kaakkois-Aasiassa elää vieläkin vahvana usko perinteisiin tiikeristä tehtyihin lääkkeisiin. Erityisesti varakkaat kiinalaiset ovat valmiita maksamaan suuria summia ”maagisia voimia” sisältävistä rohdoista. Nykyään tiikereitä ei enää elä kyllin paljon luonnossa lääketeollisuuden tarpeisiin, joten niitä on alettu paikoin kasvattaa kysynnän tyydyttämiseksi. Silti suurin osa markkinoille tulevista lääkkeistä on yhä peräisin salametsästetyistä yksilöistä. Kiinassa tiikereitä elää enää vain joitakin kymmeniä, joten eläimet pyydystetään pääosin Intiassa, Nepalissa ja Kaakkois-Aasiassa, mistä ne salakuljetetaan rajan yli.  Salametsästys on houkuttelevaa, sillä yhdestä tiikeristä voi saada paikoin rahasumman, joka vastaa maanviljelijän vuoden palkkaa.
Tiikerin aivoja käytetään mm. aknen ja tylsämielisyyden hoitoon. Sen silmistä tehdään epilepsialääkettä ja luut ovat erilaisten kipulääkkeiden raaka-ainetta. Kirsua käytetään koiranpuremien hoitoon ja häntää erilaisiin ihosairauksiin. Viiksikarvoista taas tehdään lääkettä hammassärkyyn ja sapen uskotaan auttavan lasten lihaskouristuksiin. Tiikerin kynsiä käytetään Laosissa rauhoittavien lääkkeiden raaka-aineena.
Tärkein syy tiikerikannan romahtamiseen lienee sopivien elinalueiden katoaminen. Tiikerit tarvitsevat suuren reviirin, jolla on riittävästi saalista pitämään ne hengissä. Kun ihmisten lukumäärä kasvaa, yhä enemmän metsiä raivataan pelloiksi ja asuinalueeksi. Tiikereiden elintila supistuu ja pienet populaatiot joutuvat eristyksiin hajanaisille metsäsaarekkeille. Kun elintilaa on koko ajan vähemmän, tiikerit ajautuvat yhä useammin ihmisasutuksen lähelle, mistä seuraa väistämättäkin ongelmia paikallisten asukkaiden keskuudessa. Kun muut tiikerit ovat jo vallanneet reviireiksi kaikki vapaat metsäalueet, on nuorten yksilöiden yhä vaikeampi löytää sopivaa asuinpaikkaa. Eristyneisyydessä on myös se haittapuoli, etteivät eri populaatiot pääse sekoittumaan keskenään. Tästä seuraa sisäsiittoisuus ja perimän köyhtyminen.
Tiikeri ei normaalisti saalista ihmistä ruoakseen. Se tappaa ihmisen yleensä vain tuntiessaan itsensä uhatuksi eikä tällöinkään syö tätä. Tästä huolimatta vaikuttaa siltä, että tiikeri on historian aikana tappanut enemmän ihmisiä kuin mikään muu suuri kissapeto. Tiikerin arvellaan surmanneen vielä 1800-luvulla vuosittain peräti tuhat ihmistä. Champwatin tiikerin kerrotaan tappaneen yksistään 436 ihmistä.
Ihmissyöjätiikerit ovat esimerkiksi salametsästäjän luodista vahingoittuneita yksilöitä, jotka ovat liian heikkoja pyydystääkseen lajille tyypillistä riistaa. Tällaisille yksilöille hidas ja suhteellisen heikko ihminen on varteenotettava saalis. Ihmissyöjätiikerit eivät kuitenkaan yleensä ehdi aiheuttaa kovin montaa kuolemantapausta. Ne vangitaan tai tapetaan usein melko nopeasti.
Nykyään tiikerien elintilan pienentyessä ne joutuvat yhä useammin tekemisiin ihmisen kanssa. Tämä lisää riskiä joutua tiikerin saaliiksi, sillä kun metsissä ei ole tarpeeksi riistaa, peto voi käydä myös esimerkiksi pelloilla työskentelevien viljelijöiden tai ihmisen kotieläinten kimppuun. Tiikerin hyökkäyksiä on pyritty vähentämään takaraivolle ripustettavien naamareiden avulla. Tiikeri ei yleensä hyökkää saaliin kimppuun, jos tämä katsoo suoraan sitä kohti. Kun viljelijällä on ”kasvot” molemmilla puolilla päätä, tiikerin hyökkäys on epätodennäköisempi.
Vuonna 1969 Kansainvälinen luonnonsuojeluliitto IUCN julisti yleiskokouksensa päätteeksi, että ihmisen toiminta on hävittämässä tiikerin sukupuuttoon. Tiikeri kirjattiin uhanalaiseksi lajiksi ja seuraavana vuonna Intian hallitus kielsi tiikerin taljojen viennin. Tiikerin suojelemiseksi käynnistettiin maailmanlaajuinen keräyskampanja, joka tuotti suuren summan rahaa. Myös eläinsuojeluliitto WWF tuli mukaan tiikerien suojeluhankkeeseen.
Asiantuntijaryhmä alkoi suunnitella tiikereille suojelualueita. Hanke nimettiin Tiikeriprojektiksi ja sen toteuttaminen alkoi vuonna 1973, kun Intiaan perustettiin yhdeksän tiikerireservaattia. Seuraavana vuonna hankkeeseen liittyivät mukaan myös Nepal, Bangladesh, Kiina, Neuvostoliitto ja Bhutan. Suojelutöillä alkoi olla kiire, sillä tiikerien lukumäärä oli romahtanut erittäin nopeasti 1900-luvun aikana. Ensimmäisen maailmansodan jälkeen niitä oli ollut jäljellä vielä 100 000 yksilöä, mutta 1960-luvun lopulla kanta oli enää 2 500. Suojelutyö tuotti kuitenkin tulosta ja vuonna 1984 jo yksistään Bengalissa eli 4 000 tiikeriä.
Vuonna 2012 WWF arvioi vapaudessa elävien tiikereiden määräksi noin 3 200 yksilöä, mikä oli vähemmän kuin koskaan ennen. Vuonna 2008 Sumatralla tiikereitä oli enää noin 400 ja Intiassa noin 1 400. Laji on erittäin uhanalainen ja vaatii tiukkoja suojelutoimenpiteitä säilyäkseen hengissä. Salametsästys ja elinalueiden katoaminen ovat vakava uhka tiikereille eivätkä suojelualueetkaan pysty aina takaamaan alueellaan eläville tiikereille turvallisuutta.lähde?1900-luvun aikana tiikereille on perustettu lukuisia suojelualueita eri puolille Aasiaa ja niiden suojelua on pyritty tehostamaan. Vuonna 2004 Myanmariin perustettiin maailman suurin tiikerireservaatti. Tiikereitä pidetään myös eläintarhoissa ympäri maailman ja joidenkin alalajien eläintarhoissa elävä kanta on suurempi kuin luonnonvarainen. Tiikeri lisääntyy vankeudessa ja vaikka luonnonvarainen kanta jostain syystä katoaisikin tulee laji mitä ilmeisimmin säilymään vankeudessa. Tiikereitä voi nähdä myös Suomessa Korkeasaaren eläintarhassa. Luonnossa tiikeri ylittää harvoin 18 vuoden iän, mutta vankeudessa on tavattu jopa 26-vuotiaita yksilöitä.
1950-luvulle asti Intian ja Nepalin rajalla asui vähän ihmisiä ankarien malariaepidemioiden takia. Tiikerit olivat alueella yleisiä, sillä metsiä ja riistaa oli paljon, mutta ihmisiä vähän. Malarian kukistuttua ihmiset kuitenkin palasivat alueelle ja metsien tilalle levittäytyi laidunmaita ja riisipeltoja. Nykyisin 49 000 neliökilometrin alueen elää 200 tiikeriä ja 3,6 miljoonaa ihmistä kotieläimineen. Alueen tiikerit elävät 11 reservaatissa ja muodostavat pieniä toisistaan eristäytyneitä populaatioita, joita uhkaa vakava sisäsiittoisuus. Kannan pitämiseksi elinvoimaisena Intia ja Nepal ovat nyt aikeissa yhdistää neljä suojelualuetta toisiinsa erityisillä käytävillä, joita pitkin tiikerit voisivat liikkua paikasta toiseen.Käytävien suunnittelu ja toteuttaminen ei ole helppoa, sillä myös alueella elävien ihmisten tarpeet on otettava huomioon. Suunnitelman pohjana on pitkä tutkimustyö, jossa on käytetty apuna sekä tiikerien vuosikymmeniä kestänyttä havainnointia että alueen satelliittikuvia. Tutkijat jakoivat jokaisen hehtaarin kahdeksaan eri luokkaan sen perusteella miten ne sopivat tiikerin elinalueeksi. Tavoitteena on, että käytävät ovat mahdollisimman yhtenäistä metsäaluetta. Tavoitteen saavuttamiseksi pitää kuitenkin ensin siirtää kokonaisia kyliä ja ostaa metsää. Tavoitteena on myös, että tiikereillä riittäisi käytävissä saaliseläimiä ja sopivia levähdyspaikkoja.
Hankkeen toteuttamiseen kuluu vielä 50 vuotta. Tulevaisuus näyttää kuitenkin valoisalta, koska yksittäisten tiikerien on havaittu käyttävän Nepalin Royal Bardia -kansallispuiston ja Intian Katarniaghat-reservaatin välistä käytävää.
Tiikeri on ollut iät ja ajat suosittu eläin sirkuksissa. Se on myös paljon käytetty hahmo kirjallisuudessa ja elokuvissa. Kenties kirjallisuuden historian kuuluisin tiikeri on Rudyard Kiplingin vuonna 1894 ilmestyneen Viidakkokirja-romaanin paha Shere Khan, josta Disneyn myöhemmin ilmestynyt elokuva teki vielä kuuluisamman.
A. A. Milnen kirjoittamissa Nalle Puh -kirjoissa esiintyy myös Tikru, joka on pehmolelutiikeri. Myöhemmin Disneyn omittua Nalle Puhin hahmoineen Tikru sai ihan oman piirroselokuvansa. Myös Disneyn piirroselokuvassa Aladdin prinsessa Jasminella on oma lemmikkitiikeri Rajah. Samaisessa elokuvassa esiintyvän Ihmeiden onkalo -aarrekammion suuaukkona toimii tiikerin pään muotoinen puhuva hiekkadyyni.
Vuonna 2004 ilmestyi Jean-Jacques Annaud’n elokuva Tiikeriveljekset, jossa seurataan kahden tiikeriveljeksen, Kumalin ja Sanghan, elämänvaiheita.
Sarjakuvakulttuurin tunnetuin tiikeri on mitä ilmeisimmin Bill Wattersonin piirtämien Lassi ja Leevi -sarjakuvien Leevi-tiikeri, joka on Lassin syvälliseen ajatteluun taipuvainen ystävä.
Vuonna 2008 ilmestyneessä Kung Fu Panda -elokuvassa esiintyy Tiikeritär-niminen tiikeri, joka on mestari kungfussa.
Sankhalah, Kailash: Tiikeri! Intiantiikerin tarina. Otava. 1979. ISBN 951-1-05344-2.
