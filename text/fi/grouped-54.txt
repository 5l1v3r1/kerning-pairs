
Keuhkoverenpainetauti eli pulmonaalihypertensio tarkoittaa kohonnutta verenpainetta keuhkojen valtimoissa, laskimoissa tai hiussuonissa. Taudin kuvasi ensimmäisenä lääkäri Ernst von Romberg vuonna 1891.
Keuhkoverenpainetaudin oireita ovat muun muassa hengenahdistus, väsymys, yskä ja turvotukset. Hoitamattoman taudin ennuste on huono, ja kuolinsyynä on useimmiten sydämen oikean kammion pettäminen (nk. cor pulmonale). Tauti voi olla itsesyntyinen eli idiopaattinen, jolloin se aiheutuu pienten keuhkovaltimoiden sisäkalvon paksuuntumisesta. Keuhkoverenpainetauti voi olla seurausta myös muista sairauksista, kuten keuhkoveritulpasta tai sklerodermasta.

Kevättasauspiste eli Aries-piste on se suunta tähtitaivaalla, jossa Aurinko näkyy kevätpäiväntasauksen hetkellä. Se on samalla taivaanpallon ekvaattorin ja ekliptikan toinen leikkauspiste. Kevätpäiväntasauksen hetkellä Maan akselikallistuma on Aurinkoon nähden täsmälleen poikkisuunnassa.
Koska Maan akseli pysyy vuodesta toiseen lähes samansuuntaisena, myös kevättasauspiste on lähes muuttumaton, ja se onkin valittu tähtitaivaan koordinaatistojen nollakohdaksi. Ekvaattorijärjestelmässä sen rektaskensio ja deklinaatio ovat nollia; ekliptikajärjestelmässä sen pituus ja leveys ovat nollia.Tosiasiassa Maan akseli kiertyy hitaasti, noin 50″ vuodessa. Tämän prekession vuoksi myös kevättasauspiste liikkuu tähtitaivaalla noin 50″ vuodessa. Nykyään kevättasauspiste on Kalojen tähdistössä. Nimitys Aries-piste viittaa Oinaan tähdistöön (Aries), jossa kevättasauspiste oli yli 2 000 vuotta sitten.

Kevin Mark Phillips (s. 25. heinäkuuta 1973 Hitchin) on englantilainen jalkapalloilija. Hän pelaa Englannin mestaruussarjassa Blackpoolissa.
Pienikokoinen Phillips ei saanut nuoruudessaan sopimusta Southampton FC:hen, koska hänen ei uskottu pärjäävän hyökkääjänä. Hän siirtyi alasarjassa pelanneen joukkueen kautta Watfordiin ja sieltä Sunderlandiin, jossa hän voitti Englannin Valioliigan maalikuninkuuden ja Euroopan Kultainen kenkä -palkinnon kaudella 1999–2000. Hän on edustanut myös Englannin maajoukkuetta kahdeksassa A-maaottelussa ja yhdessä B-maaottelussa.
Phillips liittyi Southamptoniin 14-vuotiaana. Hän pelasi seuran nuorisojoukkueissa neljä vuotta, mutta ei saanut ammattilaissopimusta, koska pienikokoisen Phillipsin ei uskottu pärjäävän hyökkääjänä eikä hänen näytöt vakuuttaneet myöskään oikeana puolustajana. Hän siirtyi tämän jälkeen paikalliseen alasarjan amatöörijoukkue Baldock Towniin. Phillipsin peliesitykset herättivät 1. divisioonassa pelanneet Watfordin kiinnostuksen, ja hän siirtyi seuraan 10 000 punnan siirtosummalla joulukuussa 1994. Phillips pääsi pelaamaan heti siirryttyään Watfordiin. Ensimmäisellä kaudellaan hän onnistui viimeistelemään yhdeksän maalia 16 pelaamassaan ottelussa. Phillips on sanonut olevansa koko uransa velkaa Watfordin silloiselle managerille, Glenn Roederille, saatuaan tilaisuuden näyttää taitonsa. Phillipsin ensimmäinen täysi kausi 1995–1996 sujui Watfordilta heikosti, sillä se putosi 2. divisioonaan, mutta Phillips onnistui maalinteossa 11 kertaa. Seuraava kausi jäi Phillipsin viimeiseksi Watfordissa, josta hän siirtyi 1. divisioonan Sunderlandiin 325 000 punnan summalla heinäkuussa 1997.
Sunderland oli pudonnut Valioliigasta edellisellä kaudella ja yritti nopeaa nousua takaisin. Phillipsin 30 maalia runkosarjassa auttoivat Sunderlandin aina nousukarsintojen finaaliin asti. Se kuitenkin hävisi ratkaisevan ottelun rangaistuspotkukilpailussa Charltonia vastaan, mikä on Phillipsin mukaan "hänen uransa suurin pettymys". Keväällä 1998 Phillips esiintyi myös Englannin B-maajoukkueessa yhdessä ottelussa. Kausi 1998–1999 toi Sunderlandille ja Phillipsille 1. divisioonan mestaruuden ja nousun Valioliigaan. Phillips valittiin myös maajoukkueeseen, jossa hän pelasi ensimmäisen ottelunsa Unkaria vastaan huhtikuussa 1999.Vastoin odotuksia Sunderland pelasi Valioliigassa hyvin, ja Phillips loisti kärjessä. Ennen kauden alkua televisiokommentaattorina toiminut entinen pelaaja Rodney Marsh arveli, että "Phillips vaivoin pystyisi kuuteen maaliin". Phillips osoitti epäilyt turhiksi voittamalla Valioliigan maalikuninkuuden 30 maalilla ja samalla ensimmäisenä englantilaispelaajana Euroopan Kultainen kenkä -palkinnon. Hän oli pelaajayhdistyksen Vuoden pelaaja -äänestyksessä toinen Roy Keanen jälkeen. Phillips valittiin myös Englannin joukkueeseen kesän EM-kilpailuihin, mutta Phillips ei päässyt kertaakaan kisoissa kentälle.Seuraavina kahtena kautena Phillipsin maalimäärä pieneni, mutta hän onnistui silti tekemään molemmilla yli 10 maalia vaikka Sunderland oli jälkimmäisellä kaudella vasta sijalla 17. Hän oli mukana myös maajoukkueessa pelaten tänä aikana kolmessa maaottelussa. Kausi 2002–2003 oli sekä seuralle että Phillipsille heikko. Sunderland jäi viimeiseksi ja putosi. Ensi kerran Sunderlandissa alle 10 maaliin jäänyt Phillips siirtyi kauden päätteeksi Valioliigassa pelaavaan Southamptoniin 3,25 miljoonalla punnalla.
Southamptonissa Phillips ei pystynyt saavuttamaan samoja maalimääriä kuin parhaimmillaan Sunderlandissa, mutta teki kuitenkin yli 10 maalia kaudessa. Kaudella 2003–2004 hän pääsi myös pelaamaan UEFA Cupissa, mutta Southampton hävisi heti ensimmäisellä kierroksella Steaua Bukarestille. Southamptonin pudottua Valioliigasta kauden 2004–2005 päätteeksi Phillips siirtyi Aston Villaan miljoonan punnan siirtosummalla. Villassa loukkaantumisista kärsinyt Phillips ei juurikaan tehnyt maaleja, ja hän päätti siirtyä Mestaruussarjan West Bromwichiin yhden kauden jälkeen.
West Bromwichin riveissä Phillips löysi jälleen maalivainunsa. Ensimmäinen kausi toi mukanaan 19 maalia ja paikan nousukarsintojen finaaliin, jonka se kuitenkin hävisi. Kausi 2007–2008 meni sekä Phillipsiltä että West Bromwichilta vieläkin paremmin. Hän teki 22 maalia, ja seura nousi Valioliigaan. Phillips palkittiin kauden päätteeksi vuoden parhaana pelaajana. Vaikka Phillips olisi voinut jatkaa West Bromwichissa, hän päätti vaihtaa Birminghamiin, koska uskoi joutuvansa vaihtopenkille ja seuran olevan mukana putoamistaistelussa. Ensimmäisellä Birmingham-kaudellaan Phillips pelasi avauskokoonpanossa ja teki 36 Mestaruussarjan ottelussa 14 maalia. Hän oli Birminghamin paras maalintekijä Valioliigaan nousuun päättyneellä kaudella. Kaudella 2009–2010 Phillips oli pääasiassa vaihtopelaajan roolissa. Kesällä 2010 hän teki yhden vuoden mittaisen jatkosopimuksen seuran kanssa. Birmingham voitti 2011 liigacupin, mutta Phillips ei pelannut finaalissa Arsenalia vastaan. Kauden päätteeksi Birmingham putosi Mestaruussarjaan ja Phillips jätti seuran sopimuksensa päätyttyä.
Kevin Phillips on naimisissa Julie Phillipsin kanssa. Heillä on neljä lasta – Millie, Toby, Tia ja Alfie.

Kevin Reginald Westgarth (s. 7. helmikuuta 1984 Amherstburg, Ontario, Kanada) on kanadalainen jääkiekkoilija, joka pelaa EIHL-joukkue Belfast Giantsissa.
Westgarth pelasi ensimmäisellä yliopistokaudellaan Princeton Tigersin joukkueessa. Hän pelasi 25 ottelua, joissa teki kuusi pistettä ja istui 48 minuuttia jäähyaitiossa. Koko nelivuotisen yliopistouransa aikana hän pelasi yhteensä 116 ottelua. Niissä hän teki 25 maalia ja yhteensä 60 pistettä. Jäähyllä hän istui 130 jäähyminuuttia. Westgarthin kanssa Tigersissa pelasi kolme vuotta myös hänen veljensä Brett. Neljännen kauden jälkeen hän allekirjoitti 16. maaliskuuta 2007 varaamattomana pelaajana sopimuksen Los Angeles Kingsin kanssa.
Westgarth aloitti pelaamisen ammattilaistasolla 18. maaliskuuta 2007, vain kaksi päivää Kingsin kanssa tehdyn sopimuksen jälkeen. Hän pelasi Kingsin AHL-farmijoukkue Manchester Monarchsissa Providence Bruinsia vastaan. Loppukauden aikana hän pelasi Manchesterissa vain 14 ottelua, joissa tilille kertyi 44 jäähyminuuttia ja kolme pistettä.
Westgarth jatkoi Monarchsissa myös kaudella 2007–2008. Hän sijoittui tulokkaiden jäähypörssissä toiseksi 191 jäähyminuutillaan. Hänet komennettiin tulokkaista useimmin ulos. Westgarth pelasi ensimmäisen NHL-pelinsä  Kingsissa 20. tammikuuta 2009 Minnesota Wildia vastaan. Hän oli ottelussa jäällä 4 minuuttia ja 39 sekuntia. Westgarth nostettiin Kingsin joukkueeseen ja pudotettiin takaisin farmiin kaksi kertaa kauden aikana. Ensimmäisessä farmiin pudottamisen jälkeisessä pelissä Manchesterissa Westgarth tappeli Philadelphia Phantomsin Garrett Klotzin kanssa.Kausi 2009–2010 oli Westgarthin maalien valossa paras AHL-kausi, jossa hän teki 76 ottelussa 11 maalia ja 25 pistettä. Lisäksi hän sai yli 150 rangaistusminuuttia.
Westgarthin näytöt toivat hänelle paikan NHL-joukkueessa kauden 2010–2011 aikana. Ensimmäisen maalinsa NHL:ssä hän teki vasta seuraavalla kaudella Dallas Starsin Kari Lehtosta vastaan. Maali ratkaisi ottelun jatkoajalla. 16. helmikuuta 2012 Westgarth sai käsivamman, ja hän joutui olemaan loppukauden sivussa otteluista. Kings voitti kauden päätteeksi historiansa ensimmäisen Stanley Cupin, ja vaikka Westhgarth pelasi vain 25 ottelua runkosarjassa, hänet tunnustettiin Stanley Cupin voittajaksi ja hänen nimensä kaiverrettiin pokaaliin.
Työsulun aikana kaudella 2012–2013 Westgarth pysyi kotonaan Pohjois-Carolinassa ja harjoitteli Carolina Hurricanesin pelaajien kanssa. Työsulun päättyessä Kings kauppasi Westgarthin Carolinaan ja sai vastineeksi Anthony Stewartin, neljännen kierroksen varauksen NHL:n varaustilaisuuteen 2013 sekä kuudennen kierroksen varauksen vuoden 2014 varaustilaisuuteen.
Westgarth vaihdettiin 30. joulukuuta 2013 Calgary Flamesiin, joka antoi tilalle Greg Nemiszin. Loppukaudella Calgaryssa Westgarth teki uransa uudet ennätykset viimeistelemällä neljä maalia ja seitsemän pistettä 36 pelissä.
Calgary ei tarjonnut Westgarthille kauden päätteeksi jatkosopimusta, joten hänestä tuli vapaa pelaaja. Kaudeksi 2014–2015 hän ei saanut sopimusta, mutta sai mahdollisuuden mennä try out -sopimuksella Edmonton Oilersin harjoitusleirille. 5. lokakuuta 2014 hänet päästettiin pois leiriltä ja 30. lokakuuta hän teki sopimuksen pohjoisirlantilaisen EIHL-joukkue Belfast Giantsin kanssa.

Khao Lak (thaiksi เขาหลัก) on rantalomakeskus Thaimaassa noin 100 km pohjoiseen Phuketista, Phang Ngan provinssissa.  Khao Lakissa on kilometrien pituisia rantoja, joissa on paljon mahdollisuuksia laitesukellukseen.
Alueen paikallinen talous perustuu nykyään turistihotelleihin, paikallisiin kauppoihin ja ravintoloihin sekä sukellusyrityksiin. Lähiympäristössä on perinteistä kumin ja palmuöljyn tuotantoa sekä maanviljelyä.  
26. joulukuuta 2004 Intian valtameren maanjäristyksessä syntyneet tsunamit iskivät Thaimaassa voimakkaimmin Khao Lakiin. Kuolleiden joukossa oli muiden muassa suomalainen laulaja ja muusikko Aki Sirkesalo. Khao Lakissa myös tuolloin lomaillut Sauli Niinistö, josta sittemmin tuli Suomen tasavallan presidentti,  sen sijaan selviytyi hengissä.

Khares Mytileneläinen oli kreikkalainen joka vaikutti Aleksanteri Suuren hovissa. Hän toimi hovissa marsalkkana, joka esitteli ulkomaalaiset vieraat kuninkaalle. Virka oli ilmeisesti lainattu persialaisilta. 
Khares kirjoitti Aleksanteri Suuresta elämästä teoksen kymmenessä kirjassa. Teos käsitteli erityisesti Aleksanterin yksityiselämää. Khareksen teoksesta on säilynyt katkelmia Athenaioksen teoksissa.
KHL:n varaustilaisuus 2009 oli ensimmäinen KHL-liigan järjestämä nuorten pelaajien varaustilaisuus. Tilaisuus pidettiin 1. heinäkuuta 2009. Tilaisuuteen osallitui vain 23 KHL-seuraa Himik Voskresenskin ja Vitjaz Tšehovin jättäytyessä pois taloudellisen tilanteen vuoksi. Liigan ensi kaudella todennäköisesti liittyvä Avtomobilist Jekaterinburg osallistui sen sijaan tilaisuuteen. Pääasiassa tilaisuudessa varattiin venäläisiä pelaajia. Ensimmäinen varaus oli TsSKA Moskovan varaama puolustaja Mihail Pašnin. Yhteensä varaustilaisuudessa varattiin neljässä kierroksessa 86 pelaajaa, vaikka 91 varausvuoroa oli käytettävissä. HK MVD jätti käyttämättä kaikki varausvuoronsa, kuin myös muutama muu joukkue viimeisten vuorojensa kanssa.
Varausjärjestys oli suoraan kuluneen kauden runkosarjan loppusijoitukset huonoimmasta alkaen varauskierros kerrallaan. Avtomobilist Jekaterinburg, joka ei ollut mukana viime kaudella, varasi viimeisenä. Kaksi huonoiten menestynyttä joukkuetta, Himik Voskresensk ja Vitjaz Tšehov, eivät kuitenkaan osallistuneet tilaisuuteen, joten ensimmäisen vuoron sai Dynamo Minsk. Dynamo Minsk oli myynyt ensimmäisen vuoronsa TsSKA Moskovalle, joka sai suorittaa KHL:n historian ensimmäisen pelaajavarauksen.Joukkueet saivat varata 17–21 -vuotiaita pelaajia, joilla ei ollut minkään asteista sopimusta toisen KHL-seuran kanssa. Seurat saivat varata kukin omista juniorijoukkueistaan yhteensä 15 pelaajaa, joita muut seurat eivät saaneet varata. Seuroilla on nyt yksinoikeus tehdä sopimus varaamiensa venäläispelaajien kanssa kunnes he täyttävät 28 vuotta.
Venäläiset kykyjenetsijät luetteloivat 749 varattavaa pelaajaa Venäjältä, Euroopasta ja Pohjois-Amerikasta. Näistä valtaosa, 558 oli venäläisiä. Seuraavana kykyjenetsijöiden tekemä varattavien pelaajien top 5 luettelo:
Varaustilaisuuden aktiivisimmat varausten hankkijat olivat HK Atlant yhdellätoista varauksella ja SKA Pietari yhdeksällä varauksella. Eniten pelaajia varattiin paljon juniorityötä tekevästä MHK Krylja Sovetovista. Yleisesti ulkomaalaisia pelaajia varattiin nihkeästi, esimerkiksi kanadalaisia varattiin koko tilaisuudessa vain kaksi kykyjenetsijöiden lupauksista huolimatta.
Eräät seurat, kuten SKA Pietari, varasivat ulkomaalaisia pelaajia aktiivisesti siinä toivossa, että he suuntaisivat Venäjälle jos ura ei aukene Pohjois-Amerikassa. Toiset seurat pyrkivät varaamaan nuorten venäläislupausten oikeudet itselleen. TsSKA Moskova luopui neljästä varausvuorosta, jotta saisi varattua suurlupauksen Pašninin. Muutama joukkue jätti kokonaan varaamatta: HK MVD jätti vuoronsa väliin ja HK Traktor Tšeljabinsk myi kaikki vuoronsa.

Khmerien valtakunta (myös Angkor, khmerien käyttämä nimi oli Kambuja) oli hindulais-buddhalainen kuningaskunta Kaakkois-Aasiassa 802–1431. Valtakunnan ydinaluetta oli nykyinen Kambodža ja laajimmillaan se hallitsi suuria osia nykyisistä Laosista, Thaimaasta, Myanmarista ja Vietnamista. Valtakunnan useimmat pääkaupungit sijaitsivat Angkorissa, joka oli esiteollisen ajan maailman suurin kaupunki: sen pinta-ala oli 3 000 neliökilometriä ja asukasluku 700 000–1 900 000. Khmerien valtakuntaa edelsi khmerien ensimmäinen kuningaskunta Chenla. Khmerien valtakunnan aika alkoi 802, kun kuningas Jayavarman II perusti valtakunnan. Valtakunnan katsotaan päättyneen 1431, kun Ayutthayan kuningaskunta tuhosi Angkorin.Khmerien valtakunnan merkittävimmät kulttuurijäänteet ovat hallitsijoiden rakentamat lukuisat temppelit. Hallitsijat rakennuttivat omia temppelikokonaisuuksia, ja osa hallitsijoista uusia pääkaupunkeja. Tunnetuin khmerien valtakunnan temppeli on Angkor Wat. Rakennustaitoa tarvitsi myös laaja keinokastelujärjestelmä. Khmerien yhteiskunta oli jakautunut selvästi kahteen luokkaan, eliittiin ja tavalliseen kansaan. Jumalkuningas oli jumalien edustaja maanpäällä, ja suurin osa tavallisesta kansasta eli orjuudessa.
Chenla, Khmerien valtakunnan edeltäjä, oli todennäköisesti ollut jaavalaisen Sailendran vasallivaltio ennen Jayavarman II:n hallituskautta (n. 770–834). Joidenkin historioitsijoiden mukaan Jayavarman olisi oleskellut Sailendrassa joko vapaaehtoisesti tai sotavankina ennen paluutaan Chenlaan. Jayavarman II yhdisti Kambodžan alueen ja perusti khmerien valtakunnan noin 802. Vuotta on myös perinteisesti pidetty Jayavarmanin hallituskauden alkuna, mutta uudemman tutkimuksen mukaan hänen hallituskautensa alkoi jo noin vuonna 770. Uuden valtakunnan pääkaupungiksi Jayavarman perusti Hariharalayan, joka säilyi khmerien pääkaupunkina 800-luvulla.
Indravarman I (hallitsi n. 877–889) onnistui laajentamaan valtakuntaa sotimatta, ja kuningaskunta käsittikin nykyistä Kambodžaa suuremman alueen. Indravarmanin kauden tärkeimpiä rakennushankkeita olivat Preah Kon ja Bakongin temppelit. Lisäksi hän kehitti keinokastelujärjestelmää. Hänen jälkeensä hallitsijaksi nousi hänen poikansa Yasovarman I (hallitsi n. 889/890–n. 910/912). Yasovarman joutui taistelemaan vallasta veljensä kanssa. Oletettavasti pääkaupunki Hariharalaya tuhoutui pahoin taisteluissa, ja siksi Yasovarman rakensi uudeksi pääkaupungiksi Yasodharapuran, joka oli valtakunnan ensimmäinen pääkaupunki Angkorissa. Se oli linnoitettu kaupunki, jonka sivut olivat neljän kilometrin pituiset. Kaupungin keskuksena oli Phnom Bakhengin temppeli. Yasovarman rakennutti pääkaupunkiinsa myös suuren tekoaltaan, niin sanotun itäisen barayn.
Yasovarmanin hallituskautta seurasi vuosikymmeniä kestänyt poliittinen hajaannus. Jayavarman IV (hallitsi 928–n. 941) rakensi uuden pääkaupungin Koh Keriin. Rajendravarman II (hallitsi 944 – n. 968) yhdisti valtakunnan ja siirsi pääkaupungin takaisiin Yasodharapuraan. Rajendravarman II:n aikana valtakunta laajeni lännessä nykyisen Myanmarin rajoille, ja idässä hän valloitti alueita Champalta. Valloitusten myötä khmerien valtakunta vahvistui ja vaurastui. Samalla valta keskittyi yhä enemmän Angkoriin. Rajendravarmanin merkittävimpiä rakennusprojekteja olivat Pre Rupin ja Itä-Mebonin temppelit.Rajendravarman II:n poika Jayavarman V (hallitsi n. 968 – n. 1000) rakensi uudeksi pääkaupungiksi Jayendranagarin. Sen sijainnista ei ole varmuutta, mutta sen keskuksena arvellaan olleen Ta Keo, Angkorin ensimmäinen kokonaan hiekkakivestä tehty temppeli. Jayavarman V:n kuoleman jälkeen alkanut valtataistelu johti lopulta sisällissotaan Suryavarman I:n (hallitsi 1002–1050) ja Jayaviravarmanin (hallitsi 1003–1010) välillä. Jayaviravarman hallitsi Angkorissa ja Suryavarman I valtakunnan itäosissa. Suryavarman I sai Angkorin haltuunsa 1010, ja hänestä tuli khmerien kuningas. Suryavarman suosi kaupankäyntiä joki- ja maareittien kautta Kiinaan ja Vietnamiin sekä kansainvälistä kaupankäyntiä Etelä-Kiinan meren kautta. Suryavarman muistetaan ennen kaikkea rakennuttamastaan läntisestä baraysta, joka on Angkorin suurin tekoallas.
Suryavarman II:ta (hallitsi 1113–1150) pidetään yhtenä merkittävimmistä khmerien hallitsijoista. Hän nousi ilmeisesti valtaan tapettuaan edellisen kuninkaan Dharanindravarman I:n. Suryavarman II solmi nopeasti ystävyyssuhteen Kiinaan. Hän aloitti laajat sotatoimet niin idässä kuin lännessäkin ja laajensi valtakunnan entistä suuremmaksi. Idässä Suryavarman II soti Đại Việtiä ja Champaa vastaan. Champan alueella khmerit onnistuivat valloittamaan Vijayan alueen (nykyisessä Bình Địnhin maakunnassa). Lännessä khmerien vallan alle jäi Keski-Thaimaan kuningaskuntia. Kiinalaisen Song Shi -kronikan (1100-luku) mukaan khmerien valtakunta rajoittui pohjoisessa Champaan, idässä mereen, lännessä Paganin kuningaskuntaan ja etelässä Grahin kuningaskuntaan. Suryavarman II:n kuolinaikaa ei tiedetä tarkalleen, mutta viimeinen piirtokirjoitus hänestä on vuodelta 1145. On kuitenkin hyvin todennäköistä, että hän hallitsi vielä Champan sotaretken aikana 1145–1150.Suryavarman II:n aikana Shivan palvonta oli väistynyt ja Vishnun palvonta oli tullut sen tilalle. Suryavarman II rakennutti monia temppeleitä, joista kuuluisin on Angkor Wat. Historioitsija George Cœdès piti Angkor Watia khmerien taiteen mestariteoksena.
Suryavarman II:n kuolemaa seurasi levottomuuksia, ja sen jälkeen monet vallatut alueet halusivat irtaantua khmerien hallinnasta. Kiinan hovissa kävi jo 1155 lähettiläitä thaimaalaisesta Lavon kuningaskunnasta. Vuodelta 1167 on myös löytynyt piirtokirjoitus, joka kertoo itsenäisestä kuninkaasta Nakhon Sawanin alueella. Champa oli puolestaan solminut rauhan Đại Việtin kanssa 1170 ja aloitti sodan khmerejä vastaan. Hyökkäys maitse ei onnistunut mutta vesiteitse heidän onnistui valloittaa ja tuhota Angkor 1177.Jayavarman VII (hallitsi 1181–1218) oli viimeinen Angkorin suurista kuninkaista. Jayavarman VII aloitti taistelut valloittajia vastaan ja yhdisti ja rauhoitti valtakunnan vuoteen 1181 mennessä. Hän aloitti 1190 uudelleen sodan Champaa vastaan ja onnistuikin saamaan Vijayan haltuunsa lyhyeksi aikaa. Jayavarman VII valtasi 1203 koko Champan, joka oli khmerien provinssina vuoteen 1220.Jayavarman VII laajensi khmerien valtakuntaa myös muilla ilmansuunnilla: pohjoisessa Thaimaasta Laosiin, etelässä Mekongin suistoalueelle ja Thaimaan puolella Malakan niemimaalle. Lännessä valtakunta rajoittui nykyiseen Myanmariin. Valtakunnan laajentumista seurasivat lukuisat rakennusprojektit, kuten 225 kilometriä pitkä valtatie Angkorista Phimaihin. Tie on edelleen havaittavissa ilmakuvauksista, ja Thaimaan puoleisen osuuden restaurointi on aloitettu 2000-vuosikymmenellä.Jayavarman VII perusti Angkorin alueelle uuden pääkaupungin, Angkor Thomin, joka oli kolmen neliökilometrin laajuinen linnoitettu kaupunki. Kaupungin keskuksena oli Bayonin temppeli. Muita merkittäviä temppeleitä Angkor Thomissa olivat Ta Prohm ja Prah Khan.
Jayavarman VII:n hallituskauden jälkeen alkoi khmerien valtakunnan kaksi vuosisataa kestänyt rappio. Kuninkaiden rakennustoiminta tyrehtyi täydellisesti. Kuninkaat elivät kuitenkin yhä ylellisesti, kuten kiinalaisen kronikoitsija Zhou Daguanin 1200-luvun matkakertomuksesta käy ilmi. Hän viipyi Angkorissa vuoden ja kirjoitti tarkkoja kuvauksia elämästä Angkorissa.
Jo 1283 valtakunta oli niin heikentynyt, että se joutui maksamaan Kublai-kaanin johtamille mongoleille vasalliveroa. Thait vaelsivat etelään jo ennen mongolien tuloa, ja aikaa myöten alkoivat hyökkäillä khmerien valtakunnan kimppuun. Lännessä valtakunnan uhaksi nousivat thaitten kuningaskunnat – ensin Sukhothai ja sen jälkeen Ayutthaya. Vuosina 1350–1430 khmerit ja Ayutthaya olivat ilmeisesti jatkuvassa sotatilassa. Ayutthaya valloitti lopulta Angkorin 1431. Khmerit saivat kuitenkin ajettua valloittajat pois, mutta siirsivät koko kaupungin ja sen miljoonaväestön nykyisen Phnom Penhin alueelle.
Perinteinen selitys khmerien valtakunnan rappiolle ja tuholle on thai-kuningaskuntien nousu.Yhtenä syynä lienee myös ollut valtarakenteiden epävakaus. Kaupankäynnin kansainvälistymisen myötä etäisimmät provinssit alkoivat vähitellen itsenäistyä yhä enenevässä määrin. Lisäksi 1200-luvulla alkanut buddhalaistuminen muutti yhteiskunnan arvoja ja lienee siten vaikuttanut merkittävästi khmerien valtakunnan rappioon.Valtakunnan heikentymiselle ja tuholle on kuitenkin esitetty myös muita syitä. Yksi suosituimmista on ympäristökatastrofi. Angkorin alue, jossa asui 700 000–1 900 000 asukasta, oli riippuvainen keinokastelujärjestelmästä, joka oli ollut käytössä 900-luvulta lähtien. Eroosio ja sedimentaatio olivat kuitenkin rapauttaneet järjestelmää niin paljon, että se olisi lopulta romahtanut. Vaikka tutkijat eivät ole yhtämielisiä keinokastelujärjestelmän merkityksestä khmerien taloudelle, ympäristötekijöillä on kuitenkin kiistatta ollut oma roolinsa khmerien valtakunnan rappiossa.1200-luvulla alkanutta monin paikoin maailmassa vallinnutta kuivuutta on ehdotettu khmerienkin valtakunnan heikentäjäksi. Kuivuuden sijasta suuret tulvat ovat ehkä tärvelleet kastelujärjestelmän. Thaitten keskuudessa riehunut kolera on saattanut levitä khmerienkin keskuuteen varsinkin tulvan aikana..
Myös Jayavarman VII:n aikaisia suurisuuntaisia ja kalliita rakennusprojekteja on ehdotettu rappion ja tuhoutumisen syyksi. Se ei kuitenkaan selitä sitä, miten khmerien valtakunta saattoi tuhoutua, vaikka samanaikaisesti Kaakkois-Aasiassa syntyivät ensimmäiset valtiot.
Khmerien valtakunnassa uskonto ja valtio olivat nivoutuneet tiivisti yhteen. Kosmisen järjestyksen ylimpinä olivat jumalat, ja heidän edustajanaan jumalkuningas maan päällä. Kuninkaan valtaa symboloi linga, joita varten kukin hallitsija rakensi temppelin pääkaupungin keskelle. Kuninkaan hovi oli kaiken keskus, ja sitä ympäröi laaja temppelialue.Khmerien yhteiskunta oli jakautunut jyrkästi kahteen luokkaan, eliittiin ja tavalliseen kansaan. Eliittiin kuuluivat kuninkaalliset, virkamiehet ja varakkaat maanomistajat. Tavallinen kansa oli joko vapaita ihmisiä tai orjia. Vapaat olivat pieniä maanomistajia, käsityöläisiä sekä temppeli- ja hallintovirkailijoita. Suuri osa tavallisesta kansasta oli kuitenkin orjia, joiden omistajina olivat temppelit, varakkaat perheet ja pienet maanomistajat.Kaupankäynnin merkitys kasvoi 1000- ja 1100-luvuilla, mikä edellytti jonkinlaisen paikallishallinnon luomista. Paikallistasolla valtaa käyttivät hallitsijan nimittämät virkamiehet, jotka muodostivat maan eliitissä oman ”varna”-nimisen eliittiluokan. Virkamiehet edustivat kuningasta provinsseissa ja välittivät ylijäämäisen vaurauden pääkaupunkiin, jossa sen avulla rahoitettiin muun muassa temppelien rakentamista. Provinssien hallinnossa paikallisilla markkinoilla oli merkittävä asema. Temppelit olivat tavallisesti aina markkinoiden läheisyydessä. Kaikki nämä muodostivat vastavuoroisuuteen perustuvan riippuvaisuuksien verkoston, joka yhdisti provinssit pääkaupunkiin.
Khmerien valtakunnan talouden perustana oli riisinviljely, kalastus, kaupankäynnistä saadut tulot, verotus ja pakollinen työpalvelusjärjestelmä. Tarkkoja tietoja maankäytöstä ei ole, koska arkeologia on keskittynyt pääasiassa muinaisjäännösten säilyttämiseen ja restaurointiin eikä varsinaiseen tutkimukseen. Kiinalaisen 1200-luvun lopun kronikan mukaan vuodessa saatiin jopa neljä satoa. Lukuisat sadot perustuivat todennäköisesti Tonle Sap -järven tulvatasannealueiden tehokkaaseen käyttöön siten, että viljelyyn otettiin aina vasta tulvan alta vapautunut alue.Angkorin alueen talouden perusedellytys oli keinokastelujärjestelmä, joka oli monimutkainen tekoaltaiden (baray) ja kanavien verkosto. Monien hallitsijoiden merkittävimmät rakennusprojektit liittyivätkin keinokastelujärjestelmän ylläpitoon ja kehittämiseen. Keinokastelujärjestelmä kattoi yli tuhannen neliökilometrin kokoisen alueen ja oli käytössä noin 500 vuotta. Se käytti tehokkaasti hyväksi niin pohjavettä, sadevettä, Tonle Sap -järveä kuin Kuleninvuorilta virtaavia jokia.Asiakirjalähteiden mukaan alueella on ollut yleisessä käytössä arvoon perustuva talousjärjestelmä jo noin 600–700-luvuilla. Rahan käytöstä ei ole kuitenkaan löytynyt todisteita. 1100-luvulle asti khmerien talous perustui kaupankäynnistä saatuihin tuloihin, verotukseen ja työpalvelukseen. Tätä on myös esitetty syyksi khmerien kuninkaiden halukkuudelle valloittaa uusia alueita. Koska khmerien talousjärjestelmä perustui näihin vastavuoroisiin riippuvuussuhteisiin – jotka taas perustuivat pelkästään raakaan työvoimaan – ainoa tapa lisätä vaurautta oli valloittaa uusia alueita ja saada siten lisää työvoimaa.1200-luvulla khmerien valtakunnan talouden perusteet alkoivat muuttua. Valtakunta siirtyi vähitellen pois sotilaallisiin valloituksiin perustuvasta talousjärjestelmästä kohti kansainvälistä kaupankäyntiä. 1400-luvulle tultaessa khmerien valtakunta oli kiinteä osa Kiinan johtamaa kaupankäyntiverkostoa. Talouden muuttuminen on voinut olla seurausta theravada-buddhalaisuuden noususta vallitsevaksi uskonnoksi. Toisin kuin hindulaisuudessa theravada-buddhalaisuudelle oli ominaista tasa-arvoisemmat valtarakenteet. Samalla myös hindulaisuudesta peräisin oleva jumalkuninkaan käsite hylättiin.
Khmerien kirjallisuudesta ei ole säilynyt muuta kuin piirtokirjoituksia. Piirtokirjoituksia pidetään kirjallisesti korkeatasoisina, ja niiden perusteella on oletettu, että khmereillä on ollut oma laaja kirjallinen perinne. Trooppinen ilmasto on kuitenkin tuhonnut kirjoitusmateriaalina todennäköisesti käytetyt luonnonmateriaalit, kuten palmunlehdet ja mahdollisesti myös Kiinasta tuodun paperin. Varmuudella voidaan sanoa vain, että khmerit omaksuivat ainakin intialaisen Purana-kirjallisuuden sekä Ramayana- ja Mahabharata-eepokset.
Khmerien maalaustaide on tuhoutunut täysin trooppisessa ilmastossa. Viitteitä khemerien maalaustaiteesta on saatu temppelireliefeistä. Jotkut temppelireliefit ovat satojen metrien pituisia, ja ne kuvaavat usein khmerien tärkeintä myyttiä Maitomeren kirnuamista. Muita tärkeitä aiheita ovat Ramayana, Mahabharata ja oma historia.
Tanssilla oli keskeinen asema temppelien ja hovin rituaaleissa. Monien muiden Kaakkois-Aasian kulttuureiden tapaan myös khmereillä tanssiin liittyivät kiinteästi maagiset voimat. Temppeleissä saattoi olla jopa tuhansia tanssijoita. Temppelireliefien perusteella on päätelty, että khmerit olisivat omaksuneet intialaisen tanssin Jaavan kautta. Intialaiselle tanssille tyypillisiä energisiä jalkataivutuksia ja käsieleitä on kuvattu monissa temppelireliefeissä. Tanssin leimaa-antava piirre oli myös sormien äärimmäiset takataivutukset. Miestanssijat esiintyvät reliefeissä puolestaan asennoissa, jotka vastaavat nykytanssin demoniosien esittäjien asentoja. Kun Ayutthayan kuningaskunta valloitti Angkorin 1431, tanssiperinne siirtyi Ayutthayaan, sillä maagisten voimien haltijoina tanssijat olivat oleellinen osa sotasaalista.
Khmerien kulttuurin huipentumana voidaan pitää arkkitehtuuria. Khmer-hallitsijoiden suoranainen rakentamisvimma lienee historiassa vailla vertaansa. Jokainen hallitsija rakennutti (tai ainakin yritti) oman temppelikokonaisuutensa, ja monet hallitsijat rakennuttivat jopa kokonaan uuden pääkaupungin. Khmer-hallitsijoiden onkin sanottu olevan maailman taidehistorian suurimpia rakentajia. Rakennusvimman vaikuttavin tulos on Angkor Watin temppeli. Vähäisempää huomiota on saanut Angkorin keinokastelujärjestelmä, jonka rakentaminen ja ylläpito vaativat myös runsaasti työvoimaa. Khmer-hallitsijoiden rakentamisvimmaa pidetään myös yhtenä osasyynä khmerien valtakunnan tuhoon.
Khmerien temppeliarkkitehtuurin lähtökohtina olivat neliöpohjaisesta temppelistä kehittynyt temppelitorni eli prang ja Jaavan Sanjaya-dynastiasta peräisin oleva terassipyramidi. Pohjakaava perustui mandalaan. Kuvanveisto oli alusta alkaen oleellinen osa arkkitehtuuria, ja sen kantava periaate oli symboliikka. Temppelikompleksien pohjakaavoilla oli kosmologinen, symbolinen merkitys: keskellä on neljän temppelitornin ympäröimä Meruvuori, jota ympäröivät vuorostaan vähäisemmät vuorijonot ja meret. Temppeleitä ympäröivät vesialtaat, kanavat ja vallihaudat olivatkin esimerkiksi Angkorissa paitsi symbolisia myös olennainen osa keinokastelujärjestelmää. Temppelit on yleensä suunnattu itään, sillä ne oli omistettu Shivalle, joka asui idässä.Khmer-arkkitehtuurin ensimmäinen puhdas edustaja on Bakongin temppeli Hariharalayassa Roluosin alueella. Sen rakentamisen aloitti Indravarman I (hallitsijana 877–889). Bakongin temppelissä yhdistyivät ensimmäisen kerran terassipyramidi ja prang-temppelitornit, joita sijoitettiin tasanteiden reunoille ja temppelin keskustaan.
800- ja 900-lukujen vaihteen tienoilla pääkaupungiksi vaihtui Yasodharapura Angkorin alueelle. Yashovarman I:n (hallitsijana 889–910) rakennuttama Phnom Bakheng on ensimmäinen esimerkki arkkitehtuurin ja veistotaiteen saumattomasta yhdistymisestä. Yasodharapuran aikana hallitsijat rakennuttivat myös ensimmäisen keinokastelujärjestelmän, jonka rappeutuminen johti pääkaupungin siirtämiseen pois Angkorista. Rajendravarman (hallitsijana 944–968) siirsi pääkaupungin takaisin Yasodharapuraan ja kunnosti keinokastelujärjestelmän. Rajendravarman aloitti lukuisia rakennushankkeita, ja hänen aikansa arkkitehtuurille on ominaista hienostunut tyyli, jonka selkeimpiä esimerkkejä on Banteay Srein temppeli. Banteay Srei oli lisäksi yksi harvoista Angkorin temppeleistä, joka ei liittynyt kuningaskulttiin.Rajendravarmanin seuraajat laajensivat systemaattisesti Angkorin palatsialuetta. Puusta valmistetut palatsirakennukset eivät ole säilyneet, mutta siellä vieraillut kiinalainen oli mykistynyt niiden komeudesta. Alueen keskellä oli jumalkuningaskultin keskuksena Phimeanakasin temppeli, joka poikkeuksellisesti oli suorakaiteen muotoinen. Sen huipulla on khmerien ensimmäinen tunnettu holvattu kivigalleria, jossa uskomuksen mukaan hallitsija yhtyi joka yö naishahmoiseen nāgaan.
Suryavarman II (hallisijana 1113–1150) oli Angkorin tärkeimpiä rakentajia. Hänen rakennuttamaa Angkor Watin temppeliä pidetään yleisesti klassisen khmer-taiteen huipentumana. Se on monessa suhteessa poikkeuksellinen. Sen koko on 1,3 km x 1,5 km ja sitä ympäröi 250 m leveä vallihauta. Muista temppeleistä poiketen se avautuu länteen eikä itään. Siinä ei myöskään käytetä khmer-arkkitehtuurille tyypillistä aksiaalisuutta ja valeperspektiiviä. Pitkät suorat näkymät on sen sijaan katkaistu niin, että keskustaa lähestyttäessä jokaisesta sisääntulosta avautuu uudenlainen näkökulma kokonaisuuteen. Näiden poikkeamien syyksi on arveltu kiinalaisen arkkitehtuurin vaikutusta, joka näkyy lisäksi esimerkiksi tiilien mitoissa ja kattojen suhteissa.Khmerien viimeinen suuri rakennuttaja oli Jayavarman VII (hallitsijana 1181–1218). Champa-miehityksen jälkeen Jayavarman VII perusti uudeksi pääkaupungiksi Angkor Thomin, jota pidetään kuvallisen khmer-arkkitehtuurin huipentumana. Koko kaupunki on yksi suuri kuvallinen ohjelma vishnulaisen maailman syntymyytistä, Maitomeren kirnuamisesta. Kaupungin keskellä Meruvuorta edustaa Bayonin temppeli. Pohjaratkaisultaan Bayon noudattaa mandalaa. Sen erikoisin piirre on prang-temppelitornien yläosassa olevat neljään suuntaan katsovat ihmiskasvot. Niiden symboliikkaa ei varmuudella tunneta, mutta niiden oletetaan esittävän Lokesvaraa.
Monumentaalirakennusten ohella monien kuninkaiden merkittävimmät rakennusprojektit liittyivät Angkorin keinokastelujärjestelmään, joka oli monimutkainen kanavien ja tekoaltaiden (baray) järjestelmä.
Vuodesta 1300 alkaen khmerien ja thaitten hovikronikat antavat ristiriitaisia tietoja hallitsijoista.
Bean, Rachel et al.: World and Its Peoples: Cambodia, Laos, and Vietnam.    Marshall Cavendish Corporation, 2007. ISBN 9780761476399.  Teoksen verkkoversio.  
Cœdès, Georges: Les États hindouisés d'Indochine et d'Indonésie.    DE BROCARD, 1944.   Teoksen verkkoversio (viitattu 19.1.2011).  (ranskaksi)
Heikkilä-Horn, Marja-Leena & Miettinen, Jukka O.: Kaakkois-Aasia. Historia ja kulttuurit.   Helsingissä: Otava, 2000 (2. painos 2005). ISBN 951-1-15771-X.    
Kummu, Matti: Vesivarojen hallinta muinaisessa Angkorissa.  Vesitalous, 2008, nro 1, s. 26–30.  Artikkelin verkkoversio (PDF) Viitattu 24.1.2011. 
Stark, Miriam T.: "Pre-Angkorian and Angkorian Cambodia" teoksessa Glover, Ian & Bellwood, Peter: Southeast Asia. From prehistory to history, s. 89–119.   New York: Routledge Curzon Press, 2004.   Teoksen verkkoversio (PDF) (viitattu 2.1.2011).  (englanniksi)

Kid A on englantilaisen rockyhtyeen Radioheadin neljäs studioalbumi, joka julkaistiin vuonna 2000. Se oli maailmanlaajuisesti kaupallinen menestys, ja sitä myytiin Yhdistyneessä kuningaskunnassa  platinalevyyn oikeuttava määrä yhdessä viikossa. Se on myös Radioheadin ensimmäinen ja tähän mennessä ainoa julkaisu, joka nousi suoraan Yhdysvaltojen albumilistoilla ensimmäiselle sijalle; tämä siitä huolimatta, että levyltä ei ollut julkaistu etukäteen hittisingleä tai musiikkivideota.
Kid A nauhoitettiin Pariisissa, Kööpenhaminassa, Gloucestershiressa ja Oxfordissa, ja sen tuotti Nigel Godrich. Tällä levyllä Radiohead muutti tyyliään vuonna 1997 julkaisemansa menestyslevyn OK Computerin hymnimäisistä lauluista elektronisen musiikin suuntaan. Levyllä on vaikutteita myös 1960- ja 1970-luvun saksalaisesta krautrockista, jazzista ja klassisesta musiikista . Radiohead käytti albumilla monia rock-yhtyeille epätavanomaisia soittimia, kuten Ondes Martenot'ta, pasuunaa ja trumpettia. Sanoitukset ovat minimalistisemmat ja abstraktimmat kuin yhtyeen aikaisimmilla albumeilla. Alkuperäisen kansitaiteen ovat tehneet Stanley Donwood ja Thom Yorke.
Kid A:ta on sanottu yhdeksi haastavimmista, mutta silti kaupallisesti menestyneistä albumeista. Se voitti parhaan alternative-albumin Grammy-palkinnon ja oli ehdolla myös vuoden albumiksi. Kid A:ta oli myyty yli 1,3 miljoonaa kappaletta vuoteen 2003 mennessä.
Yhtyeen jäsenet, erityisesti laulaja Thom Yorke olivat vuonna 1998 ahdistuneita OK Computerin saaman huomion takia. Radiohead oli vuodet 1997–1998 "Running From Demons" -nimisellä maailmankiertueella. Kiertueella yhtye teki muutamia kappaleita, kuten kappaleen "How to Disappear Completely and Never Be Found", mutta yhtyeellä oli vaikeuksia niiden äänittämisessä.
Vaikka Radioheadin musiikki oli saanut paljon kiitosta, Yorke muuttui vihamieliseksi mediaa kohtaan. Hänestä tuntui, että hänen tekemänsä musiikki oli imetty tyhjiin, ja hän kärsi masennuksesta. Siksi uuden musiikin tekeminen oli vaikeaa.
Kun Radiohead aloitti albumin tekemisen alkuvuodesta 1999, yhtyeen jäsenillä oli erilaisia ajatuksia tulevan albumin tyylistä. Ed O'Brien halusi pelkistää tyylin suoriin, kolmen minuutin kitarapop-kappaleisiin. Yorke taas ei ollut tyytyväinen yhtyeen edellisiin rock-tuotoksiin. Hän kertoi kyllästyneensä melodiaan ja haluavansa vain rytmin. Yorke oli ollut DJ ja techno-yhtye Exeter Universityn jäsen, ja alkoi nyt kuunnella lähes yksinomaan elektronista musiikkia. Hän piti ajatuksesta, että hänen lauluäntään käytettäisiin instrumenttina, niin että se ei olisi albumilla johtavassa asemassa.Työt aloitettiin tuottaja Nigel Godrichin kanssa, joka oli tuottanut myös OK Computerin. Levy-yhtiö ei antanut albumin valmistumiselle mitään määräaikaa. Yorke, jolla oli suurin valta yhtyeessä, kärsi inspiraation puutteesta, eivätkä hänen uudet kappaleensa olleet valmiita. Muutamissa uusissa kappaleissa oli vain rumpukoneen rytmi ja sanoitusten katkelmia, jotka hän oli improvisoinut. Yhtye aloitti äänittämisen studiossa Pariisissa, mutta hylkäsi työnsä kuukauden jälkeen. Sen jälkeen yhtye muutti kahdeksi viikoksi Medley-studioille Kööpenhaminaan. Tuolloin (alkuvuonna 1999) tehdyistä kappaleista muutamat pääsivät albumin lopulliselle versiolle, useimmat tosin vasta runsaasti muokattuina. (Esimerkiksi "In Limbo" on tuolta ajalta; sen alkuperäinen nimi oli "Lost at Sea".) Yhtyeen jäsenien mukaan ajankohta oli kuitenkin hyvin hedelmätön.
O'Brien alkoi pitää studiopäiväkirjaa yhtyeen edistymisestä. Myöhemmin hän sanoi Radioheadin tyylinmuutoksesta: "Jos aikoo tehdä erilaiselta kuulostavan äänitteen, pitää vaihtaa tuotantomenetelmää. Ja se on pelottavaa - kaikki tuntevat itsensä epävarmoiksi. Olen kitaristi, ja yhtäkkiä sanotaankin, ettei tässä kappaleessa ole lainkaan kitaraa".  Myös rumpali Phil Selwayn oli vaikeaa sopeutua nauhoituksiin.
Yhtye palasi Gloucestershireen huhtikuussa 1999 ja siirtyi syyskuussa Oxfordiin omistamalleen studiolle, joka oli juuri uusittu. Yhtyeen jäsenet kokeilivat erilaisia instrumentteja ja alkoivat oppia, "kuinka olla mukana kappaleessa, vaikka ei soittaisi yhtään nuottia". Muu yhtye alkoi samalla pitää Yorken synteettisestä musiikista. He käyttivät myös digitaalisia työkaluja, kuten Pro Tools ja Cubase. Vuoden loppuun mennessä kuusi kappaletta oli valmiina, myös nimikappale.
Jonny Greenwood, ainoa Radioheadin musiikin teoriaa opiskellut jäsen, teki jousisovituksen kappaleeseen "How to Disappear Completely" ja äänitti sen Dorchester Abbeyn kirkon orkesterin kanssa alkuvuodesta 2000. Hän soitti Ondes Martenotia tässä kappaleessa, kuten myös kappaleissa "Optimistic" ja "The National Anthem". Yorke soitti bassoa kappaleessa "The National Anthem" (joka tunnettiin levytyksen aikoihin nimellä "Everyone"). "The National Anthemia" oli yritetty nauhoittaa jo OK Computerin b-puolelle, mutta tällä kertaa Yorke tahtoi siihen Charles Mingus -tyylisen torvisektion. Hän ja Jonny saivat jazzmuusikot kuulostamaan "liikenneruuhkalta". Jonny ja hänen veljensä Colin Greenwood alkoivat myös kokeilla musiikkinsa samplaamista muiden artistien musiikin kanssa. Yksi sampleista oli kappaleen "Idioteque" pohjana, ja Yorke lauloi sen päälle. Colin kutsui Radioheadia yhä rockyhtyeeksi tyylinvaihdoksesta huolimatta.
Albumin nauhoitukset päättyivät kevään 2000 aikana, ja yhtye oli tehnyt melkein 30 uutta kappaletta. Yhtye ei halunnut tehdä tupla-albumia, joten se säästi monet kappaleet seuraavalle julkaisulleen, vuoden 2001 albumille Amnesiac. Yorkella oli vimmattu halu johtaa albumin viimeistelyä,  ja yhtye riiteli kappalejärjestyksestä. Kiistely sai yhtyeen lähelle hajoamista. Lopulta päätettiin, että Kid A alkaisi kappaleella "Everything in Its Right Place". Yorkesta kappale oli levyn edustavin ja hän halusi, että se julkaistaisiin myös singlenä. Albumin miksasi Godrich, ja masteroinnin teki Chris Blair Abbey Roadin studiolla.
Levyn viimeistelyn jälkeen tehtiin markkinointisuunnitelma. Eräs EMI:n johtajista kehui musiikkia, mutta pelkäsi ettei albumi menestyisi markkinoilla, koska kuulijat eivät ymmärtäisi sitä. Joka tapauksessa media oli hyvin kiinnostunut albumista; Kid A:ta pidettiin odotetuimpana rock-albumina sitten Nirvanan In Uteron. Yhtye päätti, ettei julkaisisi virallisia singlejä albumilta. Kuitenkin joitakin kappaleita, kuten "Optimisticia", soitettiin radiossa.
Radiohead ja yhtyeen fanit viettivät paljon aikaa Internetissä, joten Parlophone (UK) ja Capitol Records (USA) markkinoivat albumia Internetin kautta. Lyhyitä filmejä, joita kutsuttiin nimellä "blip", levitettiin ilmaiseksi verkossa. Niitä näytettiin myös musiikkikanavilla ohjelmien välissä. Capitol kehitti "iBlipin", Java-peräisen ohjelman, joka lisättiin fanisivustoille ja antoi käyttäjilleen mahdollisuuden tilata albumia etukäteen ja kuunnella sitä ennen sen julkaisua.Yhtye teki lyhyen kiertueen Välimeren maihin alkukesästä 2000 ja soitti silloin uusia kappaleitaan ensimmäistä kertaa. Albumin nimi paljastettiin kesällä 2000, ja konserttien bootlegit levisivät Napsterissa. Colin Greenwood kertoi yhtyeen Barcelonan-keikan olleen heti konsertin jälkeisenä päivänä Napsterissa. Kun yhtye soitti kolmen viikon kuluttua Israelissa, yleisö tiesi kaikkien uusien kappaleiden nimet, ja Greenwood piti siitä. Albumi päätyi kuukausi ennen julkaisua Napsteriin. On arvioitu, että levyä ladattiin ilmaiseksi miljoonia kertoja ennen sen julkaisua, ja jotkut odottivat heikompaa myyntiä.
Euroopan myynti hidastui 2. lokakuuta 2000, virallisena julkaisupäivänä, koska 150 000 virheellistä CD:tä palautettiin EMI:lle. Silti Kid A nousi suoraan ensimmäiseksi Britannian albumilistalla, Yhdysvalloissa, Ranskassa, Irlannissa, Uudessa-Seelannissa ja Kanadassa. Se oli ensimmäinen brittiläisen yhtyeen ykkössija Yhdysvalloissa kolmeen vuoteen ja Radioheadin ensimmäinen Yhdysvaltojen top 20:een päässyt albumi. Jotkut ovat arvioineet, että vertaisverkkolevitys saattoi edistää albumin myyntiä, koska se myös levitti tietoa uudesta albumista.
Yhtye teki kiertueen Euroopassa loppuvuodesta 2000 ja esiintyi erikoisvalmisteisessa teltassa, jossa ei ollut yritysten logoja. Yhtye esitti pääosin uusia kappaleita. Radiohead soitti myös kolme konserttia Pohjois-Amerikan teattereissa, ensimmäistä kertaa lähes kolmeen vuoteen. Pienet konsertit myytiin loppuun nopeasti, ja ne houkuttelivat kuuluisuuksia ja faneja, jotka jonottivat lippuja pitkään. Lokakuussa yhtye vieraili ohjelmassa Saturday Night Live. Siinä esitetty materiaali tyrmistytti jotkin katselijat, jotka olivat odottaneet tavanomaisia rock-kappaleita.
Kid A:han ovat vaikuttaneet 1990-luvun glitch ja elektroniset ambient (tai IDM) -artistit Autechre ja Aphex Twin sekä Warp Recordsin artistit. Vaikutteita ovat antaneet myös 1970-luvun Krautrock-yhtyeet kuten Can, Faust ja Neu!; ja Charles Mingusin jazz sekä Alice Coltrane ja Miles Davis. Albumin äänitysten aikana Radiohead haki inspiraatiota varhaisen vaikuttajansa Talking Headsin albumilta Remain in Light (1980), ja yhtyeen jäsenet kuuntelivat myös hip hoppia.
Kappaletta "How to Disappear Completely" inspiroi laulaja Scott Walker, joka oli vaikuttanut myös yhtyeen ensimmäiseen hittiin, "Creepiin". Kappaleen jousisovitukseen taas vaikutti puolalainen säveltäjä Krzysztof Penderecki. Jonny Greenwood soitti tässä ja muissakin Kid A:n kappaleissa ondes martenotia. Idean hän sai Olivier Messiaenilta, joka teki tämän elektronisen musiikin instrumentin tunnetuksi ja oli myös yksi Greenwoodin teini-iän idoleista. "Idioteque"-samplen ovat tehneet Paul Lansky ja Arthur Kreiger, jotka säveltävät tietokonevaikutteista taidemusiikkia.
Ennen "Creepiä" kirjoitettu "Motion Picture Soundtrack" oli yritys jäljitellä 1950-luvun Disney elokuvien äänimaailmaa. Yorke äänitti sen yksin harmonilla, ja muut yhtyeen jäsenet lisäsivät siihen samplatut harppu- ja kontrabassoäänet.
Albumin teon aikaan Radiohead ei ollut enää kiinnostunut progressiivisesta rockista, eikä Kid A:lla ole kuutta minuuttia pidempiä kappaleita. Joskus albumin musiikkityyliä on kuvailtu post-rockiksi sen minimalistisen tyylin takia. Jonny Greenwoodin kitarasoolot eivät ole niin hallitsevia Kid A:lla kuin Radioheadin aikaisemmilla albumeilla, mutta kitaroita on kuitenkin yhä käytetty kuitenkin useimmissa kappaleissa. Instrumentaalikappaleessa "Treefingers" Ed O'Brienin kitarasooloa on muokattu digitaalisesti, jotta siihen saataisiin ambient-soundi. Myös joitakin Yorken lauluosuuksia on muokattu albumilla vahvasti: esimerkiksi nimikappaleen laulua on muokattu ondes martenotilla, jotta se kuulostaisi puhesyntetisaattorilta. Yhtyeen tyylin muutosta on verrattu siihen, minkä U2 teki Zooropa-albumilla (1993) ja Passengers -sivuprojektissaan (1995) tai Talk Talk Laughing Stockilla (1991).
Kid A oli esikoislevy Pablo Honeyn (1993) jälkeen Radioheadin ensimmäinen albumi, jonka sanoituksia ei lue levyn kansilehtisessä. Thom Yorke, joka kirjoitti kaikki sanoitukset, on perustellut ratkaisua sillä, että sanoja ei voi erottaa musiikista. Kun hänen ääntään muokattiin, hän sai etäisyyttä nimikkokappaleen "brutaaliin ja kamalaan" aiheeseen, josta hän ei olisi voinut laulaa muuten. Ainakin osan sanoituksista Yorke kokosi mielivaltaisesti irrallisista sanoista ja lauseista. Radioheadin virallisille kotisivuille lisättiinkin nauhoitusten aikana Tristan Tzaran samalla tekniikalla tekemä dada-runo.
Albumin nimessä on nähty, ilmeisesti aiheetta, viittaus Carl Steadmanin tekemään keräilykorttisarjaan "Kid A in Alphabet Land", joka esittelee psykoanalyytikko Jacques Lacanin käsityksiä. Yorken mukaan Kid A voisi olla ensimmäisen ihmiskloonin nimi, mutta toisaalta hän on sanonut, ettei hänellä kuitenkaan ole ollut mielessään mitään teemaa tai tarinaa. Toisessa yhteydessä Yorke on väittänyt Kid A:n olevan sekvensserin lempinimi..
Yhtyeen jäsenet lukivat Naomi Kleinin globalisaation vastaisen kirjan No Logo albumin nauhoitusten aikana ja suosittelivat sitä faneilleen kotisivuillaan. He jopa kutsuivat albumia nimellä "No Logo". Joidenkin mielestä Kid A vastustaa konsumerismia, globaalia kapitalismia sellaisena kuin Radiohead sen käsittää. Musiikkijournalisti Chuck Klostermanin mukaan albumi ennakoi tahattomasti, mutta aavemaisella tavalla syyskuun 11. päivän iskuja ja sen aikaista maailmantilannetta.
Kid A:n kappaleista ei ensin tehty täyspitkiä musiikkivideoita vaan niistä julkaistiin vain "blipeiksi" kutsuttuja lyhyitä, yleensä noin 30 sekuntia kestäviä videopätkiä. Blipejä näytettiin ohjelmien välissä MTV:llä, joskus albumin TV-mainoksina, ja niitä levitettiin ilmaiseksi Radioheadin kotisivulla. Ne olivat edelleen tammikuussa 2008 saatavilla epäviralliselta fanisivustolta.
Shynola-taiteilijaryhmä teki kaikki blipit. Suurin osa niistä oli animoituja, ja usein niitä inspiroi Stanley Donwoodin tekemä albumin kansitaide. Videot on käsitetty tarinoiksi siitä, miten luonto yrittää saada sivilisaation luopumaan bioteknologiasta ja konsumerismista. Videoilla esiintyy muun muassa "spermahirviö" ja silmiään räpyttelevä, geneettisesti muunneltu tappajanalle, josta tuli myöhemmin albumin mainoskampanjan tunnus.
Tavanomaisempi video julkaistiin loppuvuodesta 2000: siinä oli yhtye soittamassa "Idiotequea" studiossa. Muutamia kuukausia myöhemmin video julkaistiin "Motion Picture Soundtrackilla", joka koostui blipeistä.
Kannessa, jonka ovat tehneet Donwood ja Tchock (Thom Yorken alias), on tietokoneella muokattu kuva vuorimaisemasta. Se on heijastus talven 1999 Kosovon sodasta. Donwood liikuttui eräästä The Guardianissa olleesta kuvasta, ja hän kertoi sodan tuntuneen siltä kuin sitä olisi käyty  hänen kotikadullaan. Takakannessa on digitaalisesti muokattu kuva toisesta lumisesta maisemasta, missä tuli riehuu niityillä. Kid A:n mukana tuli Donwoodin ja Tchockin tekemä lehtinen, joka oli printattu sekä kiiltävälle paperille että paksulle läpikuultavalle paperille.
Ensimmäisissä Kid A:n painoksissa oli erillinen lehtinen CD-pidikkeen alla. Lehtisessä oli viittauksia politiikkaan, kuten demonia muistuttava Tony Blairin kuva, jonka vieressä kehotettiin varomaan kansankiihotusta.
Kid A:sta julkaistiin myös erikoisversio, jossa oli paksu pahvikotelo ja uusi kansitaide. Vaikka senkin kansitaide on tehty samaan tyyliin, sitä ei ole käsitelty digitaalisesti.
Kid A sai osakseen paljon huomiota, mutta se jakoi kuuntelijoiden mielipiteet. Kirjailija Nick Hornby, joka on Radioheadin vanhemman tuotannon ihailija, on verrannut Kid A:ta Lou Reedin Metal Machine Musiciin ja sanonut, että se oli "kaupallinen itsemurha" joka oli tehty vain levy-yhtiöstä eroon pääsemiseksi. Hän myös valitteli sitä, että musiikkityyli oli vaihtunut The Bendsistä (1995) ja OK Computerista. Vuonna 2001 Radiohead oli kokeelliseen musiikkiin erikoistuneen The Wire -lehden kannessa. Lehti ei yleensä huomioi vaihtoehtorockia, mutta nyt pääjuttuna oli Simon Reynoldsin tekemä yhtyeen haastattelu. Haastattelussa puolustettiin Kid A:ta ja sen seuraajaa Amnesiacia ja kiistettiin väitteet, että ne eivät olisi omaperäisiä.Monet amerikkalaiset kriitikot suhtautuivat albumiin myönteisesti, kuten Spin-lehti, joka nimesi Radioheadin "Vuoden yhtyeeksi", ja USA Today, jonka mukaan Kid A on "omalaatuisin albumi, joka on koskaan noussut suoraan ensimmäiselle sijalle". Myös ranskalaiset julkaisut Les Inrockuptibles ja Magic antoivat Kid A:lle erittäin positiiviset arviot. Les Inrocksin lukijat äänestivät Kid A:n myös vuoden albumiksi. Britanniassa monet kriitikot, jotka olivat toivoneet Radioheadin "pelastavan rockin", pettyivät Kid A:han. Melody Maker sanoi jo kuukausia ennen albumin julkaisua, että "jos on olemassa yhtye, joka palauttaa rockin meille, se on Radiohead", ja albumin arvostelu oli lopulta hyvin kielteinen. NME kuvasi levyä "pitkäveteiseksi ja ylianalysoiduksi erehdykseksi" ja antoi sille seitsemän pistettä kymmenestä.
Vuoden 2000 lopulla albumi löytyi silti monien kriitikoiden top 10 -listoilta. Vuonna 2001 Kid A sai Grammy-ehdokkuuden "vuoden albumiksi" ja voitti sekä parhaan vaihtoehtoalbumin että parhaiten editoitun albumin Grammyn. Vuonna 2005 kaksi suosittua indie-musiikkijulkaisua, Pitchfork Media ja Stylus Magazine nimesivät albumin parhaaksi albumiksi viiteen vuoteen (vuodet 2000 - 2005).
Sue-lehti valitsi sen 2000-kymmenluvun parhaaksi ulkomaiseksi albumiksi vuonna 2009.
Ed's Diary: Ed O'Brienin studiopäiväkirja Kid A:n ja Amnesiacin nauhoitussessioista, 1999-2000 (Green Plastic) (englanniksi)
New York Times, Gerald Marzorati haastattelee yhtyettä: "The Post-Rock Band". 1. lokakuuta 2000. (englanniksi)

Kiekko.tk on Suomessa kehitetty Java-pohjainen Internet-jääkiekkopeli, jossa on yli 20 000 rekisteröityä käyttäjää. Kiekko.tk:n on kehittänyt Jouko Pynnönen yhdessä veljensä Mikko Pynnösen kanssa. Vastoin useimpia muita jääkiekkopelejä yksi henkilö kontrolloi vain yhtä pelaajaa, joten tiimityöskentely on onnistuneen pelaamisen kannalta keskeistä. Ohjaamiseen käytetään ainoastaan hiirtä. Pelaaminen on ilmaista, mutta tietyt toiminnot kuten joukkueen perustaminen tai nimimerkin vaihtaminen maksavat pelimerkkejä, joita voi tilata puhelimella tai  luottokortilla. Itse pelaamista helpottavia, maksullisia toimintoja ei ole mahdollista ostaa. Kiekko.tk on esillä ja pelattavissa tammikuussa 2017 avatussa Suomen pelimuseossa.
Kiekko.tk alkoi alkuvuodesta 2004 yksinkertaisena Java-applettina, jossa ei ollut rekisteröitymismahdollisuutta ja vain kymmenen käyttäjää mahtui peliin yhtä aikaa. Grafiikka oli alkeellista: pelaajat olivat pyöreitä hymiönaamoja (tästä juontuu joskus käytetty nimitys ”hymiöversio”), kiekko neliömäinen ja kaukalon merkinnät varsin summittaisia.
Peliä on kehitetty eteenpäin sen ollessa jatkuvasti pelaajien käytettävissä. Seuraavassa lista tärkeimmistä ominaisuuksista: 
Pelissä yksi henkilö ohjaa yhtä kenttäpelaajaa hiiren avulla. Maalivahteja ei voi ohjata itse, mutta kaikki muut kenttäpelaajat ovat jonkun käyttäjän ohjaamia. Pelaaja laukoo vasemmasta hiiren painikkeesta. Laukaisun voima riippuu siitä, kuinka kauan hiiren vasenta painiketta pidetään pohjassa. Laukauksen korkeus riippuu siitä kuinka kaukana hiiren kursori on omasta pelaajasta. Kiekkoa kohotetaan pitämällä hiirtä oman pelaajan lähellä. Hiiren oikealla painikkeella syötetään, ”blokataan” pelaajaa, ohjataan kiekkoa tai koukitaan. Peliä voi pelata joko yksin tai joukkueena.
Pelaajat jaetaan neljään kokemustasoon: novice, amateur, pro ja elite. Kokemustaso määräytyy ajasta, jonka pelaaja on pelannut tilastokelpoisissa otteluissa. Alle neljä tuntia pelanneet saavat automaattisesti novice-kokemustason. Vähintään neljä tuntia pelanneet järjestetään peliajan mukaan ja jaetaan lukumäärällisesti em. ryhmiin suhteessa 30%-30%-30%-10%. Peliä eniten pelannut 10% saa siis elite-kokemustason.Peliaika lasketaan tilastokelpoiseksi, kun huoneessa on molemmissa joukkueissa vähintään kolme pelaajaa ja kyseessä on joko joukkueiden välinen haasteottelu tai pelin automaattisesti luoma ”virallinen” autoplay-, training-, pro-, tai elite-huone.
Kokemustasolla ei ole juurikaan konkreettista merkitystä pelissä. Joissakin huoneissa on pääsyvaatimuksena pro- tai elite-kokemustaso. Pelaajan taitoja arvioitaessa esimerkiksi joukkueen pelaajavalinnoissa kokemustaso voi antaa karkeasti viitettä pelaajan kyvyistä.
Kokemustasoihin vaadittavat tuntimäärät vaihtelevat siis pelaajien jääajan jakauman mukaan. Kesäkuussa 2006 elite-tasolle vaadittiin noin 120 tuntia peliaikaa tilastokelpoisissa otteluissa. Nykyään elite-tasolle vaaditaan 450-500 tuntia, ja määrä kasvaa koko ajan.Tehokäyttäjä-toiminnon mukana tulevan kokemustasomittarin avulla voi seurata montako tuntia pelaajalla on pelattavaa jäljellä kokemustason vaihtumiseen.
Oman joukkueen luominen maksaa yhden pelimerkin. Yksi pelimerkki maksaa tekstiviestillä tilatessa 1,90 euroa. Pelimerkkejä voi tilata mm. tekstiviestillä, luottokortilla ja bitcoinilla. Pelimerkeillä voi ostaa myös muita palveluita kuten joukkueen logon, joka näkyy kotiotteluissa hallin keskellä sekä joukkueen profiilisivulla.
Joukkueet pelaavat keskenään otteluita. Yhdessä joukkuepelissä on kolme viisiminuuttista erää. Joidenkin liigojen, kuten Kiekkoliigan ja Hoki-Liigan otteluiden erät kestävät kuusi minuuttia. Joukkueeseen hankitaan pelaajia värväämällä. Joukkueessa voi olla korkeintaan 50 pelaajaa. Pelissä on myös top 100 -lista, jossa näytetään 100 eniten ranking-pisteitä kerännyttä joukkuetta. Joukkueilla on aluksi 1000 ranking-pistettä. Pisteiden laskussa käytetään Elo-järjestelmää.
Joukkueen pelaaja voi saada adminin tai masterin aseman. Master voi kutsua ja erottaa pelaajia, haastaa otteluita ja vaihtaa joukkueen asetuksia. Adminin oikeuksiin kuuluu pelien haastaminen. Yleinen käytäntö on, että kun pelaaja on varmistanut paikkansa joukkueessa, hän saa adminin aseman. Joukkueen perustaja on automaattisesti master, eikä häntä voi erottaa kukaan toinen master.
Peliin on tehty monenlaisia liigoja sekä turnauksia joukkueita varten. Liigat eivät ole rekisteröityjä tai virallisia, vaan pelaajien perustamia. Alkuaikoina parhaiten menestyneitä sekä suosittuja liigoja olivat Kiekkoliiga, Hoki-Liiga, Suomiliiga sekä Hokisarja, jotka pyörivät 4vs4 peliformaatilla. Liigoista löytyy lisää tietoa niiden omilta kotisivuilta. Kiekkoliiga yhdistyi SHL:n kanssa, jolloin 2. divari palasi Kiekkoliigaan, kahdessa lohkossa. Silloin tällöin pelaajat järjestävät myös omia ”miniturnauksiaan” useimmiten 1vs1 peliformaatilla. Niillä ei useimmiten ole omaa kotisivua, mutta niitä löytää melko helposti selailemalla Kiekko.tk:n foorumeita. Suositut Datsun-liiga loppui syksyllä 2007, SHL syksyllä 2009 yhdistyessään Kiekkoliigaan ja IKS myös syksyllä 2009. 
Lisäksi, niin ikään pelaajien ylläpitämä, Spectator järjesti muun muassa Super Saturday -tapahtumia, sekä World Cupeja joissa mitataan maajoukkueiden paremmuus. Kustakin osallistuvasta maasta valitaan yksi pelaaja, joka valitsee joukkueen edustamaan maata muun muassa World Cupeissa ja muissa Spectatorin järjestämissä tapahtumissa. Nämä tapahtumat keräävät yleensä ennätysmäärän katsojia, kuten myös suurimpien liigojen ratkaisuottelut. Myöhemmin kuitenkin Spectator siirtyi toimimaan Soccerin puolelle ja uusi 3League, eli Kiekkoliigan, Hoki-liigan ja SHL:n johtokunnat siirtyivät järjestämään World Cupeja.
Kesällä 2013 Suomiliiga ja Hokisarja yhdistyivät Eliittiliigaksi, sekä Kiekkoliigan 2. divari sulautettiin 1. divariin. Vuoden 2013 joulukuussa perustettiin Pro League.
Aloittelijoille perustettiin oma liiga 2016 keväällä ja ensimmäinen turnaus siitä pelattiin heti seuraavana kesänä. Aloittelijaliigalla oli myös oma joukkue World Cup V:ssa. Pro League ja Eliittiliiga taas yhdistyivät yhdeksi isoksi Superliigaksi vuoden 2016 syksyllä alkavalle liigakaudelle. 2017 kevättalvella alkoi uusi projekti Amatööriliiga, jossa on kyse on hieman parempitasoisesta liigasta kuin Aloittelijoiden liiga, mutta Superliigaa selvästi alemmasta sarjasta. 2017 talvella Amatööriliiga ja Aloittelijoiden liiga jatkuivat Superliigan alaisena Power Leaguena, kun taas Kiekkoliiga aloitti 2018 keväällä ehkä viimeisen Last Bangina tunnetun liigakautensa. Näin ollen Kiekko.tk:ssä on tällä hetkellä kolme liigaa.
Keväällä 2007 pelistä ilmestyi aprillipilana jalkapalloversio, Soccer.kiekko.tk, joka oli luotu vaihtamalla kiekko.tv-pelin grafiikat jalkapalloaiheisiksi. Pila aiheutti keskustelua ja kiinnostusta, joten Jouko ja Mikko Pynnönen tekivät pelistä kokonaan uuden, jääkiekkopelistä irrallisen version. Peliin tuli VIP-ominaisuus ja pelimerkkien tilaus 2008 loppupuolella.
Pelissä yksi henkilö ohjaa yhtä kenttäpelaajaa hiiren avulla. Maalivahteja ei voi ohjata itse, mutta kaikki muut kenttäpelaajat ovat jonkun käyttäjän ohjaamia. Pelaaja laukoo vasemmasta hiiren painikkeesta. Laukaisun voima riippuu siitä, kuinka kauan hiiren vasenta painiketta pidetään pohjassa. Laukauksen korkeus riippuu siitä kuinka kaukana hiiren kursori on omasta pelaajasta. Pallo kohotetaan pitämällä hiirtä oman pelaajan lähellä. Hiiren oikealla painikkeella syötetään pallon ollessa hallussa. Kun pelaaja klikkaa oikeaa näppäintä ilman palloa, tekee hahmo liukutaklauksen ja näppäintä pohjassa pitämällä pystyy pelaaja puskemaan palloa.
Peliin tehtiin vuoden 2008 joulukuussa mittavia uudistuksia, kuten sivujen uusi ulkoasu, grafiikan parantaminen ja pelattavuuden parantaminen.
Pelissä on moderaattoreita, joiden tehtävänä on puuttua sääntörikkomuksiin. Heitä ei ole palkattu, vaan työ perustuu vapaaehtoisuuteen. Moderaattoreille voi raportoida pelissä tapahtuneesta sääntörikkeestä /report-komennolla.

Kiekkokalat (Symphysodon) on eteläamerikkalaisten kirjoahventen suku. Suvussa on kolme lajia ja kolme alalajia. Kiekkokaloja tavataan Amazonin vesistössä. Suvun tunnusmerkkejä ovat kalojen kiekkomainen muoto ja kyljen yhdeksän tummaa poikkijuovaa, jotka löytyvät suvun jokaiselta lajilta. Kiekkokalat elävät parvissa ja käyttävät ravinnokseen hyönteisten toukkia ja pieniä äyriäisiä.
Kiekkokaloja on pidetty akvaarioissa 70 vuoden ajan, ja niistä on kehitetty lukuisia värimuotoja. Nykyisin kiekkokala on yksi arvostetuimmista makeanveden akvaariokaloista. Kiekkokalat ovat rauhallisempia ja sopivat paremmin muiden kalojen seuraan kuin muut saman kokoiset kirjoahvenet. Toisaalta ne ovat herkkiä huonolle veden laadulle.
Kaikki kiekkokalat ovat nimensä mukaisesti kiekkomaisia. Kiekon halkaisija on noin 20 cm. Selkä- ja vatsapuolen evät ovat kasvaneet yhtenäisiksi reunuksiksi, rintaevät ovat pitkät ja ohuet. Silmä on suurehko ja oranssin tai punaisen sävyinen. Aikuisen koiraan ja naaraan voi erottaa kutuaikana munanasetinputken muodosta, mutta se on vaikeaa. Koiraan putki on pitempi ja kapeampi.Kaikkien lajien kyljessä on yhdeksän tummaa pystyjuovaa. Siniset ja punaiset vaaka- ja vinokuviot peittävät toisinaan nämä tummat juovat lähes täysin, mutta ne tulevat esille varsinkin kalan ollessa stressaantunut. Symphysodon discus -lajilla keskimmäinen viiva on tummempi ja paksumpi kuin muut. Juovat auttavat kalaa piiloutumaan sen tyypillisessä elinympäristössä, veteen kaatuneen puun oksien joukossa.Sinikiekkokalasta (S. aequifasciata) on kolme alalajia, joista S. aequifasciata axelrodi on tyypillisesti ruskean sävyinen. Sitä näkee joskus kutsuttavan ruskokiekkokalaksi, ja sitä koristavat siniset juovat evissä. S. aequifasciata haraldi on kokonaan neonsinisten juovien kirjoma. S. aequifasciata aequifasciata on alalajeista vihertävin, ja sitä kutsutaankin viherkiekkokalaksi.
Viimeiseksi löydetyllä Symphysodon tarzoo -lajilla on punaisia pilkkuja peräevässä ja vartalossaan.
Vuosikymmenten mittaan akvaariokauppoihin on tuotu yhä erikoisemman värisiä kiekkokaloja. Uusia muunnoksia syntyy joko luonnonmuotoja valitsemalla ja risteyttämällä tai erikoisia mutaatioita etsimällä ja edelleen risteyttämällä. Toisinaan on kaupattu myös yksilöitä, joiden hehkuvat värit ovat peräisin erikoisruokinnasta (karoteeni syventää punaisen sävyjä) tai hormonihoidoista.Viljellyistä värimuunnoksista tunnetuimpia ovat
Blue Turquoise eli "Siniturkoosi", joka on kehitetty Yhdysvalloissa risteyttämällä sinikiekkokalan haraldi- ja aequifasciata-alalajeja. Sen pohjaväri on siniturkoosi, ja kalan kylkiä ja kiduskansia koristavat mutkittelevat punasävyiset juovat. Värimuodosta on useita erilaisia alatyyppejä, esimerkiksi korkeavartaloinen ja leveäeväinen muoto.
Red Turquoise eli "Punaturkoosi", joka on risteytetty Saksassa. Siinä on punaisella pohjalla turkoosinsinisiä vaakajuovia.
Pigeon Blood eli "Kyyhkynveri", joka sai alkunsa Thaimaassa 1991 löytyneestä mutaatiosta. Sillä on oranssinsävyinen pohjaväri, musta pyrstö ja mustia pilkkuja.
Blue Diamond eli "Sinitimantti" on vuoden 1990 vaiheilla Malesiassa ja Hongkongissa mutaationa syntynyt rotu, jolla on tasaisen sininen väri ja punaiset silmät. Poikasena se on lähes läpikuultava. Tasavärisimmissäkin siniturkooseissa kiekkokaloissa on vaakaraitoja evissä ja kiduskansissa, mutta sinitimantilta nämä kuviot puuttuvat. Sillä ei myöskään ole havaittavia tummia pystyjuovia, jotka muilla värimuodoilla tulevat selvästi esiin kalan stressaantuessa.
Leopard Skin eli "Leopardinnahka" on syntynyt Hongkongissa järjestelmällisen risteytystyön tuloksena ja tuli markkinoille 1993. Sillä ei ole raitoja vaan pilkkuja. Eri alatyypeillä on isompia tai pienempiä pilkkuja, jotka saattavat muodostaa renkaita.
Snake Skin eli "Käärmeennahka" on mutaatio, jolla on 14 pystyjuovaa normaalin yhdeksän sijasta. Myös kiemurtelevat vaaka- ja vinojuovat ovat selvästi kapeampia kuin luonnonmuodoilla. Siitä on perusväreiltään erilaisia versioita, kuten punainen ja sininen käärmeennahka.
Leopard Snakeskin eli "Leopardin-käärmeennahka" on leopardin ja käärmeennahan sekoitus: pilkullinen laji jolla on 14 pystyjuovaa.
Snow White eli "Lumivalkoinen'" ei ole albiino, vaan mutaation kautta syntynyt ruskean kiekon värimuunnos.
San Merah on Singaporessa jalostettu muunnos, jossa ei ole vaakasuoria sinisiä viiruja lainkaan eikä juurikaan tummia pystyjuovia.
Kaikki kiekkokalalajit ovat kotoisin Amazonin vesistön eri osista. Kiekkokalaa (S. discus) tavataan lähinnä Rio Negron keskijuoksulla, sinikiekkokalaa sekä ylä- että alajuoksulla.
Alalajeista S. a. axelrodi elää Belémin lähistöllä ja Rio Urubussa. S. a. aequifasciatus -alalajia on tavattu Tefe- ja Coarijärvestä, Nanayn ja Japurán alueilta Perun ja Brasilian Amazoniasta. S. a. haraldi -alalajia tavataan Manausin lähistöltä, Purus-joelta ja Brasilian Manacapurun sekä Perun Letician seudulta. Saattaa kuitenkin olla, että ainakin osa S. aequifasciatus -lajin yläjuoksun esiintymistä onkin lajia S. tarzoo. Nanay-joen erityisen värikäs kanta on ainakin osaksi peräisin kasvattamosta karanneiden yksilöiden jälkeläisistä.Kiekkokalat elävät joen hitaasti virtaavissa osissa, missä on tyypillisesti puiden oksia ja juuria veden seassa. Sadekauden ja kuivan kauden vaihtelu vaikuttaa joen virtaamaan. Kalat pysyttelevät päiväsaikaan yleensä varjoisilla alueilla. Joulukuussa alkavan sadekauden aikana alueella sataa yli 2 000 mm vettä, ja keväällä joet tulvivat. Silloin muulloin eristyksissä elävät kiekkokalapopulaatiot saattavat sekoittua keskenään. Kuivan kauden aikana keväästä lokakuuhun joen pinta laskee, ja kiekkoja saattaa jäädä eristyksiin pieniin lammikoihin. Luonnossa kiekkoja tavataan sekä Amazonin "mustasta", "valkeasta" että kirkkaasta vedestä. Valkeaa vettä on Andeilta lähtevissä sivujoissa, kun taas Brasilian ylängöltä Amazonin pääuoman eteläpuolelta alkunsa saavissa sivujoissa vesi on kirkasta. Näissä kahdessa vesityypissä elää lähinnä lajeja S. tarzoo ja S.aequifasciatus. Mustavetiset sivujoet lähtevät Guyanan ylängöltä ja Andien itäosasta, ja niissä elää lajia S. discus. Mustan veden väri tulee orgaanisista yhdisteistä, ja sitä jäljitelläkseen jotkut harrastajat käyttävät turvepohjaisia seoksia muuttamaan akvaariovettä samankaltaisemmaksi.
Paikalliset heimot pyydystävät perinteisesti isoja kiekkokaloja syötäväksi – hidasliikkeinen kala on helppo saalis. Kuitenkin vasta pyydystys akvaariokauppaan on herättänyt kysymykset lajin liikakalastuksesta. Kalan uhanalaisuuteen vaikuttavat myös Amazonin alueen yleiset ympäristöuhat, kuten kultakaivoksista veteen pääsevä elohopea, metsäpalot, metsänhakkuut ja kuivuuskaudet. Myös ilmaston lämpeneminen voi aiheuttaa Amazonilla suuria tuhoja. Kansainvälinen eläinsuojelujärjestö IUCN ei ole vielä arvioinut kiekkokaloja punaisella listallaan.
Kiekkokalat elävät parvina. Parveen muodostuu selkeä nokkimisjärjestys: yleensä johtajana on kaloista suurin, joka syö ja parittelee ensimmäisenä. Luonnossa kiekkokalat liikkuvat korkean veden aikana yksikseen tulvametsissä eli várzeoissa, mutta vedenpinnan laskiessa ne kokoontuvat parviksi kaatuneiden puiden latvuksiin.
Samankokoisten kiekkokalojen parvessa voi huomata muodostuneen parin, kun kaksi kalaa alkaa liikkua ja ruokailla keskenään erossa muista parven jäsenistä. Kiekkokalat kutevat pystylle pinnalle kuten kiven kylkeen tai kasvin lehdelle, akvaariossa myös sivulasille, jollekin putkelle tai tarkoitusta varten tarjotulle keramiikkakartiolle. Kutuun valmistautuessaan tulevat vanhemmat puhdistamaan pesäksi valitsemaansa pintaa, ja tekevät sitten sen yli harjoitusuinteja. Varsinaisessa kututapahtumassa naaras asettelee alustalle jonon mätimunia, ja perässä uiva koiras hedelmöittää ne saman tien. Naaras jatkaa seuraavalla munarivillä. Koko tapahtuma voi kestää yli tunnin. Sen jälkeen vanhemmat vartioivat mätimuniaan vuorotellen, ja leyhyttelevät raikasta vettä munien lähelle.Mätimunista kuoriutuu pieniä toukkia noin 60 tunnin kuluttua kututapahtumasta, nopeamminkin, jos vesi on lämmintä. Kuoriutumisen jälkeen menee vielä 50–60 tuntia, ennen kuin toukat lähtevät uimaan kutualustalta.
Kuoriuduttuaan poikaset siirtyvät vanhempiensa luo ja syövät näiden kyljiltä erittyviä soluja, sekretosyyttejä, joita muodostuu, kun vanhempien prolaktiinihormonin tuotanto lisääntyy. Tämä lima on niiden ainoaa ravintoa muutaman päivän ajan, mutta pian ne alkavat syödä lisäksi planktonin kokoisia eliöitä. Neljän viikon ikäisinä poikaset ovat noin 15 mm pitkiä ja pärjäävät ilman vanhempiaan. Poikaset ovat nuorina pitkulaisia, "tavallisen kalan muotoisia", mutta pyöristyvät nopeasti. Kolmen kuukauden ikäisinä ne ovat saavuttaneet tyypillisen kiekkokalan muodon.Toisinaan kaksi naarasta muodostaa parin, kutee samaan pesään ja hoitaa munia, joista ei kuitenkaan kuoriudu poikasia.
Kiekkokalat syövät luonnossa hyönteisten toukkia ja pieniä äyriäisiä. Kalojen ravinto vaihtelee vuodenaikojen mukaan: kuivalla kaudella ne kaivelevat pohjaliejusta siellä eläviä selkärangattomia, kun taas sadekaudella veteen huuhtoutuu myös puissa eläviä hyönteisiä ja niiden toukkia sekä kukkia ja muita kasvikunnan aineita.Akvaariossa kiekkokaloille annetaan proteiinipitoista ravintoa. Ruoan on oltava tarpeeksi pieninä palasina, sillä kalat eivät pureskele eivätkä haukkaa vaan nielaisevat ravintonsa kokonaisina. Kelluva ruoka voi olla myös ongelma, sillä useimmat kiekkokalat haluavat syödä ruokaa pohjalta. Jotkut kasvattajat syöttävät kiekkokaloille naudansydäntä, toisten mielestä tämä johtaa helposti maksavaurioihin. Naudansydän oli aiemmin suosittua, koska siitä saa edullisesti proteiinia – nykyisin on useita kuiva- ja pakasteruokia, jotka käyvät osaksi kiekkokalojen ruokavaliota. Artemia-suvun kidusjalkaiset ovat suosittua eläinperäistä ravintoa. Kalat huolivat monia muitakin pikkueläimiä, mutta varovaiset harrastajat pelkäävät makeavetisistä lammikoista pyydystettyjen saaliseläinten tuovan mukanaan mahdollisesti bakteereja, loiseläimiä tai raskasmetalleja, jotka saattaisivat vahingoittaa kaloja. Nuoria kiekkokaloja ruokitaan useita kertoja päivässä, ja aikuisiakin yleensä kaksi kertaa päivässä. Aikuiset pitävät joskus usean päivän paastojaksoja ilman havaittavaa syytä. Jatkuvasti aliravitsemuksesta kärsivä kala kasvaa huonosti, ja sellaisen voi tunnistaa kalan kokoon nähden suhteettoman suurista silmistä.
Kiekkokaloja on pidetty akvaarioissa Saksassa ja Yhdysvalloissa jo 1930-luvulta asti. Kiekkokaloilla on erittäin hankalien kalojen maine, joka osittain periytyy ajoilta, jolloin kaupan olevat kiekkokalat olivat luonnosta pyydystettyjä, hyviä valmisruokia ei ollut saatavana ja veden laatu kotiakvaarioissa oli huonompi kuin nykyisin.
Kiekkokaloja pidetään akvaariossa pehmeässä, melko happamassa vedessä, jonka pH on perinteisesti noin 5–6,5. Viljellyille yksilöille kelpaa usein vähemmän hapan vesi, jonka pH voi olla jopa 8.
Siellä, missä hanavesi on kovaa, sitä pehmennetään käänteisosmoosin avulla kiekoille sopivaksi.
Turvetta ja turveuutetta käytetään pH:n alentamiseen, torjumaan mätimunissa eläviä sieniä ja lisäämään veden puskurikykyä.Altaan pitää olla tarpeeksi suuri (350–400 litraa) ja varsinkin korkea (50 cm). Sopiva lämpötila on vähän korkeampi kuin monilla muilla kalalajeilla, tyypillisesti 27–32 astetta. Siksi kiekkoakvaarioon on vaikea löytää sopivia kasveja. Keihäslehdet, varsinkin Anubias barteri var. nana, kestävät noin lämmintä vettä. Muita kiekkoaltaissa nähtyjä lajeja ovat miekkakasvit, jaavansaniainen ja melalehdet.Aluksi kiekkoja pidettiin paljaspohjaisissa altaissa, ja poikasten myyntiin tähtäävät kasvattajat jatkavat perinnettä. Jos kalat ovat huonoja syömään ja herkkiä veden pilaantumiselle, paljaspohjaisessa altaassa niitä voi ruokkia runsaasti ja siivota altaan usein. Harrastajat pitävät nykyisin kiekkoaltaissakin soraa pohjalla ja mangrovekannoiksi kutsuttuja juurakoita, usein myös kasveja. Kasvit ja juurakot tarjoavat kaloille piilopaikkoja, mikä rauhoittaa niiden käytöstä. Kalat liikkuvat normaalisti hitaan majesteettisesti lipuen, mutta joutuessaan paniikkiin ne säntäilevät päättömästi ja voivat silloin kolhia itseään teräviin kulmiin.Kiekkokalojen voimakas hierarkia voi johtaa heikoimpien yksilöiden kiusaamiseen. Parvessa on aluksi syytä olla pariton määrä kaloja (3, 5 tai 7). Tällöin johtajakalan ottaessa paikkansa sen aggressio ei todennäköisesti kohdistu yhteen kaikkein pienimpään yksilöön vaan jakautuu tasaisemmin. Jos tuodaan uusia kaloja jo muodostuneeseen parveen, niiden pitää olla selvästi pienempiä kuin muut. Jos mahdollista, tulokkaita pidetään aluksi näkö- ja hajuyhteydessä parveen ilman fyysistä kontaktia.Kiekkokalojen seuraan sopivat pienet, rauhalliset lajit, jotka sopeutuvat samanlaisiin vesioloihin. Liian ahneet kalat syövät nopeammin kuin kiekkokalat ja jättävät ne nälkäisiksi. Sopivia pieniä kaloja ovat kardinaalitetra ja monet muut tetralajit, monet Apistogramma-suvun kääpiökirjoahvenet, eteläamerikkalaiset monniset ja muut pienet panssarimonnit. Pienten kalojen, kuten kardinaalitetrojen parvi saattaa rauhoittaa kiekkokaloja: kun kiekot näkevät tetrojen uivan pelottomasti, nekin uskaltavat lähteä liikkeelle. Lehtikala on kiekkojen lähisukulainen, ja monet loiset ja sairaudet voivat siirtyä lajista toiseen, minkä takia toiset asiantuntijat varoittavat pitämästä lehtikaloja kiekkojen kanssa. Toisilla on kuitenkin myös kokemuksia lajien onnistuneesta yhdessä kasvattamisesta.
Kiekkokalat voivat sairastua muiden kalojen tavoin bakteerien, virusten, loisten tai sieni-infektion aiheuttamiin tauteihin. Usein sairaudenaiheuttaja piilee kalan elimistössä tai ympäristössä, mutta tauti puhkeaa vasta, kun kala on huonossa kunnossa stressin, huonojen olojen, aliravitsemuksen tai onnettomuuden seurauksena. Muillakin kaloilla havaittavaa valkopilkkutautia aiheuttaa Ichthyophthirius multifilis. Hexamita-alkueläimen aiheuttama reikätauti on myös kiekkokalojen ongelma.Kiekkokalojen evissä on joskus evämädäksi kutsuttu Flexibacter columnaris-bakteerin aiheuttama tulehdus, joka pahimmillaan syövyttää kaikki kalan evät pois. Kidusloisina voi olla laakamatoihin kuuluvia kidusmatoja. Kidusmatotartunnan oireita ovat pään ja kylkien hierominen rakenteita vasten, pään ravistelu, hakeutuminen virtapaikkoihin kuten suodattimen suuaukon luo, pohjan lähellä nyhjöttäminen ja ilman haukkominen veden pinnassa. Akvaariossa kidusmatoja tai muita ulkoloisia saaneita kiekkokaloja voi hoitaa formaliinilla tai kylvettämällä kalaa suolavedessä noin 20 minuutin ajan.Sisäloisia pitää epäillä aina kun kiekkokalojen uloste ei ole mustaa. Vaikka tervekin kala voi paastota satunnaisesti, ruokahaluttomuuteen yhdistyvä piilottelu ja värien tummuminen antaa aihetta epäillä sairautta. Ensimmäinen hoitotoimenpide on aina veden laadun tarkistaminen ja osittainen vedenvaihto.
Kiekkokalojen jako lajeihin ja alalajeihin on vaihdellut vuosikymmenten kuluessa. Amazonin vesistön eri osista löytyy erinäköisiä kiekkokaloja, mutta eri lajit elävät osittain myös samoilla alueilla, ja samassakin parvessa on hyvin erinäköisiä yksilöitä.
1990-luvun lopussa ja 2000-luvulla kiekkokaloista on kerätty suuria tutkimusaineistoja, joihin on kuulunut satoja kaloja kymmenistä eri paikoista pitkin Amazonin vesistöä. Näitä on tutkittu sekä luokittelemalla ulkonäön piirteitä että molekyylibiologian keinoin.Kiekkokalojen lajien eriytymistä on käytetty vahvistamaan tietoja Amazonin virtausten muuttumisesta. Ne viittaavat siihen, että Amazonian itä- ja länsiosat ovat olleet eristyksissä toisistaan ja että koko Amazonin virtaussuunta on ollut aiemmin idästä länteen.
Degen, B: Discus.    T.F.H Publications, 1990. ISBN 0-86622-086-0.    (englanniksi)
Wattley J: Handbook of Discus.    t.f.h., 1985. ISBN 0-86622-037-2.    (englanniksi)
Wattley J (toim.): Discus for Perfectionist.    t.f.h., 1991. ISBN 0-86622-168-9.    (englanniksi)
Species in the genus Symphysodon.  FishBase. Froese, R. & Pauly, D. (toim.). (englanniksi)

Kielo (Convallaria majalis) on Convallaria-sukuun kuuluva monivuotinen, ruohovartinen kasvi. Se on myös sukunsa ainoa laji, vaikka jotkut tutkijat katsovatkin sen eri maantieteelliset muodot omiksi lajeikseen. Kielo kukkii touko–kesäkuussa valkoisin, hyväntuoksuisin kukin. Sen lehdet ovat ehytlaitaiset ja kielen muotoiset, joiden perusteella se on saanut suomenkielisen nimensä. Lajin tieteellinen nimi puolestaan viittaa Raamatun Laulujen lauluun.
Kielo on kaikilta osiltaan myrkyllinen kasvi ja siitä on löydetty ainakin 38 sydämen toimintaan vaikuttavaa ainetta. Tästä syystä sitä on käytetty myös muun muassa sydänlääkkeenä jo vuosisatojen ajan. Tämän lisäksi kieloa on käytetty muun muassa joulukukkana ja puutarhakasvina. Kielosta on jalostettu myös koristekasveja. Kieloja kasvaa monentyyppisissä metsissä napapiirin eteläpuolelta Etelä-Eurooppaan ulottuvalla alueella. Edellä mainitut kielon muut muodot kasvavat Amerikassa ja Aasiassa samoilla leveysasteilla. Kielo valittiin kansanäänestyksellä Suomen kansalliskukaksi vuonna 1967. Muualla maailmassa kielon voi nähdä esimerkiksi useiden paikkakuntien vaakunoissa.
Kielo kasvattaa 15–25 senttimetriä korkean varren, joka on tyveltään sinipunainen tai vihreä. Kielolla on kaksi suurta, ehytlaitaista ja pitkäruotista lehteä, joiden lapa on 10–20 cm pitkä ja muodoltaan soikea. Joissakin tapauksessa yksittäisessä versossa voi olla yksi tai kolmekin lehteä. Kielo kukkii touko-kesäkuussa, jolloin lehtien muodostamasta tupesta kasvaneeseen kukkavarteen puhkeaa 6–12 hyväntuoksuista kukkaa. Valkoiset, yhdyslehtiset ja pullean kellomaiset kukat sijaitsevat nuokkuvassa, terttumaisessa kukinnossa. Kukinnan lopuksi kielo kasvattaa pieniä kellanpunaisia marjoja, jotka nekin, kuten koko muu kasvi, ovat myrkyllisiä. Marjojen sisällä on sinisiä siemeniä. Kielo kasvattaa vaakasuoran juurakon, joka haaroittuu voimakkaasti. Juuret ovat muodoltaan hoikkia ja niiden pinta on suomuinen.Lähteestä riippuen kielosta erotetaan myös joitakin ulkonäöltään poikkeavia maantieteellisiä muotoja. Esimerkiksi kielon pohjoisamerikkalainen muoto C. majalis L. var montana eroaa ulkonäöltään jonkin verran nimimuodosta. Sen lehdet ovat pidemmät ja leveämmät kuin nimimuodolla, lisäksi eroja on muun muassa kukkavarren pituudessa ja versojen tiheydessä.
Kielon kanssa ulkonäöltään samankaltaisia lajeja ei tavata Fennoskandiassa. Suomessa kasvaa kolme samaan entiseen kielokasvien heimoon Convallariaceae kuulunutta lajia: kalliokielo, lehtokielo sekä oravanmarja. Ne kuitenkin erottaa kielosta helposti lehtien ja kukkien perusteella. Italiassa on kirjattu muutamia myrkytystapauksia, kun ihmiset ovat keränneet luonnosta kieloja karhunlaukkana ja käyttäneet niitä ruoan valmistuksessa, vaikka lajien ulkonäkö ja tuoksu ovat selvästi erilaiset.
Kielon ja sen lähilajien taksonomiassa on tapahtunut 2000-luvulla useita muutoksia ja esimerkiksi maantieteellisten muotojen luokittelu on vielä toistaiseksi epävarma. Edellä mainittu muoto C. majalis L. var montana katsotaan usein myös omaksi C. majuscula -lajikseen. Toisten tutkijoiden mukaan kyseessä puolestaan on kielon alalaji, jolle on annettu tieteellinen nimi C. majalis L. subsp. majuscula.Pohjoisamerikkalaisen kielon lisäksi aasialaisen kielon C. majalis L. var. keiskei taksonominen asema on epäselvä, sillä tämänkin muodon katsotaan toisinaan muodostavan oman lajinsa C. keiskei tai C. japonica. Lisäksi kielon kaukasialaiset populaatiot on joskus luettu omaksi lajikseen C. transcaucasica. Aiemmin myös kiehkurakielo (Polygonatum verticillatum) on luettu kuuluvaksi kielon kanssa samaan sukuun.Myös ylemmän tason luokittelussa on tapahtunut muutoksia. Kielo ja sen lähisukuiset lajit luokiteltiin pitkään omaan kielokasvien heimoonsa (Convallariaceae), mutta uusimman, vuonna 2009 julkaistun APG III -luokittelun mukaan ne kuuluvat nykyään parsakasvien heimoon (Asparagaceae) ja sen Nolinoideae-alaheimoon. Kyseinen alaheimo puolestaan tunnettiin aikaisemmassa, vuonna 2003 julkaistussa APG II -luokittelussa ruskuskasvien heimona (Ruscaceae).
Kielo lisääntyy suvullisesti siementen avulla ja suvuttomasti maavarresta kasvavien kloonien avulla. 
Suvullisessa lisääntymisessä kukkien pölytys voi tapahtua joko itse- tai ristipölytyksenä, mutta siemeniä sisältäviä marjoja syntyy yleensä vain ristipölytyksessä. Kukissa ei ole mettä, vaan kielo houkuttelee pölyttäjiä pelkästään tuoksullaan. Kielon suvullisen leviämisen mahdollistavat pienet nisäkkäät, erityisesti erilaiset jyrsijät, jotka levittävät kielon marjoja uusille alueille. Mahdollisesti myös jotkut linnut syövät marjoja ja ulostavat niiden siemenet uusille kasvupaikoille.Itäneistä siemenistä muodostuu uusia versoja yleensä 2–3 vuoden kuluessa. Uudella kielokasvustolla menee noin kahdeksan vuotta itämisestä ensimmäiseen kukintaan. Kielokasvuston halkaisija suurenee keskimäärin noin 15 senttiä vuodessa, mikä mahdollistaa kloonin iän suurinpiirteisen arvioinnin. Vanhimmat kielokasvustot voivat olla iältään 200–300 vuotta vanhoja. Yleensä kasvuston versoista vain noin 2–3 prosenttia on kukallisia. Kielon juurakko muodostaa laajan maanalaisen verkoston, jonka avulla kielo lisääntyy suvuttomasti. Tämä lisääntymismuoto on huomattavasti suvullista lisääntymistä yleisempi. Kielo myös talvehtii juurakkonsa avulla, sillä kasvuston maanpäälliset osat kuolevat syksyllä.Kielo kasvaa useimmiten laajoina kasvustoina. Sen japanilaisella alalajilla tehdyssä tutkimuksessa suurimmat havaitut kloonikasvustot olivat halkaisijaltaan yli 40 metriä; toisaalta samassa tutkimuksessa yhdeltä kasvupaikalta laskettiin jopa 56 eri yksilöä vastaavaa genotyyppiä. Aikaisemmissa geneettisissä tutkimuksissa on havaittu, että normaali diploidi kromosomiluku on 38, joten lajin solujen tumassa on 19 erilaista kromosomia. Niiden lukumäärä on sama ainakin japanilaisissa ja korealaisissa sekä eurooppalaisissa että yhdysvaltalaisissa kannoissa. Kielon kromosomistossa tapahtuu toisinaan myös polyploidisaatiota, joka voi johtaa uusien muotojen syntyyn.
Kielon nimimuoto C. majalis L. var. majalis kasvaa luontaisesti Fennoskandiassa noin napapiirin korkeudelle asti. Koillisessa levinneisyys ulottuu Pohjanlahden pohjoispuolelta Keski-Venäjälle Moskovan itäpuolelle. Sieltä lajin luontaisen levinneisyyden kaakkoisraja ulottuu Adrianmeren rannoille, ja etelässä se jatkuu Pohjois-Italiaan ja Ranskaan, aivan maan eteläisintä rannikkoa lukuun ottamatta. Espanjassa ja Portugalissa kieloja kasvaa vain aivan maiden pohjoisimmissa osissa, Pyreneiden tuntumassa. Keski-Euroopan ohella kielo on levittäytynyt Englantiin ja Walesiin sekä Irlannin eteläisimmälle rannikolle. Lisäksi nimimuotoa tavataan pienehköllä erillisalueella Mustanmeren ja Kaspianmeren välisellä kannaksella. Suomessa kielo on harvinainen Kainuussa ja Etelä-Lapissa ja puuttuu kokonaan pohjoisemmasta Lapista. Maan eteläisemmissä osissa se on yleinen.Lajin muoto C. majalis L. var. montana on levinneisyysalueeltaan pohjoisamerikkalainen. Sitä tavataan seitsemässä Yhdysvaltain itäisessä osavaltiossa, Georgiassa, Kentuckyssä, Pohjois-Carolinassa, Pennsylvaniassa, Tennesseessä, Virginiassa ja Länsi-Virginiassa. Muotoa C. majalis L. var. keiskei puolestaan tavataan itäisessä Aasiassa. Muodon levinneisyysalue kattaa Venäjän itäisimpien osien lisäksi alueita Mongoliasta, Kiinasta, Japanista ja Korean niemimaalta sekä Myanmarista. Kielon nimimuoto majalis on levinnyt lisäksi muun muassa Yhdysvaltojen, Kanadan ja Japanin alueelle. Nämä kasvustot ovat kuitenkin saaneet alkunsa ihmisen istuttamista yksilöistä, joten tämä muoto luokitellaan molemmissa maissa haitalliseksi vieraslajiksi.Kielo kasvaa kuivissa ja tuoreissa kangasmetsissä, metsänreunoilla, kivikkoisilla rinteillä, lehdoissa, lehtoniityillä sekä lettokorvissa. Aasialaisen C. majalis L. var. keiskei -muodon tyypillisiä kasvupaikkoja ovat ylänköalueiden ja vuoristojen alarinteiden avoimet ruohostomaat, mutta sitä tavataan myös kosteilla niityillä ja puolivarjoisissa, hammastammien ja mongoliantammien muodostamissa metsissä. Kielon kasvustot ovat runsaampia ravinteikkaimmilla mailla. Vain pieni osa kielon versoista kukkii vuosittain, ja kuivilla paikoilla kukat voivat jäädä puuttumaan kokonaan.
Suomessa kielo ei ole suojeltu tai uhanalainen laji. Lisäksi muun muassa Iso-Britanniassa ja Sveitsissä laji on luokiteltu elinvoimaiseksi. Tästä huolimatta laji on kokonaan tai osittain rauhoitettu useissa Sveitsin kantoneissa. Myös Puolassa laji on osittain rauhoitettu, eikä lajin luonnonvaraisia yksilöitä saa kerätä ilman lupaa. Kokonaan rauhoitettu kielo on ainakin Bulgariassa, Kreikassa ja Slovakiassa. Sveitsin ohella lajilla on voimassa oleva uhanalaisuusluokitus osissa Espanjaa, missä se on luokiteltu vaarantuneeksi sekä Slovakiassa, jossa laji on silmälläpidettävä.Myrkyllisyyden vuoksi kielolla ei juuri ole luontaisia vihollisia, sillä lajin versot kelpaavat ravinnoksi ainoastaan kielokukolle (Lilioceris merdigera). Lisäksi ainakin yhdeksän sienilajia loisii kielolla. Näitä ovat esimerkiksi kotelosieniin kuuluva Gloeosporium convallariae, joka aiheuttaa lehtiin ruskeita pilkkuja, ruostesieniin kuuluva Puccinia sessilis, sekä harmaahomeen sukuinen Botrytis paeoniae Lajia uhkaavina tekijöinä on luonnollisten uhkatekijöiden sijaan mainittu keräämisen ohella metsien hakkuut, lehtimetsien umpeenkasvu, kieloa kasvavien alueiden ylilaidunnus sekä esimerkiksi villisikojen maata tonkiessaan aiheuttamat juurakkovauriot. Koska kielo leviää usein klonaalisesti, voi lajin kasvustojen perinnöllinen monimuotoisuus olla alhainen. Tämä voi johtaa eristyneiden kasvustojen huonompaan kykyyn selviytyä elinympäristön muutoksista.
Kielosta on löydetty ainakin 38 sydämen toimintaan vaikuttavaa glykosidia. Näistä yleisimpiä ja potenteimpia sydänglykosideja ovat kielossa esimerkiksi konvallatoksiini, konvallariini, konvallamariini, konvallatoksoli, konvallosidi, desglukokeirotoksiini ja lokundjosidi. Näiden glykosidien vaikutus on samankaltainen kuin sormustinkukan glykosideilla. Glykosidiyhdisteet sijaitsevat pääosin kielon solujen vakuoleissa. Kasvissa on myös kelidonihappoa, erilaisia alkaloideja ja saponiineja.Kuivatuissa kielon lehdissä glykosidien osuus on 0,2–0,6 prosenttia painosta. Yhdisteitä on selvästi enemmän vanhoissa kuin nuorissa versoissa. Määrä on silti pieni ja henkeä uhkaavat myrkytykset ovat harvinaisia. Kielon maljakkovesi on myrkytöntä . Kielon aiheuttamaa myrkytystä voidaan hoitaa lääkehiilellä tai vakavammissa tapauksissa vastamyrkyillä.
Kielomyrkytyksen oireita ovat suun ja mahalaukun limakalvojen ärtyminen sekä pahoinvoinnin tunne, oksentelu ja ripuli. Myrkytys voi myös kiihdyttää virtsaneritystä, aiheuttaa huimausta ja ahdistavaa tunnetta rinnassa. Jos saatu myrkkyannos on ollut suuri, oireet johtavat heikentyneeseen sydämen toimintaan ja rytmihäiriöihin sekä ääritapauksessa tajuttomuuteen ja lopulta kuolemaan.
Kielon makeatuoksuisia kukkia käytetään kukkakimpuissa ja -asetelmissa. Kieloja käytettiin joulukukiksi jo 1880-luvulla, joten ne kuuluivat hyasinttien ja syreenien tapaan ensimmäisiin joulukukkiin. Sitä varten kukat hyödettiin eli saatiin lämpöä ja valoa säätelemällä kukkimaan luonnollisen kukinta-ajan ulkopuolella, keskitalvella. Suomessa kieloa on ollut tapana istuttaa myös pihoille, joihin taimet on saatu joko luonnosta tai muutamalta kieloa kasvattavalta taimitarhalta. Pihan perennapenkeissä kieloa voidaan käyttää reunuskasvina, mutta se soveltuu myös maanpeitekasviksi. Kielot suositellaan istutettaviksi tavalliseen puutarhamultaan, puolivarjoiseen paikkaan. Kielosta on koristekäyttöön jalostettu useita erilaisia muotoja ja lajikkeita. Näitä ovat esimerkiksi vaaleanpunakukkainen muoto C. majalis var. rosea, lehdiltään valkoraidallinen lajike ’Albostriata’ ja keltaraidallinen ’Aureovariegata’.Hajuvesiteollisuus käyttää oikeita kieloja, mutta tuoksua on osattu tuottaa myös synteettisesti jo 1900-luvun alusta. Kielo on osana kymmenissä klassisissa parfyymeissä, ja sen sanotaan olleen Christian Diorin suosikkikukka. Venäjällä naiset ovat myös hieroneet kielon juurien nestettä poskiinsa saadakseen ne rusottamaan.Kieloa on käytetty sen myrkyllisyydestä huolimatta lääkkeenä vuosisatojen ajan. Sen kukista on muun muassa tehty aivastuspulveria, ja sitä on käytetty epilepsialääkkeenä. Kasvia on kuitenkin käytetty erityisesti sydämen toimintahäiriöiden lääkkeenä. Kielon myrkykyllisiä ainesosia on käytetty myös muiden sydänglykosidien tapaan sydämen vajaatoiminnan lääkkeenä. Niillä on sama positiivinen inotrooppinen vaikutus ja negatiivinen kronotrooppinen vaikutus kuin esimerkiksi digitaliksella. Positiivinen inotrooppinen vaikutus tarkoittaa sydämen supistuskyvyn tehostumista ja negatiivinen kronotrooppinen vaikutus puolestaan sydämen lyöntitiheyden laskua. Näiden yhteisvaikutuksena sydämen hapenkulutus vähenee, minkä seurauksena sydämen hyötyosuus paranee. Tämä vaikutus saadaan näkyviin vain sairaassa, laajentuneessa sydämessä. Terveelle sydämelle ei näillä aineilla ole teoriassakaan hyötyä. Vaikutusmekanismi perustuu osittain kalsiumionien soluunottoon. Brittiläisessä kansanlääketieteessä kielon on kerrottu myös auttavan eri tavoin valmistettuna muun muassa muistin vahvistamisessa, puhekyvyn parantamisessa ja maalaisjärjen kehittymisessä. Erityisesti kielon on kerrottu tehoavan Bellin halvauksen ja sisäisten verenvuotojen hoidossa. Suomessa katovuosina on kielon juurakoita käytetty lisäksi leivän ainesosana.
Kielon lajinimi majalis tulee latinan toukokuuta tarkoittavasta sanasta Maius ja suvun nimi Convallaria latinan sanasta convallis ’laakso’. Suvun ja lajin nimen taustalla on Raamatun Vanhan testamentin Laulujen laulu, jossa tyttö vertaa itseään laaksojen liljaan, vaikka Raamatun kasvi onkin todennäköisesti ollut madonnanlilja (Lilium candidum) eikä kielo. Tämän kertomuksen pohjalta saksalaiset kasvitieteilijät alkoivat kuitenkin jo 1500-luvulla kutsua kieloa ”laaksojen liljaksi”, Lilium convallium, josta nimen käyttö levisi myös muualle Eurooppaan. Carl von Linné muokkasi nimityksestä kielon nykyisen tieteellisen nimen. Myös kielon ruotsinkielinen nimi liljekonvalj on väännös edellä mainitusta latinankielisestä nimestä.Suomenkielisen nimensä kielo on saanut lehtiensä muodon mukaan: perinteisiä nimiä olivat lehmänkieli, häränkieli ja koirankieli, joiden pohjalta Elias Lönnrot vakiinnutti kasvin nimeksi kielon. Myöhemmin Kielo on vakiintunut Suomessa myös naisen etunimeksi. Kielo on lisäksi ollut yksi suosituimmista lehmän nimistä.
Perinteen mukaan 1. toukokuuta Ranskan kaduilla myydään kieloja. Kielo on ollut kevään symboli jo muinaisilla kelteillä. Vuonna 1561 kuningas Kaarle IX sai pienen kielokimpun tuomaan onnea, ja siitä lähtien hän lahjoitti hovin naisille kielokimppuja toukokuun ensimmäisenä. Varsinkin kieloa, jossa on 13 kukkakelloa samassa varressa, pidetään erityisesti onnea tuottavana esineenä. Ranskassa kieloja saa myydä vappukukiksi ilman myyntilupia tai tulo- tai arvonlisäveroa.
Kielo on valittu Suomen kansalliskukaksi vuonna 1967, Suomen itsenäisyyden 50. juhlavuonna. Yleisradio järjesti kansalliskukasta kansanäänestyksen, jonka tuloksen pohjalta juhlavuoden kansalliskukkatoimikunta teki lopullisen valinnan. Kukkiva kielo oli kuvattuna myös Antti Neuvosen suunnittelemassa suomalaisessa kymmenen pennin kolikossa, joka oli käytössä vuosina 1990–2001. Suomen ohella kielo oli myös entisen Jugoslavian kansalliskukka. Lisäksi kielo on kuvattuna useissa vaakunoissa, kuten norjalaisen Lunnerin ja ruotsalaisen Mellerudin kunnanvaakunoissa.Laulujen laulun lisäksi kielo on liitetty muun muassa myös Englannin Sussexista lähtöisin olevaan uskonnolliseen legendaan. 500-luvulta peräisin olevassa tarussa paholainen ilmestyy ranskalaiselle erakolle lohikäärmeen hahmossa, mutta tämä pysyy keskittyneenä rukoukseensa. Seuranneessa kolme päivää kestäneessä kamppailussa maahan pudonneista erakon veripisaroista kasvaa maahan kieloja, kun taas lohikäärmeen veri muuttuu myrkylliseksi ruohoksi. Tarinan mukaan erakko olisi ollut ranskalainen vuonna 559 kuollut Pyhä Leonhard, vaikka hän ei todennäköisesti koskaan edes vieraillut Sussexissa.
Kathryn J. Atkinson, Deborah M. Fine, Tim J. Evans & Safdar Khan: Suspected lily-of-the-valley (Convallaria majalis) toxicosis in a dog.  Journal of Veterinary Emergency and Critical Care, 2008, 18. vsk, nro 4, s. 399–403.   (englanniksi)Terry Breverton: Breverton's Complete Herbal.    Quercus, 2011. ISBN 9780857384126.  Kirja Googlen teoshaussa.  Maria Laura Colombo, Francesca Assisi, Tiziana Della Puppa, Paola Moro, Fabrizio M. Sesana, Maurizio Bissoli, Rossana Borghini, Sandro Perego, Gabriele Galasso, Enrico Banfi & Franca Davanzo: Most commonly plant exposures and intoxications from outdoor toxic plants.  Journal of Pharmaceutical Sciences & Research, 2010, 2. vsk, nro 7, s. 417–425.  Artikkelin verkkoversio (pdf) Viitattu 25.4.2013. (englanniksi)Beth Hanson: Designing an herb garden.    Brooklyn Botanic Garden, 2004. ISBN 9781889538631.  Kirja Googlen teoshaussa (viitattu 4.5.2013).  (englanniksi)Kalle Hoppu, Harriet Mustonen ja Tiina Pohjalainen: Myrkylliset kasvit.  Duodecim, 2011, 127. vsk, nro 13, s. 1385–1391.  Artikkelin verkkoversio Viitattu 25.4.2013. Leena Hämet-Ahti, Juha Suominen, Tauno Ulvinen & Pertti Uotila (toim.): Retkeilykasvio.   Helsinki: Luonnontieteellinen keskusmuseo, Kasvimuseo, 1998. ISBN 951-45-8167-9.    Arto Kurtto, Lasse J. Laine, Seppo Parkkinen & Markku Varjo (toim.): Suomalaisen luonto-opas.    Tammi, 1987. ISBN 951-30-6601-0.    Masashi Ohara, Kiwako Araki, Etsuko Yamada & Shoichi Kawano: Life-history monographs of Japanese plants. 6:Convallaria keiskei Miq. (Convallariaceae).  Plant Species Biology, 2006, 21. vsk, nro 2, s. 119–126.  Artikkelin verkkoversio Viitattu 29.4.2013. (englanniksi)Jouni Paarlahti: Myrkkykasvit.   Helsinki: WSOY, 2005. ISBN 978-951-0-30079-4.    Antti Riikonen: Suomalainen perennakäsikirja.    WSOY, 2003. ISBN 951-0-25289-1.    Thomas Scott, Mary Eagleson: Concise encyclopedia chemistry.    Walter de Gruyter, 1994. ISBN 978-3110114515.  Kirja Googlen teoshaussa.  (englanniksi)
European Medicines Evaluation Agency (EMEA): Convallaria majalis (pdf) (englanniksi)
Pherobase: Floral volatiles of Genus Convallaria, Convallaria majalis (englanniksi)
Dr. Duke's Phytochemical and Ethnobotanical Databases: Convallaria majalis (englanniksi)
Kiiltokirpat (Crepidodera) on lehtikuoriaisten (Chrysomelidae) heimoon kuuluva suku. Sukuun kuuluu maailmanlaajuisesti yli 40 lajia.  Kiiltokirpat ovat väriltään metallisen kiiltävän sinisen, vihreän tai pronssin värisiä.

Kiinan joukkotuhoaseet on kehitetty toisen maailmansodan jälkeen alkaneen kansainvälisen ydinvarustelun seurauksena. Kiina räjäytti ensimmäisen ydinlatauksensa vuonna 1964 ja vetypommin vuonna 1967. Samoihin aikoihin kiinalaiset alkoivat kehitellä ohjuksia saamiensa neuvostoliittolaisten ohjusten lisäksi.
Atomitutkimukset alkoivat Kiinassa vuonna 1953 ja päätös ydinaseistuksen hankkimisesta tehtiin vuonna 1955 tai 1956lähde?. Kiina havitteli salaa ydinasetta heti kommunistien voitettua 1949lähde?, vaikka Kiinan silloinen johtaja Mao Zedong arvosteli julkisesti 1946 ydinasetta paperitiikeriksi. 
Sosialistiset Kiina ja Neuvostoliitto aloittivat 1950-luvulla tiiviin yhteistyön mm. ydinteknologian alalla salaisten sopimusten siivittämänä. Neuvostoliitto jopa lupasi toimittaa Kiinalle ydinaseen mallikappaleen ja apua ydinaseen rakentamisessa, sekä ohjuksia.
Kiina saikin Neuvostoliitolta muun muassa tutkimusreaktorin ja muuta alan tekniikkaa. Kiinan ja Neuvostoliiton välit alkoivat kuitenkin viiletä. Kiinalle ei toimitettu ydinasetta kesäkuussa 1959, ja 1960 Neuvostoliitto veti neuvonantajansa pois.
Tämän jälkeen Kiina hankki ydinohjelmassa tarvittavia osia lännestä. Kiina valitsi uraaniteknologian pommiensa pohjaksi, koska piti sitä helpoimpana. Plutoniumin erottelu jälleenkäsittelyssä on vaikeaa käytetyn ydinpolttoaineen myrkyllisyyden ja radioaktiivisuuden vuoksi.
Kiina kokeili ydinasetta Lop Norin testialueella ensimmäistä kertaa 16. lokakuuta 1964. Kokeen nimi oli "596", laite uraani-imploosio-fissiopommi jonka teho oli 22 kilotonnia. Kokeen nimi tuli siitä kuukaudesta ja vuodesta, jolloin kävi selväksi ettei Neuvostoliitto anna Kiinalle ydinasetta. Pommi räjäytettiin 102 metriä korkeassa terästornissa.
Tämän jälkeen alkoi noin kymmenen kokeen sarja, joka noin kolmessa vuodessa johti megatonniluokan vetypommikokeeseen.
9.5. 1966 Tu-16 pommittaja pudotti noin 250 kt pommin, jossa oli joitakin vetypommin elementtejä, ensimmäinen yritys fuusioida vetyä

Kiinan kansantasavalta perustettiin 1. lokakuuta 1949 Mao Zedongin (Mao Tse-tung) julistaessa sen syntyneeksi Pekingin Taivaallisen rauhan aukiolla. Mao jatkoi Kommunistisen puolueen puheenjohtajana ja siten maan johtajana. Neuvostoliitto tunnusti kansantasavallan lähes välittömästi, Itä-Euroopan maat ja suurin osa Länsi-Euroopankin maista tunnusti sen 1950, Yhdysvallat vasta 1971.
Historia ennen kansantasavallan perustamista, mukaan lukien perustamiseen suoraan johtaneet tapahtumat, ovat artikkeleissa Kiinan tasavallan historia ja Kiinan sisällissota. Valtiosta yleensä kertova artikkeli on Kiina.
1. lokakuuta 1949 Kiinan pohjoisosat olivat kommunistien hallussa. Guomindang-puolueen (myöhemmin GMD) johto palvelijoineen (lähes kaksi miljoonaa ihmistä) pakeni tasavallan aikaisesta pääkaupungista Nanjingista Taiwanin saarelle. Koska kommunisteilla ei ollut laivastoa, heitä ei seurattu. Aseistariisunta aloitettiin jo vuonna 1949, mutta vielä vuonna 1950 murhattiin tuhansia kaadereita. Tasavalta pommitti Kantonia (Guangzhou) ja rannikkoalueita suhteellisen säännöllisesti aina 1960-luvulle saakka.
Iso-Britannia tunnusti Kiinan kansantasavallan 6. tammikuuta 1950 ja Suomi viikkoa myöhemmin 13. tammikuuta. Kiina solmi 14. helmikuuta 1950 YYA-sopimuksen Neuvostoliiton kanssa Japania vastaan. Sopimuksessa määrättiin yhteishallinto Xinjiangin ja Sisä-Mongolian kaivoksille. Lisäksi Kiina myönsi Neuvostoliitolle kaikki Guomindang-puolueen sille lupaamat oikeudet ja tunnusti Ulko-Mongolian, Mongolian kansantasavallan, itsenäisyyden, mikä ajautui Kiinan ja Neuvostoliiton 1958–1959 alkaneen välirikon jatkuessa Neuvostoliiton suojelukseen. Neuvostoliitto oli jo 1939 käynyt rajasodan Japania vastaan Mongolian kansantasavaltaan liittyen, jolloin se suojeli Mongoliaa Japanilta. Kiinan ja Neuvostoliiton välirikon vuoksi Neuvostoliitto takasi Mongolian kansantasavallan turvallisuuden myös Kiinan kansantasavallan suhteen. Kiina ja Neuvostoliitto kävivät rajataisteluita keskenään 1960-luvun lopulla Ussuri-joella, mikä vuoteen 1971 mennessä aiheutti Neuvostoliiton ennalta ehkäisevän ydinsodan uhan Kiinaa vastaan. Tämä yhdessä Vietnamin sodan kanssa johti siihen, että Yhdysvallat ryhtyi toimiin Kiinan kansantasavallan kansainvälisen aseman tunnustamiseksi Yhdistyneissä kansakunnissa sekä Taiwanin syrjäytymiseen kansainvälisessä politiikassa.
Korean sota syttyi 1950 Pohjois-Korean hyökättyä Etelä-Koreaan. Kiina joutui osalliseksi Pohjois-Korean tukijaksi Yhdysvaltain joukkojen vastahyökkäyksen edettyä Kiinan rajaa kohti Jalu-joelle. Kiinasta lähti sotaan 1,2 miljoonaa muodollisesti vapaaehtoista sotilasta hyvin puutteellisella aseistuksella, sillä maa oli yhä toipumassa pitkistä sisällissodista ja Japanin vastaisesta sodasta. Sotatoimiin meni lopulta 38 % Kiinan budjetista. Sotatoimet päättyivät vasta kolmen vuoden kuluttua aseleposopimukseen 1953. Sodan aikana Yhdysvallat julisti Kiinan taloussaartoon, mitä Neuvostoliitto tosin lievitti.
Vuonna 1951 aiemmin sotapäälliköiden hallitsema Tiibet liitettiin kiinteämmin Kiinaan. Tiibet oli ollut osa Kiinaa Qing-dynastian aikana ja liitoksen katsottiin olevan tarpeen kansallisen yhtenäisyyden vuoksi. Tiibetiläiset ovat olleet tästä laajalti eri mieltä.
Kommunistien valta vakiinnutti rauhan tilan Kiinassa, joka oli ollut lähes jatkuvassa sotatilassa vuodesta 1916 lähtien, milloin Sun Jat-senin 1912 perustama tasavalta käytännössä hajosi keskenään taistelevien sotapäälliköiden maakunniksi ulkovaltojen, erityisesti laajenemishaluisen Japanin, tukiessa hajanaisuutta lisäetujen toivossa.
Kiinan inflaatiosta kärsinyt talous vakautui uuden valuutan, renminbin (RMB) myötä, tuotannossa ylitettiinkin sotaa edeltävä taso jo 1952. Miljoonille työttömille järjestettiin työtä ja koulut avattiin uudelleen; peruskoulutusta tarjottiin nyt kaikille, myös köyhille. Uusi avioliittolaki 1950 salli avioeron ja kielsi lapsiavioliiton ja moniavioisuuden. Kiinaa oopiumsodista asti vaivanneen narkomanian kimppuun käytiin kieltämällä huumeet ankarasti.
Maauudistus valmistui 1952 poistamalla vuokrat ja tutkimalla keitä oli aiemmin käytetty hyväksi. Alle puolet maasta jaettiin. Teollisuudessa aloitettiin Neuvostoliiton mallin mukainen suunnitelmatalous. Yksityisomistus sallittiin tietyin ehdoin, suuryritykset ja ulkomaiset yritykset otettiin valtion haltuun.
Kiinan ja Neuvostoliiton välit lämpenivät 1952 Zhou Enlain vierailtua Moskovassa ja Neuvostoliiton palautettua Lüshunin (Port Arthur) sekä Dalianin rautatiet Kiinalle. Itse kaupungit palautettiin Stalinin kuoleman jälkeen 1953. Vuoden 1953 väestönlaskennassa kiinalaisia oli 582 miljoonaa eli sata miljoonaa enemmän kuin oli uskottu.
Vuonna 1954 säädettiin uusi perustuslaki, jolla muutettiin Kiinan hallintojärjestelmää. Lain piti olla väliaikainen (siirtymäkaudeksi todelliseen sosialismiin), mutta se oli voimassa vuoteen 1975 saakka. Perustuslaissa määriteltiin uusi edustuselin, kansankongressi, johon edustajat valittiin välillisillä vaaleilla. Kylien edustajat valittiin suorilla vaaleilla ja nämä valitsivat kuntien edustajat, jotka valitsivat maakunnalliset edustajat, jotka puolestaan valitsivat kansankongressin jäsenet. Puolueen tehtävä oli osoittaa tavoitteet ja ohjata päätöksentekoa (verrattavissa hallitusohjelmaan), mutta varsinainen valta esimerkiksi lainsäädännössä kuului periaatteessa hallinnolle eikä puolueelle. Erilaisten projektien (esim. myöhemmin esiteltävä Suuri harppaus) aikana puolueen asema oli kuitenkin korkeampi.
Nikita Hruštšovin kaudella Kiinan ja Neuvostoliiton suhteissa tapahtui välirikko, kun Neuvostoliitossa aloitettiin destalinisaatio 1956 ja Stalinin henkilökulttia ja väärinkäytöksiä arvosteltiin. Kiinasta malli oli liian oikeistolainen eikä vastannut marxilais-leninistisiä oppeja. Kiista kärjistyi selvästi 1958–1959 Hruštšovin aikana vuodesta 1956 alkaneen suojasään alettua vaikuttaa.
Kiinalaisten mielestä Stalin oli ollut 70-prosenttisesti oikeassa ja hänen arvostelunsa meni liian pitkälle. Kiina tuki Neuvostoliiton puuttumista Unkarin vuoden 1956 tapahtumiin, mutta kannatti puolalaisten vaatimaa suurempaa riippumattomuutta Moskovasta ja tarjoutui välittäjäksi kiistoissa. Hruštšovin ajan Neuvostoliitto sai Kiinassa nimikkeen "revisionistinen luopioklikki". Revisio tarkoittaa tarkistusta, tässä mielessä kommunismin suunnan tarkistusta. Hruštšov myös lähestyi Yhdysvaltoja jättäen Kiinan vähemmälle huomiolle.
Vuonna 1959 Neuvostoliitto veti asiantuntijansa pois Kiinasta. Neuvostoliitto oli luvannut Kiinalle ydinasemallin, mutta allekirjoittikin ydinsulkusopimuksen Yhdysvaltain kanssa 1962. Neuvostoliitto vaati myös käyttöoikeutta Kiinan satamiin. Kiina näki tärkeäksi seistä omilla jaloillaan ja vaati rajalinjojen tarkistamista Neuvostoliiton kanssa ja kehitti oman ydinaseen itsenäisesti 1964. Neuvostoliitto näki Kiinan ydinaseen uhkana ja valmisteli ennalta ehkäisevää ydiniskua Kiinaa vastaan tuhotakseen sen. Neuvostoliiton tiedustelua Yhdysvaltojen kantaa asiaa 1971 vastusti Nixonin hallinto suunnitelmaa, minkä vuoksi hanke ei edennyt pidemmälle. Beijingiin kaivettiin pommisuojia miljoonille ihmisille, jotka ovat maanalainen matkailunähtävyys.
Satojen kukkien kampanja 1956–1957 ja oikeistonvastainen kampanja 1957–1958 koskivat kulttuuri- ja tiede-elämää. Mao halusi kaikkien mielipiteiden tulevan esille, jotta niitä voitaisiin kritisoida, ja toivoi riippumatonta lehdistöä. Aluksi kritiikki oli pidättyväistä, mutta levisi sitten liiankin laajaksi ja kovin aktiivisesti kritisoineet leimattiin oikeistolaisiksi ja määrättiin viroistaan maatöihin. Heidän maineensa palautettiin vasta 1978.
Tammikuussa 1958 käynnistettiin Suuri harppaus. Neuvostoliiton talousmalli hylättiin, sillä sen toimivuus oli kyseenalaista, koska Kiinassa ei ollut edellytyksiä raskaalle teollisuudelle. Valta oli keskittynyt, mutta johto ei ollut yksimielinen siitä, mihin sitä tuli hajauttaa. Suurelta harppaukselta toivottiin nopeaa työllistymistä ja vaurautta – ideologian puolelta toisaalta johtajien ja massojen, toisaalta maalaisten ja kaupunkilaisten erojen vähentämistä.
Paikalliskaadereita opetettiin osallistumaan päätöksentekoon. Päätöksenteossa piti olla myös joustavuutta ja liikuntavaraa, eli hitaamman etenemisen piti olla mahdollista — käytännössä tätä ei kuitenkaan toteutettu. Aloitettiin kastelukampanja, paikallisteollisuuden kehittämiskampanja ja omavaraisuuden lisäämiskampanja.
Kollektiivitiloja suuremmiksi yksiköiksi perustettiin kansankommuuneita. Näistä tuli valtionhallinnon alin hierarkia. Niiden johtajat olivat valtion palkollisia, ja valtio sai täten ensimmäistä kertaa Kiinan historiassa suoran kontrollikanavan kyliin. Kuhunkin kommuuniin kuului 25 000 – 100 000 henkeä; aiemmat 670 000 kollektiivitilaa korvasi 26 000 kansankommuunia. Kommuuneista pyrittiin tekemään toimivia kokonaisuuksia ottamalla mukaan erilaisia väestönosia. Uudistus koski myös vähemmistökansoja. Myös kaupunkielämä jaettiin kommuuneihin, ja esimerkiksi tehtaat pitivät huolen omistaan.
Teollisuuskehityksessä saavutettiin aluksi menestystä. Johtamaan tottumattomat ja realiteetteja tuntemattomat paikallisjohtajat raportoivat liioiteltujakin lukuja, minkä vuoksi tavoitteita nostettiin ja alempia tasoja vaadittiin saavuttamaan nämä tavoitteet. Tuotanto nousi, mutta laatu laski. Kansainvälisten tuotantolukujen vertailussa teräs oli avainasemassa, ja tästä syystä paikallista teräksentuotantoa rohkaistiin. 50 miljoonaa ihmistä siirtyi teräksentuotantoon miljoonissa yksiköissä, ja ihmiset sulattivat jopa keittiövälineitään päästäkseen tuotantotavoitteisiin. Näin tehdystä tuloksesta neljäsosa oli alalaatuista, jopa kokonaan käyttökelvotonta. Kiinasta piti löytää myös öljyä, ja lopulta Daqingista löytyikin.
Vuonna 1958 tuli ennätyssato, mikä saatiin vain osin talteen ihmisten ollessa teollisuustehtävissä. Liioiteltujen tuotantolukujen vuoksi viljaverotuskin koveni entisestään. Paikoitellen luovutettiinkin liian suuri osa sadosta veroina, mikä yhdessä vuoden 1959 kuivuuden vaikuttaessa kolmasosassa Kiinaa ja tulvien kuudesosassa, aiheutui jopa kymmeniä miljoonia uhreja vaatinut nälänhätä. Vuoden 1960 tuotanto laski 75 % vuoden 1958 luvuista, teräksentuotanto puolittui ja bruttokansantuote laski 20 %. Vuosia 1959–1961 nimitettiin nimellä kolme vuotta luonnononnettomuuksia. Tosin suurempanakin syynä oli huono taloudellinen suunnittelu kuin luonnonolot.
Vuonna 1957 Kiinan puolustusministeri Peng Dehuai vieraili Moskovassa, missä häntä yritettiin suostutella syrjäyttämään Mao. Peng kieltäytyi, mutta hänet erotettiin puolustusministerin tehtävistä epäiltyjen Hruštšov-suhteiden vuoksi ja korvattiin Lin Biaolla. Marraskuussa 1958 Mao erosi presidentinvirasta, johon nimitettiin Liu Shaoqi. Mao jatkoi kuitenkin puolueen puheenjohtajana.
Vuonna 1959 Tiibetissä tapahtui kansannousu, mikä kukistettiin. Tiibetin uskonnollisena valtionpäämiehenä toiminut 14. dalai-lama pakeni jalkaisin Lhasasta Intiaan Kiinan kansantasavallan hyökkäystä. Lokakuussa Kiina valtasi Intialta buddhalaiseen Ladakhin alueeseen kuuluvan Aksai Chinin turvatakseen sotilastiensä Tiibetiin. Intia odotuksistaan huolimatta ei lyhyessä rajasodassa kyennyt puolustamaan aluettaan, vaan kiinalaiset voittivat.
Alue on edelleen kiistanalainen Intian ja Kiinan kesken sekä osa laajempaa Kashmirin kysymystä, missä myös Pakistan on osallisena.
Suuri harppaus lopetettiin 1960, ja vallitsevaksi nousi Liu Shaoqin ja Deng Xiaopingin linja. Markkinat palautettiin 1950-luvun alkupuolen mallisiksi, ja tekemistä, osaamista, tieteellistä ja taiteellista tuotantoa rohkaistiin. Mustavalkoisuutta yritettiin välttää. Kommuuneista tehtiin hallintoyksikköjä, ja niiden valtaa vähennettiin. Tehtaille annettiin vastuuta ja tuloskannustimia. Aloitettiin myös asumislupapolitiikka, ja moni kaupunkilainen lähetettiin – kenties esi-isiensä kylään – maaseudulle, jotta kaupunkien kasvua hillittäisiin. Alkoi vähemmän ideologinen kausi, ja talous saatiin vakautettua vuoteen 1964 mennessä; tuotanto kasvoi. Monet Suuren harppauksen järjestelmät, kuten kasteluprojekti, suurten itsenäisten yksikköjen malli ja hajautettu vallankäyttö säilyivät.
Kulttuuri kukoisti 1960-luvun alkupuolella. Mao halusi kulttuurista ajankohtaisempaa ja toivoi sen heijastelevan työläisten elämää. Johtajia, myös Maoa, kritisoitiin epäsuorin viittauksin taiteessa. Mao alkoi myös nähdä ongelmia Liu Shaoqin ja Deng Xiaopingin mallissa, sillä se ei tuntunut johtavan tasa-arvoisempaan yhteiskuntaan eikä ollut ideaali pitkän tähtäimen kommunismissa, vaikka ratkaisikin käytännön ongelmia. Johto alkoi täten jakautua kahteen piiriin.
Lin Biao toimi Kansan vapautusarmeijan johtajana ja oli Maon uskollinen tukija. Aloitettiin Oppikaa Kansan vapautusarmeijalta -liike, jossa esikuvaksi muille nostettiin Lei Feng.
Vuonna 1965 Mao julkaisi 23 kohtaa, joissa kansaa kehotettiin arvostelemaan johtoa. Hän vaati myös julkaisuvapautta. Nk. Shanghain piiri, jonka johdossa toimi Kang Sheng, veti arvostelua. Lin Biao alkoi julistaa Mao-kulttia ja nosti kannattajiaan armeijan johtoon. Toukokuun 25. päivän liike kirjoitti seinälehden Pekingin yliopistoon, Mao julkaisi lehtisen. Chen Bodan johdolla tiedotusvälineet otettiin hallintaan ja kansaa kehotettiin "kummituksia ja hirviöitä" vastaan. Yliopistojen johtojen kritisointi sallittiin, ja opiskelijat — erityisesti nuoret — kritisoivatkin innokkaasti. Liu Shaoqi lähetti väkeä kampuksille kampanjaa johtamaan, mutta osa punakaarteista ei halunnut noudattaa Liun ohjeita. Punakaartien ja Liu Shaoqin työryhmien välillä esiintyi väkivaltaa. Mao arvosteli työryhmiä ylhäältä johdetuiksi, joten niistä hankkiuduttiin eroon. Myös kommunistinen nuorisoliitto hävitettiin passiivisena ja vanhoillisena.
1. elokuuta 1966 Mao julkaisi oman seinälehtensä, jossa julistettiin kapinoinnin olevan oikeutettua ja punakaartilaisia kehotettiin käymään vaikka keskuskomiteankin kimppuun. Mao halusi kuitenkin esittää, että vihollinen on pieni; enemmistö kaadereista oli hänestä vain pienen oikaisun tarpeessa. Liu Shaoqi ja Deng Xiaoping pysyivät politbyroossa — tosin heidän asemansa laski. Mao otti punakaartilaisia vastaan Tiananmen-aukiolla. Hän tapasi yhteensä noin 13 miljoonaa punakaartilaista näissä tilaisuuksissa. Yhteiskunnallinen mobilisaatio saavutettiin, ja massat toimivat ilman ohjeita. Heidän uskottiin löytävän oikeat kohteet. Puoluejohto yritti rajoittaa kritiikin kulttuuriin ja koulutukseen siinä kuitenkaan onnistumatta. Maoa lukuun ottamatta kaikkia johtajia kritisoitiin.
Johtoa vastaan käytiin myös "oikeudenkäyntejä". Näissä käsittelyissä osa syytetyistä kuoli. Mao korosti, että kritiikin tarkoituksena oli saada johto parantamaan tapansa. Lin Biao veti kritiikkiä kuitenkin pidemmälle, hän halusi poistaa länsimaisen ja perinteisen kiinalaisen kulttuurin. Punakaarteilla oli myös omia sanomalehtiä. Radikaalit kävivät myös ammattiyhdistysliikkeen kimppuun, ja se lopetettiin. Heinäkuussa 1966 perustettiin Shanghain kommuuni, jota radikaalit johtivat. Mao tuomitsi tämän, sillä se ei jättänyt sijaa puolueelle. 18 kuukautta myöhemmin tämä korvattiin Maon mallin mukaisesti vallankumouskomiteoilla. Kylvökaudella kuohunta maaseudulla laantui, mutta kaupungit olivat kaaoksessa. Liu Shaoqi ja Deng Xiaoping tekivät joulukuussa 1966 itsekritiikit, jotka Mao hyväksyi mutta punakaartilaiset eivät.
Eräät politbyroon jäsenet perustivat Helmikuun vastavirran, jonka tavoitteena oli kaaoksen lopettaminen. Armeijan rooli vakauttajana kasvoi, ja armeija osallistui myös hallintoon — se yritti jopa kaapata vallan Xinjiaossa. Vain osa armeijasta oli Lin Biaon johdossa.
Koulut avattiin osin onnistuneesti 1967, mutta opettamista kuitenkin pelättiin. Liu Shaoqin arvostelu yltyi Maon ollessa poissa Pekingistä keväällä 1967. Liun kotiin tehtiin kotietsintä, ja hänet pahoinpideltiin. Kulttuurivallankumous huipentui kesällä 1967 Wuhanissa aseelliseksi taisteluksi punakapinallisten ja paikallisen johdon välillä. Konservatiivit vangitsivat radikaalit, ja keskushallinto joutui valtaamaan Wuhanin. Oikeuslaitos ja ulkoministeriö joutuivat radikaalien haltuun, brittien oleskelu Hongkongissa tuomittiin, Britannian suurlähetystö poltettiin, ja diplomaatteja pahoinpideltiin.
Äärivasemmistolainen kontrolli lehdissä lopetettiin, ja Mao kierteli ympäri maata rauhoittelemassa tilannetta. Huhtikuussa 1969 pidettiin puoluekongressi, jossa 70% jäsenistä oli uusia. Keskuskomiteasta 40 % oli sotilaita, punakaartilaisia ei ollut mukana. Monet puhdistetuista ministereistä palasivat töihinsä. Liu Shaoqi kuitenkin erotettiin viroistaan ja puolueesta, ja presidentin virka lakkautettiin toistaiseksi. Lin Biao määrättiin Maon seuraajaksi. Deng Xiaoping pysyi puolueen jäsenenä.
Kommunistista puoluetta jälleenrakennettiin 1968–1970. Kontrollin palauttamista vastustettiin paikoin jopa aseellisesti. Punakaartilaisia lähetettiin maaseututöihin, ja oppilaitokset avattiin uudelleen. Puolue pääsi takaisin entiseen vahvuuteensa vasta 1973.
Lin Biao esiintyi propagandakuvissa vahvistaakseen Maon henkilökulttia ja luodakseen omaansa. Muut, edes Mao, eivät pitäneet tästä. Lin Biaon kannattaja Chen Boda syrjäytettiin 1970, Mao ja Zhou Enlai järjestelivät Pekingin asevoimat uusiksi, etteivät ne olisi Lin Biaon käsissä. Vuonna 1971 Lin Biaon väitettiin suunnitelleen Maon murhaa ja vallankaappausta. Lin Biao pakeni lentokoneella kohti Neuvostoliittoa, mutta polttoaine loppui Mongoliassa, kone putosi ja Lin kuoli. Erimielisyydet olivat poliittisia, Lin halusi Neuvostoliiton tekniikkaa ja tukea, Mao ja Zhou suhteita Yhdysvaltoihin. Taloudessa Lin edusti äärivasemmistoa. Lin Biaon jälkeen tehtiin poliittinen suunnanmuutos kohti Deng Xiaopingin linjaa. Sotilaiden osuus hallinnossa väheni ja siviili Hua Guofengista tehtiin puolustusministeri.
Kiinan diplomaattinen sulkeutuminen loppui 1970-luvun alussa. Kiinan kansantasavalta hyväksyttiin Taiwanin tilalle YK:n jäseneksi 1971. Yhdysvaltain presidentti Richard Nixon vieraili Kiinassa 1972, suhteet normalisoitiin ja Yhdysvallat sitoutui yhden Kiinan politiikkaan. Vakuuteltiin rauhantahtoa Aasiassa ja maat perustivat toimistot toistensa pääkaupunkeihin.
Sosialistisen leirin jakaantuminen nähtiin hyvänä asiana, koska Neuvostoliiton vaikutusvaltaa haluttiin rajoittaa
Haluttiin neutraloida Kiina suhteessa Vietnamin sotaan, jotta olisi saatu rauha häviämättä sotaa
Yhdysvaltain sisäpolitiikka oli muuttunut Vietnamin sodan vuoksi, minkä vuoksi Nixonin hallinto oli pakotettu etsimään rauhaa
Kiina oli ydinasevalta, jonka kanssa oli syytä olla kohtuullisissa väleissäKiinan syyt:
1969 taisteltiin Ussur-joella ja Xinjiangissa Neuvostoliittoa vastaan, rajauhka. Neuvostoliitto suunnitteli ennalta ehkäisevää ydiniskua Kiinaan
Taiwan oli myös sotilaallinen uhka, Yhdysvaltain suhteilla voitiin neutraloida toinen vihollinen, Yhdysvaltain sotilaallinen läsnäolo Taiwanissa saatiin vähenemään
Japanissa puhuttiin jälleenaseistautumisesta, Yhdysvallat piti saada tätä vastustamaan
Kulttuurivallankumous oli ollut taloudelle katastrofaalinen, Yhdysvalloilta haluttiin teknologiaa koska Neuvostoliitosta sitä ei saatu ja omat älyköt oli pantu viroiltaEnsimmäiset kymmenen vuotta kauppasuhteet olivat Yhdysvaltain eduksi 2/1. Kiinaan tarvittiin perusteknologiaa ja viljaa. Viralliset diplomaattisuhteet avattiin vasta 1. tammikuuta 1979, silloin pääministerinä toimineen Deng Xiaopingin Yhdysvaltain vierailun aikana. Kiinasta oli tulossa kiinnostava sijoituskohde.
Nixonin vierailu oli melkoinen yllätys Japanille. Japani halusi elvyttää suhteita sekä kulttuurin että kaupan vuoksi, niinpä pääministeri Kakuei Tanaka menikin Kiinan-vierailulle hyvin pian Nixonin jälkeen. Sota lopetettiin virallisesti, Tanaka pahoitteli Japanin hyökkäystä, mutta sotakorvauksia ei maksettu. Japani tunnusti Kansantasavallan Taiwanin kustannuksella, Kiina myönsi Japanille oikeuden käydä kauppaa myös Taiwanin kanssa. Hyöty suhteista oli molemminpuolista, niiden avulla vähennettiin sekä Yhdysvaltain että Neuvostoliiton valtaa alueella. Monet Vapaa maailman maat, mm. Saksan liittotasavalta ja Uusi-Seelanti seurasivat Japania ja avasivat suhteet Kiinaan. Vuonna 1980 Taiwanin tunnusti enää 23 maata.
Sisäpolitiikassa valta oli 1970-luvun alussa Zhou Enlain käsissä. Äärivasemmistolla oli edelleen valtaa kulttuurin piirissä ja kulttuurinen vaino jatkui, mm. lähes kaikki oopperat oli kielletty. Vakavasta hermostosairaudesta, amyotrofisesta lateraaliskleroosista (ALS) eli Lou Gehrigin taudista, kärsivä Mao vaihteli linjalta toiselle. Talouselämässä Zhou Enlai oli käytännöllinen ja kaadereita rehabilitoitiin.
Lin Biaon kannattajille nimitettiin seuraajat 10. puoluekongressissa 1973. Puolueen varapuheenjohtajaksi ja siten Maon seuraajaksi nimitettiin Wang Hongwen. Wangin mielestä kulttuurivallankumous oli toistuva prosessi. Deng Xiaoping nousi Maon tuella varapääministeriksi 1976.
Vuonna 1975 määriteltiin neljä modernisaatiota, joiden avulla Kiinan piti nousta vuosisadan loppuun mennessä maailman johtavien valtioiden joukkoon. Nämä olivat maatalouden, teollisuuden, kansallisen puolustuksen ja tieteen ja teknologian modernisaatiot. Maon mielestä maatalous oli ensisijainen. Säädettiin uusi perustuslaki, joka oli vasemmistolainen. Se mainitsi jälleen proletariaatin diktatuurin, säilytti kansankommuunit sekä yksityispalstat ja kansalaisille määriteltiin oikeus kirjoittaa seinälehtisiä, kokoontua ja lakkoilla. Nämä oikeudet poistettiin myöhemmin.
Deng johti talouspolitiikkaa ja talous kasvoi. Kulutustavaroista oli kuitenkin puutetta, peruselintarvikkeita säännösteltiin ja riisiä tuotiin maahan. Deng pyrki korjaamaan tätä epäkohtaa. Hän tuki myös tuloeroja. Vasemmisto arvosteli Dengiä ja Mao asettui vasemmiston puolelle.
Zhou Enlai kuoli 8. tammikuuta 1976. Mao joudutti hänen kuolemistaan syöpään kieltämällä tältä tehokkaan hoidon. Mao ei halunnut kuolla ennen Zhou Enlaita, koska ajatteli, että tästä olisi voinut tulla hänen seuraajansa.
Zhou Enlain hautajaisiinsa kerääntyi noin miljoona ihmistä, ja vasemmisto kielsi julkiset muistotilaisuudet. Mao teki kompromissipäätöksen asettaessaan pääministeriksi tuntemattoman Hua Guofengin Dengin tai vasemmistolaisen Zhang Chunqiaon sijaan. Kuolleiden muistopäivänä 5. huhtikuuta Tiananmen-aukiolla järjestettiin valtava muistojuhla Zhou Enlaille. Tähän osallistui noin kaksi miljoonaa ihmistä. Vastaavia tilaisuuksia järjestettiin muuallakin maassa. Jiang Qing määräsi seppeleet yöllä poistettavaksi, mistä kansa suuttui. Vasemmisto, josta erottui neljän kopla: Jiang Qing, Zhang Chunqiao, Wang Hongwen ja Yao Wenyuan, aloitti Dengin vastaisen kampanjan. Deng erotettiin virastaan, mutta pysyi yhä puolueen jäsenenä. Dengin ohjelma julkistettiin arvosteltavaksi, mutta kansa pitikin siitä. Deng lähti Kantoniin etelän sotilasjohtajien suojiin kampanjan ajaksi. Kampanja hiipui Tangshanin maanjäristykseen, jossa yli 200 000 ihmistä kuoli. Kesällä seurasi suurtulvia, mistä kiinalaisten perinteiden mukaan osattiin ennustaa että valta on vaihtumassa.
Mao kuoli 9. syyskuuta 1976. Molempien tasapainottajien, Maon ja Zhoun, kuoltua seurasi valtataistelua. Neljän kopla yritti mustamaalata vastustajansa lainaamalla Maon puheita, Hua Guofeng torjui tämän toisella lainauksella Maon puheista ja pidätytti neljän koplan. Heitä syytettiin Maon sanojen vääristelystä, vallankaappaussuunnitelmasta, lakkoihin kiihottamisesta, jne. Hua Guofeng nousi puolueen puheenjohtajaksi ja massat virtasivat iloisina kaduille juhlimaan kun tieto pidätyksestä julkistettiin kolme viikkoa myöhässä 21. lokakuuta. Seurasi neljän koplan arvostelukampanja, missä oikeastaan kaikkea mahdollista voitiin rauhassa kritisoida syyttäen siitä neljän koplaa. Oikeudenkäynnissä neljän koplaa vastaan Jiang Chunqiao tuomittiin kuolemaan, muut kymmeniksi vuosiksi vankilaan.
Myös Dengiä arvosteltiin 1976, eikä Hua Guofeng osannut päättää mitä tekisi tälle kilpailijalleen. Hänen neuvonantajansa Ye Jianying ja Li Xiannian olivat myötämielisiä Dengille, ja tämä palasi entisiin virkoihinsa kesällä 1977, osin siksi, että kansa halusi hänet takaisin. Elokuussa 1977 pidettiin 11. puoluekokous, jossa kulttuurivallankumous lopetettiin virallisesti ja päätettiin modernisoinnista.
Ye Qianying väitti että Deng ei ollut "ideologisesti puhdas". Johto jakautui kahteen leiriin, joista molemmat tukeutuivat Maoon, käyttäen ideologiaa tilanteeseen soveltaen. Hua Guofeng alkoi luoda omaa henkilökulttiaan, mutta lopetti touhun jo 1979. Dengin kannattaja Hu Qiaomu loi uuden talouden pohjan kannattamalla talouden käytännöllisyyttä, taloutta piti johtaa talouden lakien mukaan eikä poliittisesti, huomioiden myös tuottajien oma etu.
Keskuskomitean täysistunnossa 1978 Dengin ohjelma valittiin viralliseksi linjaksi. Talouden kehittämisestä tehtiin keskeisin kysymys, luokkataistelun sijaan. Maon todettiin tehneen virheitä. Lähes kolmen miljoonan ihmisen maineet palautettiin. Dengin tukijoukko kasvoi ja tilanomistajien ja kapitalistien leimat poistettiin, hyvin käyttäytyneet laskettiin henkisesti työläisiksi muuttuneiksi ja heille annettiin äänioikeus. Yhteisrintamaelin ja demokraattiset puolueet elvytettiin. Mao-kulttia alettiin purkaa.
Vuonna 1978 maahan alettiin houkutella ulkomaisia investointeja. Ensimmäiset projektit eivät sujuneet kovin hyvin, mutta tulokset paranivat aikaa myöten. Pankkilainoja suosittiin rahoituskeinona. Teknologiaa uudistettiin ja pyrittiin oppimaan lännestä. Kevyen teollisuuden ja maatalouden kehitys vauhdittui ja palkkataso nousi huimaa vauhtia, minkä vuoksi myös kulutus kasvoi, esimerkiksi televisioiden kulutus kymmenkertaistui välillä 1978–1981. Ajatuksena oli että marxismin tuli yhdistää teoria ja käytäntö, toimimattomista teorioista piti luopua. Niinpä perustettiin kokeilualueita uudistuksille. Maa oli sosialismin oppien mukaan yhteistä, mutta sitä voitiin vuokrata.
Kiinassa on noudatettu vuodesta 1979 yhden lapsen politiikkaa väestönkasvun hillitsemiseksi. Väestönkasvu saatiinkin hidastumaan varsin matalaksi.Vuonna 1981 puolue teki virallisen arvion historiastaan, jossa se tunnusti sosialismin ja Maon ansiot, mutta myös Maon virheet ja virheet sosialismin toteuttamisessa. Maon nähtiin olleen liian yksinvaltainen, ja kampanjat, kuten kulttuurivallankumous, nähtiin virheinä. Kollektiivinen johto nähtiin keinona estää henkilökultit tulevaisuudessa.
Hua Guofengin erottua puolueen puhemiehen tehtävästä 1981 johdossa vallitsi yksimielisyys poliittisesta suunnasta ja Huan vasemmistolainen suunta jäi sivuun. Kulttuuri vapautui ja sekä länsimainen että perinteinen kiinalainen taide saivat tunnustusta. Yliopistotoiminta normalisoitui, ensimmäiset pääsykokeet pidettiin 1977, väliin oli jäänyt nk. kadotettu sukupolvi. Koulutuskriteereitä yhdenmukaistettiin ja vieraiden kielten osaaminen nostettiin kunniaan. Tieteet epäpolitisoituivat.
Vuonna 1982 säädettiin uusi perustuslaki, jossa puolueesta tehtiin Kiinan lain alainen. Kansantasavallan ensimmäinen rikoslaki säädettiin 1979. Samana vuonna säädettiin myös uusi vaalilaki, jonka mukaan ehdokkaita oli oltava enemmän kuin virkoja, tavallisesti vähintään kaksi ehdokasta virkaa kohden, ja yli 50% äänestäjistä tuli äänestää, jotta vaalit olisivat pätevät. Kansalaiset saivat myös nimittää ehdokkaita.
Vuonna 1984 tehtiin sopimus Hongkongin palauttamisesta 1997, sille taattiin oma hallintojärjestelmä 50 vuodeksi. Macao sovittiin palautettavaksi 1999, Portugali oli tarjonnut sitä jo 1975, mutta silloin sitä ei huolittu. Sopimus Macaon palauttamisesta vuonna 1999 solmittiin 13. huhtikuuta 1987. Palautukset nähtiin imperialismin loppuna.
Vuonna 1988 perustuslakia uudistettiin, yksityisomaisuus sai lain turvan. Kaikki maa kuuluu kuitenkin edelleen valtiolle. Kiinan diplomaattinen asema virkistyi ja johto vieraili joka puolella, samoin maailman johtajat vierailivat Kiinassa. Suhteet Taiwaniinkin lämpenivät ja taiwanilaiset saivat luvan vierailla mantereella 1987.
Talousuudistusten toisessa vaiheessa, 1984–1989, painopiste siirtyi maaseudulta kaupunkeihin. Valtion kontrollia yrityksissä vähennettiin, tuloerot kasvoivat ja hintoja vapautettiin. Uusia keskuksia, kuten Shenzhen ja Shanghain Pudong (erityistalousalueita) perustettiin. Ulkomainen kilpailu alkoi vaikuttaa markkinoihin.
Vuonna 1989 Hu Yaobang kuoli, ja opiskelijoita kerääntyi muistotilaisuuteen Taivaallisen rauhan aukiolle. Osa heistä jäi sinne osoittamaan mieltä, lehdistö tuki mielenosoitusta vaatimalla lehdistön vapautta, joka myönnettiin. Mielenosoittajilla ei ollut selkeitä yhdenmukaisia tavoitteita. He halusivat neuvotella johdon kanssa, mutta alkuvaiheessa johto ei halunnut neuvotella muiden kuin virallisten järjestöjen kanssa. Kuukauden kuluttua johto oli valmis neuvottelemaan kenen tahansa kanssa, mutta liike ei enää ollut kenenkään hallinnassa. Mielenosoitukset levisivät muuallekin maahan ja alkoivat häiritä ulkopolitiikkaa Mihail Gorbatšovin vieraillessa Kiinassa. Osaan Pekingiä julistettiin sotatila ja armeija määrättiin hajottamaan mielenosoitus. Paikalliset sotilaat kuitenkin epäröivät noudattaa käskyjä käyttää voimaa mielenosoitusten hajottamiseksi. Uudet opiskelijajohtajat alkoivat vaatia verenvuodatusta, 4. kesäkuuta 1989 kauempaa Shikangista tuotiin armeija paikalle. Suurten kaupunkien ulkopuolelta tulleet uudet joukot tottelivat käskyjä pekingiläisjoukkoja paremmin ja mielenosoitus hajotettiin. Lukuisia ihmisiä jäi panssarivaunujen alle niiden matkalla aukiolle. Arviot uhrien määrästä aukiolla ja matkalla sinne vaihtelevat lähteestä riippuen parista sadasta useisiin tuhansiin.Tilanne Pekingissä rauhoittui varsin pian, mutta levottomuudet muualla maassa, erityisesti Shanghaissa yltyivät. Tilanne päättyi rauhanomaisesti Shanghain silloisen kaupunginjohtajan Zhu Rongjin puheeseen, jossa tämä selitti, ettei kaaos hyödytä ketään. Turismi länsimaista romahti, diplomaatti- ja kauppasuhteet kärsivät.
Puolueen puheenjohtajaksi nousi uusi kasvo, selvästi uudistusmielinen Jiang Zemin, joka oli aiemmin toiminut Shenzhenin kaupunginjohtajana. Pääministerinä jatkoi Li Peng, varapääministeriksi nousi Zhu Rongji.
Talouden pysähtymisestä jäi lyhytaikainen. Deng Xiaoping lähti kiertämään etelä-Kiinaa esittäen, että koko Kiinan tuli ottaa mallia erityistalousalueista. Seurauksena Kiinasta tuli entistä parempi sijoitusympäristö. Deng Xiaoping kuoli 1997, Jiang Zemin vakiinnutti asemansa Kiinan johdossa ilman valtataistelua toisin kuin lännessä kuviteltiin. Jiang loi käsitteen Deng Xiaopingin teoriasta ja tunnusti taloudelliset uudistukset ja pragmaattisen talouspolitiikan. Vuonna 1998 pääministeriksi nousi Li Pengin tilalle Zhu Rongji.
Iso-Britannia palautti sopimuksen mukaisesti Hongkongin Kiinalle 1. heinäkuuta 1997. Portugali puolestaan palautti Macaon 20. joulukuuta 1999. Nämä saivat erityishallintoalueen aseman idealla "yksi maa, kaksi järjestelmää". Tällä idealla on yritetty houkutella myös Taiwania liittymään Kiinaan.
Vuonna 2001 aloitettiin jälleen osana Tiibetin uudenaikaistamista Xiningista Lhasaan Qinghai–Tiibetin ylätasangon halki kulkevan rautatien rakennus, joka alkoi jo 1958, mutta keskeytyi 1984. Rautatien valmistumisesta ilmoitettiin 15. lokakuuta 2005. Muita suuria rakennushankkeita on mm. Kolmen solan pato.
Kiistanalainen qigong-harjoitusmenetelmä Falun Gong kiellettiin Kiinassa vuonna 1999. YK:n ja Amnestyn raporttien mukaan menetelmän harjoittajia on kidutettu, pahoinpidelty ja tapettu tuhansittain Kiinan työleireillä, pidätyskeskuksissa, vankiloissa ja mielisairaaloissa.
Osana maailmanlaajuista terrorismin vastaista sotaa Kiinakin alkoi uiguuriseparistismin tukahduttamisen. Joulukuussa 2001 Kiina hyväksyttiin WTO:n jäseneksi puolentoista vuosikymmenen neuvottelujen jälkeen.
Vuonna 2003 puolueen puheenjohtajaksi ja presidentiksi Jiang Zeminin tilalle nousi Hu Jintao.
Ensimmäinen kiinalainen avaruuslentäjä, Yang Liwei kiersi maan 14 kertaa Shenzhou 5 -aluksella Shenzhou-ohjelmassa 15. lokakuuta 2003. Seuraava viiden vuorokauden lento kahden hengen miehistöllä tapahtui lokakuussa 2005.
Kiina reagoi Taiwanissa voimistuviin itsenäisyysajatuksiin säätämällä kansankongressissa 14. maaliskuuta 2005 voimaan tulleen itsenäistymisen kieltävän lain, mikä mahdollistaa itsenäisyyshankkeiden torjumisen myös sotilaallisin voimatoimin. Taiwanilla laki laukaisi mielenosoitusten aallon, koska periaatteessa Kiina on yksi valtio, missä on Kiinan 1912 Sun Jat-senin perustaman Kiinan tasavallan hallitus Taipeissa Taiwanilla ja sitä vastaan vallankumouksen tehneen Mao Zedongin Taivaallisen rauhan aukiolla 1949 julistaman Kiinan kansantasavallan hallitus Pekingissä. Lain tulkittiin ääritapauksessa oikeuttavan Kiinan hyökkäyksen Taiwanille, mikäli se ei suostu yhdistymään tarjotuin ehdoin Kiinan kansantasavaltaan. Yhdysvalloilla on puolestaan jo pitkään ollut lainsäädäntö, mikä velvoittaa sen puolustamaan Taiwania.
Kiinan kansantasavallan politiikkana on hakea tukea yhden Kiinan politiikalla diplomaattisissa yhteyksissä, mikä tarkoittaa pidättäytymistä tilaisuuksista, missä Taiwan on edustettuna. Käytönnössä kaikki länsimaat ovat solmineet diplomaattiset suhteet kansantasavaltaan, ja katkaisseet tasavaltaan. Vatikaani on ainoa Euroopan valtio, jolla ei ole diplomaattisuhteita Kiinaan, Kiinan karkotettua 1951 sen suurlähettilään. Käytännössä sekin olisi valmis suhteiden solmimiseen, jos Kiina takaa uskonnonvapauden.
Myös suhteet Japaniin ajautuivat huhtikuussa 2005 huonoimmiksi sitten niiden solmimisen japaninvastaisten mielenosoitusten vuoksi. Syynä mielenosoituksiin oli Japanissa julkaistu koulujen historiankirja, joka kiinalaiskäsityksen mukaan kaunistelee Japanin toisen maailmansodan aikaisia väärinkäytöksiä. Maat ovat kiistelleet aikaisemmin mm. Japanille tarjottavasta pysyvästä YK:n turvallisuusneuvoston paikasta, jota Kiina vastustaa ja Itä-Kiinan meren kaasuvaroista.
Paltemaa, Lauri & Vuori, Juha A.: Kiinan kansantasavallan historia.   Helsinki: Gaudeamus, 2012. ISBN 978-952-495-248-4.

Kill ’Em All on thrash metal -yhtye Metallican vuonna 1983 julkaistu esikoisalbumi. Albumia pidetään tuolloin uuden tyylisuunnan, thrash metalin, merkittävänä suunnannäyttäjänä. Kill ’Em All on kokonaisuutena Metallican uran nopeatempoisin albumi, eikä sillä ole yhtään balladia tai rauhallista kappaletta. Albumia on myyty yli kolme miljoonaa kappaletta Yhdysvalloissa. Metallica esitti albumin kokonaisuudessa Orion Music + More -festivaaleilla 8. kesäkuuta 2013 albumin 30-vuotisjuhlavuoden kunniaksi. Kill 'Em All -soitto tuli faneille yllätyksenä, sillä Metallica oli naamioinut itsensä Dehaan -nimisen tekaistun yhtyeen taakse.
Hieman ennen Kill ’Em Allin nauhoituksia kitaristi Dave Mustaine erotettiin yhtyeestä päihdeongelmien vuoksi, eikä hän näin ollen soittanut albumilla nuottiakaan. Mustainen tilalle tuli Kirk Hammett, joka sovitti Mustainen tekemät osiot kappaleisiin.
Megaforce Recordsin omistaja Jon ”Johnny Z” Zazula oli New Jerseyssä kuullut Metallican edellisen demonauhan No Life 'Til Leather ja piti siitä. Megaforce-demon ansiosta Metallicalle tarjoutui tilaisuus tehdä esikoisalbumi, mutta se vaati yhtyeen tilapäistä muuttoa New Jerseyhyn. Yhtye pakkasi toukokuussa 1983 soittimensa ja tavaransa autoon ja ajoi halki Yhdysvaltojen allekirjoittamaan levytyssopimusta Zazulan pienen levy-yhtiön kanssa. Zazula ja hänen vaimonsa Marsha majoittivat Metallican jäsenet tilapäisesti ja järjestivät vaivoin yhtyeelle studioaikaa osamaksusopimusta vastaan Pyramid-studiolta New Yorkin Rochesterista.Metallica äänitti tiukalla aikataululla jo vuoden ajan harjoittelemansa ja konserteissa soittamansa materiaalin. Muutamassa viikossa nauhoitettu ja miksattu albumi työstettiin pääasiassa soittamalla kappaleet studiossa livenä nauhalle ilman merkittäviä soitinten jälkiäänityksiä. Esimerkiksi Cliff Burtonin bassokitara kytkettiin suoraan miksauskonsoliin mikrofoniliitäntään, bassoraita taltioitiin ja lopulta sekaan miksattiin studiotilassa olevan bassokaiuttimen tuottama ääni.Vaikka kappaleet olivat lähestulkoon valmiita yhtyeen mennessä studioon, Burton muutti alkuperäisiä Ron McGovneyn bassosovituksia muun muassa kappaleissa ”Jump In the Fire” ja ”Phantom Lord” samalla tavalla, kuin Kirk Hammett muutti Dave Mustainen aikaisia sooloja sekä niiden ajoituksia.Kill 'Em All sisältää Cliff Burtonin kuuluisan nelisen minuuttia kestävän bassosoolon ”(Anesthesia) Pulling Teeth”. Vaikka soolossa korostuvat erityisesti loppuosan säröefekti, sen suurin musiikillinen ansio on nopean soiton sijaan maltillinen klassinen kolmisointurakenne, jossa Burton täyttää sointujen välejä venytetyllä wah-wah-efektillä.Albumin nimi sen sijaan ei syntynyt ongelmitta. Megaforcen käyttämä jakeluyhtiö ei ollut kovin mielissään ehdotetusta nimestä Metal Up Your Ass (suom. Metallia ahteriisi) ja sille suunnitellusta kansikuvasta, jossa WC-pöntöstä nousee tikaria pitelevä käsi. Nauhoitusten välissä Cliff Burton ehdotti tilanteeseen ja jakelijoihin hieman turhautuneena: ”Tapetaan ne kaikki” (engl. Kill ’em all).
Albumin avauskappale on myös ensimmäinen Metallican tekemä albumilla julkaistu kappale. ”Hit The Lights” kertoo livenä soittamisen energiasta, yhtyeen faneista (”When our fans start screamin’! Well alright, yeah…”) sekä heavy metalin ”voimasta”. Kappaleen demon nimi oli ”No Life ’til Leather”. Ne ovat myös kappaleen ensimmäiset sanat. Kappale tehtiin alun perin Metal Blade Records -levy-yhtiön Metal Massacre -kokoelmalle, jonka tarkoitus oli esitellä uusia underground-yhtyeitä.
”The Four Horsemen” kertoo vanhenemisesta ja saapuvasta kuolemasta (Ilmestyskirjan neljästä hevosmiehestä). Esimerkiksi ”You have been dying since the day you were born (olet tehnyt kuolemaa siitä asti kun synnyit)” ja ”Time has taken its toll on you / The lines that crack your face (aika on verottanut sinua / viivat jotka rikkovat kasvojasi)” viittaa selvästi vanhenemiseen.
”The Four Horsemen” oli alun perin nimeltään ”The Mechanix” ja sen version sanoitukset olivat täysin erilaiset, ainoastaan osa kitarariffeistä on samoja. Demoversion ”The Mechanix” muuttui aivan toiseksi kappaleeksi, kun Burton päätti soittaa ”Four Horsemenin” junnaavan peruskitarariffin päälle säröttömästi yläkielillä kokonaan uuden klassisen kuvion. ”Four Horsemen” ei sisällä perinteisen rockkappaleen toistuvia teemoja eikä "säe-kertosäe-säe-kertosäe"-sovitusta, vaan siinä on useita väliosia, Burtonin näppäilyt sekä Hammettin uusima soolo-osa. ”Four Horsemen” on myös yksi harvoista Metallica-kappaleista, jonka eräässä väliosassa kuuluu Cliff Burtonin taustalaulu.
Alkuperäinen ”The Mechanix” on suurimmaksi osaksi Mustainen säveltämä kappale. Metallican ”The Mechanix”-kappaleen kirjoittajiksi on ilmoitettu James Hetfield ja Dave Mustaine.
Dave Mustainen perustama Megadeth levytti alkuperäisen version esikoisalbumillaan Killing Is My Business... And Business Is Good! nimellä ”Mechanix”.
Kappale kertoo kiertue-elämän iloista ja rocktähden hedonistisesta elämäntyylistä. ”Motorbreath” on Metallican ainoa kappale, jonka James Hetfield on säveltänyt yksin ilman Lars Ulrichin tai yhtyeen muiden jäsenten apua.
Cliff Burtonin bassosoolo on albumin ainoa instrumentaalikappale. Se koostuu käytännössä kokonaan Cliff Burtonin bassosoolosta, joskin kappaleen loppupuolella myös Lars Ulrich tulee mukaan soittamaan taustakomppia. Burton käytti soitossaan wah-wah- ja säröpedaaleja, joiden avulla kappaleen murea bassoääni saatiin aikaan. Cliffin kuoleman jälkeen kappaleesta ei soitettu kuin pieniä osia, kunnes, sattuman auttamana, Robert Trujillo esitti kappaleen osittain The Filmoressa, San Franciscossa 5. päivä joulukuuta 2011. Metallican kanssa esiintyneellä Apocalypticalla tuli ongelmia soittimiensa kanssa ja sen selvittämisen aikana joku huusi yleisöstä sanat: Bass solo, take one!, jotka ovat myös tallentuneet vahingossa kappaleen levyversion alkuun. Yhtäkkiä, hyvin spontaanisti, James Hetfield sanoi mikrofoniinsa samat sanat ja Trujillo alkoi soittaa. Kappale soitettiin livenä ensimmäistä kertaa 25 vuoteen. Vuonna 2013 Metallican järjestämillä Orion-festivaaleilla Metallica esiintyi salanimellä Dehaan ja esitti koko Kill 'Em All -albumin, mukaan lukien Anesthesian, jonka Trujillo soitti Cliff Burtonille omistetulla Aria Cliff Burton Signature Pro II -bassolla.
Whiplash on Metallican ensimmäinen singlejulkaisu. Se julkaistiin ensimmäistä kertaa Metal Up Your Ass -demokasetilla. Kappaleen sanoitukset kertovat headbangingistä, metallimusiikin kuuntelusta ja thrash metalin raskaudesta. Whiplash kuuluu Metallican nopeimpien kappaleiden joukkoon.
"Phantom Lord" koostuu albumin muiden raitojen tapaan nopeatempoisesta thrash metalista ja lukuisista soolo-osuuksista. Kappale on myös yhtyeen alkuaikojen harvoja raitoja, jossa kuullaan akustista kitaraa. James Hetfieldin ja Lars Ulrichin lisäksi myös entinen kitaristi Dave Mustaine osallistui kappaleen sävellystyöhön. Kappaleen nimi viittaa Jamesin entiseen yhtyeeseen Phantom Lords.
”No Remorse” (suom. Ei katumusta) kertoo sodasta ja siinä tapahtuvasta tappamisesta. Metallica soitti kappaletta 1980-luvulla kohtalaisen usein, mutta ...And Justice for All -studioalbumin ilmestyttyä kappale jäi lähes kokonaan pois Metallica-kiertueiden soittolistoilta, tosin ”No Remorse” soitettiin 14. kesäkuuta 2009 Helsingin keikalla.
Julkaisunsa jälkeen kappaleesta on tullut yksi fanien suosikeista, ja sitä on soitettu käytännössä melkein jokaisessa Metallican konsertissa, yhteensä yli tuhat kertaa. Yhtyeen viimeisimmällä Sick of the Studio ’07 -kiertueella siitä tuli säännöllinen lopetuskappale.
James Hetfield on kertonut, että hän sai inspiraation kappaleen säveltämiseen brittiyhtye Diamond Headin laulusta ”Dead Reckoning”.
Kappale kertoo yksinkertaisesti halusta tappaa tai kostaa jollekin, joka sen ansaitsee. Konserteissa soitettuna James Hetfield usein korvaa sanoitusten alusta ”in the city tonight” sanan ”the city” sillä kyseisellä kaupungilla missä he esiintyvät. Jason Newstedin ollessa vielä Metallican jäsen hän usein lauloi konserteissa kappaleen viimeiset säkeistöt Hetfieldin sijaan.
Alkuperäisen julkaisun päätösraita on ”Whiplashin” ohella albumin nopeimpia, ja sen sanoitukset kertovat metallifaneista kollektiivisesti jonkinlaisena armeijamaisena instituutiona, joiden tulisi vetää yhtä köyttä. Myös kappaleen outrossa kuultavat marssivien saappaiden äänet ja luodin kimmahdus viittaavat armeijaan. Dave Mustaine osallistui ”Metal Militian” sävellystyöhön.
Vuonna 1989 ilmestyneessä painoksessa Kill 'Em Alliin oli lisätty kaksi cover-kappaletta, Diamond Headin ”Am I Evil?” ja Blitzkrieg-yhtyeen raita ”Blitzkrieg”.
McIver, Joel: Metallica: thrashtitaanien tie maailman mahtavimmaksi metallibändiksi... ja mitä sitten tapahtui. Suomentanut Ilkka Salmenpohja.  Helsinki: Like, 2007.  ISBN 978-952-01-0004-9.   
Christe, Ian: Pedon meteli: Heavy metallin Vanha ja Uusi testamentti. Suomentanut Jone Nikula.  Helsinki: Johnny Kniga Publishing, 2006.  ISBN 951-0-31126-X.   

Kilpa-ajo halki Iltalian (ransk. Astérix et la Transitalique) on 37. Asterix seikkailee -albumi, joka julkaistiin vuonna 2017.
Rooman senaatissa senaattori Lactus Bifidusta, joka on vastuussa Rooman valtakunnan teiden ylläpidosta, syytetään teiden surkeasta kunnosta. Pelastaakseen maineensa Bifidus lupaa järjestää suuret hevosvaunujen kilpa-ajot halki koko Italian niemimaan, jotka ovat avoinna kaikille kansakunnille, myös barbaareille. Itse Julius Caesar saapuu onnittelemaan Bifidusta tästä ideasta ja samalla muistuttaa häntä siitä, että voittajan pitää sitten olla roomalainen.
Samaan aikaan Asterix ja Obelix ovat markkinoilla viemässä Senilixiä hammaslääkäriin. Markkinoilla Obelix ostaa hevosvaunut heräteostoksena ja kuulee vaunukilpa-ajoista. Gallialaiset päättävät ottaa osaa kilpa-ajoihin.
Kilpa-ajoissa, joita sponsoroi garumin valmistaja Croisos Lupus, on mukana osallistujia monesta kansakunnasta, mukaan lukien brittejä, lusitanilaisia, Kushin valtakunnan prinsessoja (joihin kaikki miehet ihastuvat) ja koko yleisön ennakkosuosikki, roomalainen mestariajaja Coronavirus, joka käyttää messinkistä naamiota. Kilpa-ajo lähtee käyntiin ja kulkee läpi Italian niemimaan. Kilpailu on hyvin kovaa ja gallialaiset epäilevät että kilpa-ajoja sabotoidaan jotta Coronaviruksen voitto varmistuisi. Epäily osoittautuu todeksi kun kimbriläiset osallistujat tunnustavat Caesarin määränneen heidät sabotoimaan kilpailua auttaakseen Coronavirusta. Kuultuaan tästä Coronavirus paljastaa olleensa tästä tietämätön ja hänen apurinsa Bacilluksen olleen kaiken takana. Jaloa urheilumieltä osoittaen Coronavirus vetäytyy pois kisasta.
Lähellä maalia gallialaiset ovat vähällä voittaa mutta he huomaavat Coronaviruksen olevan sittenkin mukana kisassa ja ohittavan heidät. Viime hetkellä Coronaviruksen vaunut törmäävät kuoppaan ja paljastuu että itse Caesar oli naamioitunut Coronavirukseksi varmistaakseen Rooman voiton. Pelastaakseen kunniansa ja osoittaakseen urheilumieltä Caesar myöntää tappionsa ja julistaa gallialaiset voittajiksi. Palkinto kuitenkin kiertää yhdeltä osallistujalta toiselle koska kaikkien mielestä kaikki pärjäsivät yhtä hyvin.
Albumin lopussa gallialaiset palaavat takaisin kyläänsä suurelle juhla-aterialle, ja matkan aikana Obelix närkästyy huomatessaan kasvonsa garumin mainoksessa.
Jotkut albumin hahmoista ovat karikatyyrejä tunnetuista henkilöistä. Parmalaisen majatalon isäntä muistuttaa laulaja Luciano Pavarottia, roomalainen mestariajaja Coronavirus muistuttaa kilpa-ajaja Alain Prostia ja garumin valmistaja Croisos Lupus puolestaan muistuttaa Italian pääministeri Silvio Berlusconia.

Kim Nabb (s. 30. huhtikuuta 1985 Vaasa) on suomalainen jääkiekkoilija, joka pelasi valtaosan urastaan Vaasan Sportissa, Mestiksessä, missä voitti kahdesti Mestiksen mestaruuden. Nabb lopetti ammattilaisuransa kauteen 2013–2014, ja pelaa nykyisin III-divisioonassa.
Nabb on Sportin kasvatti, ja hän pelasi ensimmäisen ottelunsa edustusjoukkueessa kaudella 2001–2002. Hän pelasi Sportissa kauteen 2008–2009 asti, mistä hän siirtyi SM-liigaseura Lukkoon kahdeksi kaudeksi. Hän oli tehnyt sopimuksen Lukon kanssa jo kaudeksi 2008–2009, mutta hänet vielä kauden vuokralla Sportissa. Nabb teki Mestis-finaalien 2009 neljännen ottelun jatkoajalla Sportille mestaruuden ratkaisseen maalin.
Kauden 2009–2010 Nabb pelasi kokonaan Lukossa. Seuraavankin kauden hän aloitti Raumalla, mutta hänen sopimuksensa purettiin marraskuussa 2010, ja hän palasi loppukaudeksi Sportiin. Sportissa Nabb teki 16 pistettä 24 ottelussa ja oli pudotuspeleissä auttamassa Sportia jälleen Mestiksen mestaruuteen. Kauden jälkeen Ruotsin toiseksi korkeimmalla sarjatasolla Allsvenskanissa pelaava Mora IK teki sopimuksen Nabbin kanssa.Nabb edusti Moraa yhden kauden ja teki sen aikana 14 pistettä 46 ottelussa. Seuraavaksi kaudeksi hän palasi Sportiin, jonka kanssa teki vuoden sopimuksen. Yhden Sportissa pelatun kauden jälkeen Nabb siirtyi kaudeksi 2013–2014 Ranskan liigan Morzineen, missä pelasi 35 ottelua tehoin 16+14=30.
Yhden Morzinen kauden jälkeen Nabb on pelannut Suomessa useissa eri II-divisioonan ja III-divisioonan joukkueissa, mukaan lukien Muik Hockey, Malax IF ja Peurunka HT.

Kim So-yeon (김소연, s. 2. marraskuuta 1980 Soul, Korean tasavalta) on eteläkorealainen näyttelijä. Hän on esiintynyt pääosin televisiosarjoissa, kuten All About Eve, Gourmet ja Iris. So-yeonilla on ollut myös muutamia rooleja elokuvissa, kuten Che-inji, Seitsemän miekkaa ja Russian Coffee.

Kinahmo on Kumikamelin yhdestoista studioalbumi, joka julkaistiin 25. helmikuuta 2004. Nimi ”Kinahmo” tulee Höytiäisen niemessä sijaitsevasta järvenlaskukylästä. Albumin musiikki on raskaampaa ja aggressiivisempaa kuin yhtyeen aikaisempi materiaali. Levyllä on kuultavissa vaikutteita myös hardcore punkista. Syynä tähän on laulaja-kitaristi Koposen hardcore-sivuprojekti, jonka tekemiä kappaleita päätettiin käyttää Kumikamelin levyllä. Yhtye neuvotteli kokonaisen hardcore-albumin tekemisestä, mutta lopulta he päättivät käyttää valmiita kappaleita vain puolen albumin verran. Osa lopuista kappaleista päätyi seuraavalle Simsalabim-albumille. Kappaleesta Kinahmo tehtiin musiikkivideo.
Tuplabonusturbokusiainen (Vänämix) – 2.58Sävellys ja sanoitus Koponen ja sovitus Kumikameli, Väänänen ellei toisin mainita

Kinissaari on Asikkalan kunnan omistama luonnonsuojelualue, jonka pinta-ala on noin 21 hehtaaria. Se kuuluu Rominojan Natura 2000-alueeseen. Saaren kasvillisuus on kallioisilla alueilla mäntykangasta. Saaren rannat ovat osin lehtometsää ja alueen puusto on vanhaa. Saareen on mahdollista päästä veneellä Kinisselän puolella olevasta poukamasta. Venepaikan ranta on pääosin hiekkapohjaista.
Kinissaarta kiertää vanha luontopolku, joka on jo osittain hävinnyt näkyvistä. Kinnissaareen tehtiin vielä 1980-luvulla luontoretkiä. Saaren metsä on yhdistelmä havumetsää ja lehtoa. Saarella kasvaa suuria haapoja ja muitakin lehtipuita. Luontopolulta oli mahdollista nähdä vielä 1990-luvulla kanahaukka pesällään, sekä mm. mehiläis- ja hiirihaukkojen pesiä. 
Saarella on 1970-luvulla tapahtuneen onnettomuuden johdosta muistomerkki kallion päällä. Saarella retkeillyt luontoharrastaja tippui kalliolta alas ja kuoli. Muistomerkki on lähellä polkua, jota pitkin saaren voi kiertää ympäri.

Kira Poutanen (s. 30. maaliskuuta 1974 Lahti) on Ranskassa asuva, lasten- ja nuortenkirjallisuuden Finlandia-palkinnolla vuonna 2001 palkittu  suomalainen kirjailija, kääntäjä ja näyttelijä. Hän on opiskellut Helsingissä ja Pariisissa (Pariisi III Sorbonne nouvelle -yliopisto) ja on koulutukseltaan filosofian maisteri. Hänen pääaineinaan olivat ranskan ja englannin kääntäminen.Poutanen on valmistunut Pariisin Florent-teatterikoulusta näyttelijäksi 2002. Hän on toiminut kaunokirjallisuuden suomentajana vuodesta 2000 ja kääntää mm. Joël Dickerin, Delphine de Viganin sekä Trent Daltonin romaaneja ranskasta ja englannista suomeen.
Näyttelijänä hän on esiintynyt useissa lyhytelokuvissa ja mainoksissa Ranskassa sekä teatterinäyttelijänä ranskalaisissa Okibu- ja Etincelles-teatteriryhmissä.lähde?Lisäksi Poutanen on kirjoittanut kolumneja ja artikkeleita muun muassa Helsingin Sanomiin, Hyvä Terveys- sekä Elle-lehteen.
Rakkautta on the rocks.   Helsinki: WSOY, 2011. ISBN 978-951-0-37826-7.    Rakkautta Borealis, Helsinki, WSOY, 2012

Kirjakantti on Kuopiossa marraskuussa vuosittain järjestettävä kirjallisuustapahtuma. Kirjakantin pääjärjestäjä on vuodesta 2012 Snellman-kesäyliopisto. Snellman-instituutin siirtyminen Kirjakantin järjestäjäksi tarkoittaa vakauttaa tapahtuman ja mahdollistaa sen edelleenkehittämisen. Aiempi pääjärjestäjä Pohjois-Savon Kirjallinen Yhdistys Vestäjät ry on yhä tapahtuman osatuottajana ja myös Pohjois-Savon taidetoimikunta jatkaa toiminnassa mukana. Kirjakantin yhteydessä julkistetaan myös Savonia-kirjallisuuspalkintoehdokkaat. Yhdeksäs Kirjakantti järjestetään 23.-25.11.2012. 
Kirjakantti laajentaa toimintaansa tutun viikonlopputapahtuman lisäksi nyt ympärivuotiseen kirjoittamisen ja kirjallisuuden koulutustoimintaan, kuten kevään aikana Kirjakantin puitteissa järjestettäviin yleisöluentoihin mm. venäläisestä nykykirjallisuudesta, luovasta kirjoittamista ja dekkareista. Lisäksi lapsille ja nuorille on suunnattu sanataideopetusta, josta vastaa pääasiassa Vestäjät. Vuodesta 2012 pääjärjestäjänä toimiva Snellman-instituutti kokoaa alueen kirjallisia toimijoita yhteen, jotka voivat vahvalla yhteistyöllä luoda toimivan yhteistyöverkoston, joka puolestaan voi vahvistaa ja kehittää Kirjakanttia Pohjois-Savon alueella. Tästä syntyy näkyvä ja toimiva toimintamalli, joka yhdistää kirjoittajia ja lukijoita.
Humanismin iltojen luennot ovat avoimia ja ilmaisia kaikille. Luennot järjestetään yhteistyössä Kuopion kesäyliopiston/Snellman-instituutin, Suomen Kulttuurirahaston Pohjois-Savon rahaston ja Kuopion kaupungin kirjaston kanssa. Luennolla Venäläinen nykykirjallisuus lisäksi yhteistyötä tekee Suomi-Venäjä -seura.
Venäläinen nykykirjallisuus luennoitsijana toimi kirjailija, tulkki, kääntäjä Jukka Mallinen. Luento käsitteli aihetta, miten venäläinen nykykirjallisuus vastaa uuden Venäjän haasteita, miten venäläiset käsittelevät maansa pelkoja, toivoa ja ristiriitoja. Luennolla käsiteltiin mm. Viktor Jerofejevin ja Ljubmila Ulitskajan tuotantoa.
Hyvän työpäivän tarina -luennon piti kirjailija Anja Snellman. Luennolla käsiteltiin Freudin näkemystä onnellisuudesta ja terveydestä. Snellman lähestyi aihetta narratiivisesti. Snellman teki muistiinpanoja omista työpäivän tapahtumista ja tuntemuksista, jolloin niitä on mahdollista analysoida ja tulkita. 
Dekkariklubi, jossa tutustutaan Katri Ahokkaan johdolla mm. dekkarin lajityyppeihin. Lisäksi Dekkariklubissa tutustutaan kuuluisiin teoksiin, kuten Dostojevskin ”Rikos ja rangaistus” ja Christien teoksiin. Opintopiirissä luetaan uusia teoksia ja lopussa kootaan luetut ja kuullut asiat yhteen.
Vuosikymmenten kirjahylly -opintopiiri käsittelee eri vuosikymmenien teoksia laidasta laitaan. Lukupiiri valitsee itse luettavan kirjallisuuden. Kouluttajana toimii Katri Ahokas, joka myös on valmistanut johdanto- ja tukimateriaalin.
Luovan kirjoittamisen viikonloppu Kuopiossa. Kouluttajana toimii Taija Tuominen. Kurssilla tutustutaan kirjoittamisen prosessiin ideoinnista viimeistelyyn ja tekstin terävöittämiseen. Kurssilla myös käsitellään erilaisia kirjoitustyylejä, kuten elämäkerrallista ja mielikuvien maailmoja. Kurssilla tutustutaan alan uusimpaan tietoon, erilaisiin kirjoittajaoppaisiin, teoriaan sekä kurssilla on myös keskusteluja ja tuntiharjoituksia.

Kirkossa on Arja Korisevan 17. albumi, joka julkaistiin 2012. Albumi on Arja Korisevan ja pianotaiteilija Jouni Someron ensimmäinen hengellinen levy, ja se äänitettiin Juvan kirkossa toukokouussa 2012. He tekivät toisen hengellisen levyn Joulukirkossa lokakuussa 2012. 

Kirsti Kaarina Ortola (ent. Ottelin; 29. toukokuuta 1924 Pieksämäki – 29. elokuuta 1993 Helsinki) oli suomalainen näyttelijä. Hän oli varsinkin teatterin puolella tunnettu verevä ja temperamenttinen luonnenäyttelijä. Ortola suoritti Suomen Teatterikoulun, jossa hän opiskeli 1945–47.
Kirsti Ortola näytteli Suomen Kansallisteatterissa 1947–1955, Tampereen Teatterissa 1955–1959 ja sitten vuoteen 1987 saakka Helsingin Kaupunginteatterissa ja sitä edeltäneessä Helsingin Kansanteatteri-Työväenteatterissa. Hänen näyttämöroolejaan olivat muun muassa Kolmen sisaren Nataša, Neiti Julien nimirooli, Lokin Masha, Daniel Hjortin Katri, Vanja-enon Jelena, Sodan ja rauhan Marta sekä Mary-äidin rooli näytelmässä Pitkän päivän matka yöhön.Ortola oli naimisissa Tauno Palon kanssa vuodesta 1962 lähtien Palon erottua ensimmäisestä vaimostaan, ja heille syntyi poika Jukka-Pekka Palo, josta tuli myös näyttelijä. Parin välille kehittyi rakkaussuhde jo vuonna 1949, jolloin he näyttelivät toisiaan vastaan Rosvo-Roopessa. Kirsti Ortolan viimeinen rooli oli vuonna 1988 elokuvassa Pohjanmaa, jossa hän esiintyi äitiroolissa.

Kiss on yhdysvaltalainen rock-yhtye, jonka laulaja ja rytmikitaristi Paul Stanley ja laulaja-basisti Gene Simmons perustivat New York Cityssä vuonna 1973. Heidän lisäkseen yhtyeen alkuperäiseen ja tunnetuimpaan kokoonpanoon lukeutuivat soolokitaristi Ace Frehley ja rumpali Peter Criss. Kissin nykyisen kokoonpanon muodostavat Stanley, Simmons, vuodesta 2002 yhtyeessä soittanut soolokitaristi Tommy Thayer ja jo 1990-luvulla yhtyeessä ensi kerran soittanut rumpali Eric Singer. Kiss on tunnettu teatraalisesta ulkonäöstään ja näyttävästä, runsaasti pyrotekniikkaa sisältävästä lavaesiintymisestään.Kiss on soittanut läpi uransa lähinnä hard rockia, mutta ottanut vuosien varrella musiikkiinsa vaikutteita myös muun muassa diskomusiikista, heavy metalista, progressiivisesta rockista, glam metalista ja grungesta. Yhtye on mittavan uransa aikana julkaissut 20 studioalbumia, joista viimeisin on vuoden 2012 Monster. Maailmanlaajuisesti Kiss on myynyt yli 100 miljoonaa levyä, joista 40 miljoonaa pelkästään Yhdysvalloissa. Yhtye on saavuttanut Yhdysvalloissa 30 kultalevyä. Kissin tunnetuimpia kappaleita ovat muun muassa ”Love Gun”, ”Detroit Rock City”, ”Rock and Roll All Nite” sekä erityisesti ”I Was Made for Lovin' You”.
Kiss on yksi rockin pitkäikäisimpiä yhä toimivia yhtyeitä. Heavy metalin ja hard rockin rajoja uransa alussa koetellut, pieniltä klubeilta stadionkonserttien maailmanlaajuiseksi veteraaniesiintyjäksi noussut Kiss on konsertoinut urallaan muun muassa Melbournen sinfoniaorkesterin kanssa Australiassa, Super Bowl XXXIII:n alkuseremoniassa sekä vuoden 2002 Salt Lake Cityn talviolympialaisten päätösseremoniassa. Yhtyeen alkuperäinen kokoonpano aateloitiin Rock and Roll Hall of Fameen vuonna 2014.
Gene Simmons ja Paul Stanley tapasivat toisensa vuonna 1970. Simmons kysyi Stanleytä mukaan perustamaansa Rainbow-yhtyeeseen ja Stanley suostui. Vuonna 1972 yhtyeen nimeksi vaihdettiin Wicked Lester. Jäsenet pysyivät kuitenkin samoina kuin Rainbow’ssakin. Yhtyeellä ei kuitenkaan ollut kysyntää muutamaa klubiesiintymistä lukuun ottamatta. Wicked Lester otti riskin ja päätti levyttää esikoisalbuminsa omilla rahoillaan. Levytetty materiaali ei saanut kehuja ja jopa yhtye itse piti materiaalia hirveänä. Levy-yhtiö Epic Records hyllytti albumin, eikä sitä julkaistu koskaan sellaisenaan.Wicked Lesterin ura junnasi paikoillaan, yhtye ei ollut tyyliltään yhtenäinen ja Stanleyn mukaan se ”ei näyttänyt bändiltä”. Simmons ja Stanley päättivät erottaa Wicked Lesterin muut jäsenet ja perustaa uuden, täysin erilaisen yhtyeen.Simmons löysi Rolling Stone -lehdestä ilmoituksen, jossa kokenut rumpali Peter Criss ilmoitti hakevansa yhtyettä. Criss, Simmons ja Stanley muodostivat siten vielä nimettömän trion. Tammikuussa vuonna 1973 mukaan liittyi soolokitaristi Paul ”Ace” Frehley. Samana vuonna Wicked Lester muutti nimensä Kissiksi. Kissin nimen on väitetty tarkoittavan sanoja ”Knights (tai kids/kings) in Satan’s Service”, eli ritarit Saatanan palveluksessa. Yhtye kuitenkin itse kiistää tämän. Erään lähteen mukaan nimen keksijä Paul Stanley on kommentoinut, että nimi vain kuulosti vaaralliselta (kuolon suudelma) ja seksikkäältä samaan aikaan. Ace suunnitteli nimenvaihdon jälkeen Kissin logon, joka eroaa nykyisestä vain i-kirjaimen timantinmuotoisen hatun osalta. Logon S-kirjaimilla on Acen mukaan haettu salaman muotoja, vaikka niitä onkin väitetty natsien SS-riimuiksi.
Kissin ensimmäiset esiintymiset olivat vuonna 1973. Ensialbumi Kiss julkaistiin 1974. Albumi ei menestynyt hyvin (se nousi ilmestyessään Yhdysvaltain Top 100 -listalla sijalle 87), mutta siitä nousivat Kiss-klassikoiksi kappaleet ”Strutter”, ”Nothin’ to Lose”, ”Firehouse”, ”Cold Gin”, ”Deuce”, ”100,000 Years” ja ”Black Diamond”. Kiss kasvatti hitaasti mainetta live-esiintyjänä, mutta pienten klubiesiintymisten ja lämmittely-yhtyeenä toimimisen lomassa manageri Bill Aucoin päätti, että yhtyeen on saatava levyttää lisää materiaalia. Hotter Than Hell oli Kissin toinen albumi, joka julkaistiin vain kahdeksan kuukautta ensilevytyksen jälkeen 22. lokakuuta 1974. Hotter Than Hell myi noin 125 000 kappaletta ja ilman listasijoituksia, mutta erityisesti raidat ”Hotter Than Hell”, ”Parasite”, ”Got to Choose” ja ”Let Me Go, Rock ’n’ Roll” päätyivät konserttien vakiokappaleiksi.Dressed to Kill (1975) oli kolmas Kiss-albumi ja se menestyikin paremmin kuin edelliset, saavuttaen sijan 32 Billboardin listoilla. Albumi ei kuitenkaan päässyt kultarajan yli vielä julkaisuvuonnaan, vaan vasta vuonna 1977. Dressed to Killiltä nousi myös Kissin ensimmäinen tunnuskappale ”Rock and Roll All Nite”, jonka he soittavat yleensä konserteissa viimeisenä kappaleena.Vaikka Kissin maine energisenä lava-aktina kasvoikin monien lyhyiden kiertueiden myötä, yhtyeen levymyynti oli hyvin heikkoa. Kissin olemassaolo oli kirjaimellisesti yhtyeen managerin Bill Aucoinin luottokortin varassa, mutta silti vuonna 1975 Casablanca Recordsin Neil Bogart päätti ottaa riskin; Kiss levytti ensimmäisen konserttitaltiointinsa, Alive!:n.
Casablanca Recordsin riskinotto Alive!:n julkaisemisen suhteen osoittautui onnistuneeksi ratkaisuksi. Albumin myynti ylitti kultalevyrajan vuoden 1975 joulukuussa, ja seuraavan vuoden alussa Kiss saavutti uransa ensimmäisen platinalevyn albumin ylitettyä yli miljoonan myydyn äänitteen rajan Yhdysvalloissa. Alive!:n kaupallinen menestyminen ja Kissin suosion räjähdysmäinen nousi valoi pohjan sekä Casablanca Recordsin että yhtyeen tulevaisuudelle. Alive!:n singlejulkaisu ”Rock and Roll All Nite” nousi Yhdysvalloissa listan kahdennelletoista sijalle, minkä ansiosta Kiss alkoi ensimmäisen kerran urallaan saavuttaa mittavaa radiosoittoa ympäri Yhdysvaltoja. Vuoden 1975 lopussa Alive!:n menestymisen ansiosta Kiss oli kasvanut niin suuren kokoluokan yhtyeeksi, että Blue Öyster Cultin tapaiset yhtyeet, joiden lämmittelijänä Kiss oli aiemmin esiintynyt toimivat nyt Kissin lämmittelijöinä.Vuoden 1975 syksyllä Kiss aloitti tuottaja Bob Ezrinin kanssa seuraavan studioalbuminsa Destroyer äänittämisen. Albumi oli musiikillisesti aiempaa hiotumpi tuotannoltaan ja sovitustekniikaltaan, mikä herätti kummastusta yhtyeen vanhimmissa ja vannoutuneimmissa faneissa. Ace Frehleyn mukaan yhtyeelle alkoi maaliskuussa 1976 julkaistun Destroyerin jälkeen saapua närkästynyttä fanipostia, jossa arvosteltiin albumin ”olevan enemmänkin Bob Ezrinin studioluomus kuin Kissin albumi.” Albumin alussa kohtaamista vaikeuksista huolimatta siitä tuli lopulta suurmenestys, ja se ylitti platinalevyrajan vuoden 1976 syyskuussa. Peter Crissin, Bob Ezrinin ja muusikko Stan Pendigren kirjoittama balladi ”Beth” julkaistiin alun perin singlen ”Detroit Rock City” b-puolena kesällä 1976. ”Beth” sai kuitenkin radiossa huomattavasti enemmän soittoaikaa kuin ”Detroit Rock City”, ja näin ollen Casablanca Records julkaisi elokuussa ”Bethin” uudelleen singlenä, tällä kertaa b-puolenaan ”Detroit Rock City”. ”Beth” palkittiin arvostetulla People's Choice Award -palkinnolla vuonna 1977, ja sen ohella myös kappaleista ”Detroit Rock City”, ”Shout It Out Loud” ja ”Flaming Youth” -singlen b-puolella julkaistu ”God of Thunder” muodostuivat sekä albumin että yhtyeen koko uran klassikkokappaleiksi. Destroyeria seuranneella yhtyeen uran ensimmäisellä maailmankiertueella Kiss konsertoi ensi kertaa urallaan Euroopassa.
Seuraava Kissin studioalbumi Rock and Roll Over äänitettiin vuoden 1976 syyskuussa Alive!:n tuottaneen Eddie Kramerin kanssa. Yhtye esiintyi syksyllä myös ensimmäistä kertaa valtakunnallisessa televisioverkossa parhaaseen katseluaikaan vieraillessaan Paul Lynde Halloween Show’ssa. Yhtye oli vain hieman yli vuodessa tehnyt onnistuneen läpimurron ja kasvanut Yhdysvalloissa loppuunmyytyjen areena- ja stadionkonserttien pääesiintyjäksi. Ahkerasti vuoden 1976 ajan kiertueella viihtynyt Kiss julkaisi Destroyerin ja Rock and Roll Overin ohella vuonna 1976 myös kolme ensimmäistä studioalbumiaan sisältäneen kokoelmaboksin The Originals.
Kuten aiemmat kaksi vuotta, myös vuosi 1977 oli Kissille työntäyteinen. Yhtye vastaanotti vuoden aikana kultalevyt kolmesta ensimmäisestä studioalbumistaan, keväällä oli vuorossa huippusuosion saavuttanut kiertue Japaniin sekä esiintyminen New Yorkin Madison Square Gardenin loppuunmyydyn yleisön edessä. Japanissa yhtye esiintyi viidessä loppuunmyydyssä konsertissa legendaarisella Budokan-areenalla rikkoen The Beatlesin vuonna 1965 areenalla asettaman neljän loppuunmyydyn konsertin ennätyksen. Toukokuussa yhtye lähti lyhyen loman jälkeen takaisin studioon levyttääkseen jo kolmannen studioalbuminsa hieman yli yhden ja puolen vuoden sisään. Rock and Roll Overilla hyvin toiminut yhteistyö tuottaja Eddie Kramerin kanssa jatkui myös kesäkuun lopussa julkaistulla uudella studioalbumilla Love Gun, joka ylitti Yhdysvalloissa platinalevyrajan jo pelkästään ennakkotilauksilla. Love Gun sisälsi muun muassa Ace Frehleyn kirjoittaman ja laulaman kappaleen ”Shock Me”, josta tuli albumin nimikkoraita ”Love Gunin”, singlejulkaisu ”Christine Sixteenin” ja kappaleen ”I Stole Your Love” ohella yksi yhtyeen tunnetuimmista kappaleista.
Albumia seuranneella kiertueella Kiss äänitti seuraavan livealbuminsa, vuoden 1977 marraskuussa julkaistun Alive II:n. Albumi sisälsi konserteissä äänitetyn materiaalin ohella myös uudet, studiossa levytetyt kappaleet ”All American Man”, ”Rockin’ in the U.S.A.”, ”Larger Than Life” ja ”Rocket Ride”. Frehleyn laulama ”Rocket Ride” julkaistiin myös singlenä, ja se nousi Yhdysvalloissa singlelistalla sijalle 39, minkä johdosta siitä tuli yhtyeen seitsemäs 40 parhaan joukkoon Yhdysvalloissa yltänyt singlejulkaisu. ”Rocket Ride” oli kuitenkin albumin neljästä uudesta kappaleesta ainoa, jonka levyttämiseen Frehley osallistui: muilla kappaleilla soolokitaristin osuudet äänitti jo vuonna 1973 yhtyeen kitaristiksi pyrkinyt Bob Kulick.Huikean levynmyynnin ohella Kiss aloitti valtavan oheistuotevalikoimansa myynnin ja markkinoimisen. Erilaisia yhtyeen logolla ja sen jäsenten kasvoilla varustettuja tuotteita tuotiin markkinoille tuhansittain. Rock and Roll Overin, Love Gunin ja Alive II:n mukana levyn ostaneet saivat lomakkeita oheistuotteiden tilaamista varten, mutta oheismateriaalia lisättiin myös itse albumien matkaan. Esimerkiksi Rock and Roll Overin alkuperäisenä liitteenä oli nelivärikuva, Love Gunin liitteenä pahvinen Love Gun -pistooli ja Alive II:n liitteenä yhtyeen jäsenten tatuoinneista mallinnettuja siirtokuvatatuointeja sekä kahdeksansivuinen nelivärivihko. Yhtyeen suosion aiheuttaman maailmanlaajuisen hysterian vanavedessä Kissistä tuli koko 1970-luvun ilmiö.
Vuonna 1978 yhtyeen jäsenten välillä alkoi syntyä riitoja. Asiaan vaikutti olennaisesti se, että Peter Criss ja Ace Frehley olivat ajautuneet päihdeongelmiin. Samana vuonna Kiss esiintyi omassa elokuvassaan Kiss ja huvipuiston haamu. Vauhdikkaana toimintaelokuvana markkinoitu tuotos sai murskatuomion kriitikoilta ja teki mahalaskun teatterilevityksessä. Se oli kuitenkin vuonna 1978 katsotuimpia televisioelokuvia Yhdysvalloissa. Vuonna 1978 julkaistiin myös kokoelma Double Platinum ja The Originalsin jatko-osa The Originals II, joka sisälsi albumit Destroyer, Rock and Roll Over ja Love Gun.
Kiss ja huvipuiston haamu -elokuvan kuusi viikkoa kestäneiden kuvausten päätyttyä Kiss aloitti siihenastisen uransa kunnianhimoisimman projektin: yhtyeen neljä jäsentä levyttäisi kukin oman sooloalbuminsa. Yhtyeen jäsenille tarjoutui sooloalbumien levyttämisen myötä esitellä taitojaan muusikkoina sekä omia musiikillisia ideoitaan, jotka eivät olleet sopineet Kissin imagoon. Yksikään yhtye ei ollut ennen Kissiä levyttänyt samanaikaisesti jokaisen jäsenen omaa sooloalbumia, ja neljän albumin samanaikainen julkaisu vuoden 1978 syyskuussa oli musiikkialalla täysin ennenkuulumatonta. Levy-yhtiö Casablanca Records suhtautui ajatukseen epäilevästi, sillä neljän albumin samanaikainen julkaisu vaikutti kaupallisesti riskialttiilta ratkaisulta. Albumit kuitenkin menestyivät kaupallisesti varsin hyvin, ja jokainen niistä ylitti kultalevymyynnin Yhdysvalloissa. Neljän albumin yhteinen myynti jäi kuitenkin alle Love Gunin myyntilukemien. Ace Frehleyn sooloalbumin myyntiluvut olivat nelikon suurimmat, ja albumin singlenä julkaistu kappale ”New York Groove” otettiin myös osaksi Kissin konserttien ohjelmistoa. Sooloalbumien vastaanotto kriitikoiden keskuudessa oli kuitenkin kielteinen, mikä lisäsi yhtyeen sisäisten henkilökemioiden vaikeuksia. Jäsenien välille syntyi kilpailua sooloalbumien keskinäisestä suosiosta, eikä nelikon yhteistyö sujunut enää entiseen malliin.
Yhtyeen sisäisten välien kiristyminen näkyi jo seuraavalla, vuonna 1979 julkaistulla studioalbumilla Dynasty. Peter Criss soitti rumpuja vain omassa kappaleessaan ”Dirty Livin’”, ja muut rumpuosuudet albumille soitti muun muassa Ace Frehleyn sooloalbumilla soittanut Anton Fig. Yhdysvalloissa listan yhdeksänneksi nousseen Dynastyn suurimmaksi hitiksi muodostui varsin diskovivahteinen kappale ”I Was Made for Lovin’ You”. Ironista kappaleen suosiossa oli sen erilaisuus: muut albumin kappaleet eivät olleet läheskään niin diskokelpoisia, vaan lähinnä kevyttä rockmusiikkia. Kappaleen tehnyt Paul Stanley teki kappaleen todistaakseen, että jokainen voi tehdä suositun diskohitin. Maailmanlaajuiseksi hitiksi noussut kappale kuitenkin vieraannutti yhtyeen vannoutuneimpia faneja. Dynasty sisälsi myös muun muassa alun perin The Rolling Stonesin levyttämän kappaleen ”2,000 Man”, jonka lauloi Ace Frehley. Vaikka Dynasty poikkesi yhtyeen aiemmasta tuotannosta melko jyrkästi, sen myynti ylitti Yhdysvalloissa vielä vuoden 1979 loppuun mennessä platinalevyrajan.Vuoden 1980 Unmasked -albumi jatkoi siitä, mihin Dynastylla vuotta aiemmin oli jääty. Albumi oli yhtyeelle muutosten aikaa: musiikillinen linja oli pehmennyt yhä enemmän poprockin suuntaan, ja Peter Crissin kasvaneiden päihdeongelmien vuoksi rumpalina soitti jälleen sessiomuusikko Anton Fig. Unmasked poiki Kissille Yhdysvalloissa taas kerran kultalevyn, ja albumin single ”Shandi” muodostui valtavan suosituksi kestohitiksi Australiassa ja Japanissa. Ace Frehleyn laulama ”Talk to Me“ nousi pienimuotoiseksi hitiksi Euroopassa, mutta ”Shandi” jäi lopulta ainoaksi albumin kappaleeksi, joka soi pitkään radioissa.
Vuonna 1980 Kiss oli virallisesti vailla rumpalia, kun Anton Fig kieltäytyi Gene Simmonsin ja Paul Stanleyn tarjouksesta oman yhtyeensä kiireiden vuoksi. Stanley ja Simmons järjestivät julkisen haun ja kymmeniä koesoittotilaisuuksia, joista Crissin tilalle lopulta seulottiin rumpaliksi aiemmin tuntematon muusikko Eric Carr (oikealta nimeltään Paul Caravello). Carrille luotu lavahahmo oli The Fox, ja hän soitti yhtyeen kanssa ensi kerran Unmasked Tour -kiertueella.Yrityksenään saada entinen suosio takaisin Kiss otti tuottajakseen Bob Ezrinin ja alkoi Yhtye aloitti työstämään Gene Simmonsin ideoimaa tarinaa nuorukaisen sankarillisesta matkasta konseptialbumiksi Music from ”The Elder”. Ace Frehley oli tyytymätön yhtyeen uuteen ja kypsempään ilmaisuun, jonka tarkoituksena oli profiloida yhtyeen jäsenet vakavasti otettavina muusikkoina ja lauluntekijöinä. Hän osallistui albumilla ainoastaan kappaleiden ”Escape from the Island” ja ”Dark Light” säveltämiseen, ja vastusti albumin tekoa alusta alkaen. Frehley vältteli yhteistyön tekemistä muun yhtyeen kanssa koko albumin levyttämisen ajan, ja jäi äänittämään omia osuuksiaan albumia varten kotistudioonsa muun yhtyeen matkustaessa äänityksiin Kanadaan. Frehley on myöhemmin todennut, että jos hän voisi palata ajassa taaksepäin ja jättää jonkin vaiheen Kissin historiassa toteuttamatta, se olisi Music from ”The Elder”. Paul Stanley ja Gene Simmons kirjoittivat kumpikin Music from ”The Elderille” yksinään vain yhden kappaleen, ja vastikään yhtyeeseen liittynyt Eric Carr osallistui kahden albumin kappaleen säveltämiseen. Albumilla vaikutti jälleen myös ulkopuolisia tekijöitä: Dynastylla ja Unmaskedilla suurimmaksi osaksi rumpuja soittanut Anton Fig ja lauluntekijä Lou Reed sävelsivät Frehleyn ja Simmonsin kanssa ”Dark Lightin”, ja koko albumin tunnetuimmaksi kappaleeksi muodostui Lou Reedin ja Simmonsin säveltämä balladi ”A World Without Heroes”.
Music from “The Elder” julkaistiin vuoden 1981 marraskuussa. Albumi erosi progressiiviselta tunnelmaltaan Kissin entisestä tuotannosta selkeästi, mikä vieroitti faneja yhtyeen musiikista entisestään. Music from “The Elder” ylsi vaivoin Yhdysvalloissa 75. listasijalle, ja sen vastaanotto fanien keskuudessa oli hyvin kylmä. Sen sijaan kriitikot suosivat albumia yllättävän hyvin edellä mainittuihin seikkoihin nähden.Vuonna 1982 yhtyeen jäsenten väliset henkilökemiat ajautuivat jälleen solmuun. Yhtyeen edellisiin ratkaisuihin turhautunut Ace Frehley halusi erota Kissistä, ja samana vuonna julkaistulla kokoelmalevyllä Killers hän ei enää osallistunut yhtyeen toimintaan. Albumin neljän uuden kappaleen soolokitaraosuuksista vastasi Kissin jo Alive II -albumin uusissa kappaleissa käyttämä Bob Kulick. Frehleyn lopetettua aktiivisen toimintansa yhtyeessä Kiss alkoi etsimään uutta soolokitaristia, jonka voimin yhtye voisi kääntää suosionsa uuteen nousuun. Uudeksi kitaristiksi löytyi lopulta Vinnie Vincent (oikealta nimeltään Vincent Cusano), jonka lavahahmoksi tuli The Ankh Warrior. Vincentin lavahahmon kasvoja koristi egyptiläinen ankh-symboli. Voimasointuja, nopeita ja vaativia kitarasooloja sekä heavy metal -riffejä viljelevänä säveltäjänä kunnostautunut Vincent onnistui tuomaan kaivattua ryhtiä yhtyeen musiikkiin, ja vuonna 1982 Kiss julkaisi uransa raskaimpiin albumeihin lukeutuvan Creatures of the Nightin. Albumin tunnetuimmaksi kappaleeksi nousi singlenä julkaistu ”I Love It Loud”. Creatures of the Nightin julkaisua seuranneella kiertueella oli kuitenkin selvää, että Kiss maksoi kalliin hinnan vuosien 1979 ja 1981 välillä tekemistään harha-askelista, kun yleisö  oli jo valmis hylkäämään yhtyeen.
Creatures of the Night ei onnistunut palauttamaan Kissin suosiota, ja yhtyeen oli tehtävä muutoksia pysyäkseen pinnalla. Näin syntyi päätös luopua maskeista ja esiintymisasuista. Yhtye soitti viimeiset konserttinsa maskeissaan ja esiintymisasuissaan Creatures of the Night Tour -kiertueella Rio de Janeirossa Maracana-stadionilla, jossa yhtye konsertoi yli 250 000 hengen yleisölle, Belo Horizontessa Mineraro-stadionilla ja viimeisen keikkansa São Paulossa Morumbi-stadionilla kesäkuussa 1983.Vuoden 1983 syksyllä Etelä-Amerikan-kiertueen jälkeen Kiss esiintyi 18. syyskuuta 1983 ensimmäisen kerran maskeitta Music Televisionin suorassa lähetyksessä. Samaisessa lähetyksessä sai ensiesityksensä yhtyeen uuden singlen ”Lick It Up” musiikkivideo. Päätös luopua maskeista oli järkytys monelle yhtyeen fanille, joille Kiss oli mystisen olemuksensa turvin muodostunut elämää suuremmaksi ilmiöksi ja intohimon kohteeksi. Kärkkäimmin maskeista luopumista vastusti yhtyeen manageri Bill Aucoin, jolle ratkaisu ei kuitenkaan tullut yllätyksenä, sillä ajatuksesta oli keskusteltu jo muun muassa Unmasked-albumin aikana. Maskien jättäminen oli yhtyeeltä rohkea, mutta myös välttämätön ratkaisu. Jo maskien aikakaudella tiedotusvälineiden ja fanien kiinnostus Kissin jäsenten todellisia henkilöllisyyksiä kohtaan oli kasvanut niin valtavaksi, että yhtyeen täytyi ajoittain vältellä julkisuutta pitääkseen henkilöllisyytensä salassa. Varsinkin eurooppalainen keltainen lehdistö kärkkyi yhtyettä, ja esimerkiksi ruotsalaisissa lehdissä levitettiin valokuvia yhtyeestä ilman maskeja. Lisäksi päätöstä maskien pois jättämisestä puolustettiin väitteellä, jonka mukaan rasvavärimaskien käyttö olisi ennen pitkää saattanut aiheuttaa iho-ongelmia.Kiss julkaisi maskittoman aikakautensa ensimmäisen albumin Lick It Up vuoden 1983 syyskuussa. Musiikillisesti albumi oli jatkoa Creatures of the Nightin raskaalle rockmusiikille. Albumi menestyi Yhdysvalloissa hyvin: se nousi albumilistan sijalle 24 ja oli ensimmäinen kultalevyrajan ylittänyt Kiss-albumi Yhdysvalloissa sitten Unmaskedin. Lopulta albumi ylitti myös platinalevyrajan. Lisäksi Music Television esitti albumin nimikkokappaleen musiikkivideoa ahkerasti. Albumia seurasi Lick It Up Tour, jonka aikana Kiss saapui myös ensimmäisen kerran urallaan Suomeen: yhtye konsertoi vuoden 1983 marraskuussa sekä Helsingin että Oulun jäähallissa.Vuonna 1984 Kiss joutui etsimään jälleen uuden kitaristin, sillä Vinnie Vincent oli erotettu yhtyeestä henkilökohtaisten syiden ja Lick It Up -kiertueella ilmenneiden ongelmien vuoksi. Vincentin korvaajaksi valittiin soitonopettajana työskennellyt Mark St. John. Teknisesti taitavana ja nopeana kitaristina muun yhtyeen vakuuttanut St. John levytti Kissin kanssa studioalbumin Animalize. Vuoden 1984 syyskuussa julkaistu Animalize sai niin fanien kuin kriitikoidenkin keskuudessa suurimmaksi osaksi positiivisen vastaanoton, ja albumi saavutti Yhdysvalloissa platinalevyrajan. Albumin singlestä ”Heaven’s on Fire” muodostui hitti, jonka videoa Music Television esitti ahkerasti. St. John ei kuitenkaan soittanut Kississä edes koko vuotta 1984, sillä hän sairastui pian yhtyeeseen liityttyään niveltulehdukseen ja Reiterin tautiin, ja joutui jättämään yhtyeen vuoden 1984 joulukuussa. Hänen tilalleen valittiin aiemmin Kissin kanssa yhteistyötä tehneen Bob Kulickin veli, Bruce Kulick.
Bruce Kulick vaikuttaisi yhtyeen soolokitaristina lopulta yli vuosikymmenen ajan. Hän oli jo soittanut Animalizella kappaleissa ”Lonely is the Hunter” ja ”Murder in High Heels”, mutta ensimmäisen levytyksensä Kissin virallisena jäsenenä hän teki vuoden 1985 albumin Asylum myötä. Pitkälti Lick It Upin ja Animalizen musiikillisissa jalanjäljissä kulkenut Asylum sai Yhdysvalloissa osakseen varsin ristiriitaisen vastaanoton. Albumi kuitenkin ylitti kultalevyrajan vain vajaat kaksi kuukautta julkaisunsa jälkeen, ja se on sittemmin ylittänyt Yhdysvalloissa myös platinalevyrajan. Asylum nousi Yhdysvalloissa albumilistan 20. sijalle, ja Paul Stanleyn kirjoittaman singlen ”Tears Are Falling” musiikkivideo nousi valtavan suosituksi Music Televisionilla.
Vuonna 1987 Kiss julkaisi harvinaisista konserttivideoista ja haastatteluista koostetun dokumentaarisen videojulkaisun Exposed, jota seurasi piakkoin uusi studioalbumi Crazy Nights. Albumin oli tuottanut moninkertaista platinaa myyneiden Heartin ja Ozzy Osbournen tuotoksilla ansioitunut Ron Nevison. Albumi oli musiikilliselta tyyliltään pop-vaikutteinen, ja se sisälsi paljon syntetisaattoreita, kosketinsoittimia sekä melodisia kitarasooloja. Vuoden 1987 syyskuussa julkaistu Crazy Nights nousi Yhdysvalloissa albumilistan 18. sijalle singlejulkaisujensa, nimikkokappale ”Crazy Crazy Nightsin” ja radioystävällisen rock-balladi ”Reason to Liven”, siivittämänä. Albumi ylitti platinalevyrajan, mutta sen menestys ei kuitenkaan täyttänyt yhtyeen sille asettamia odotuksia. Euroopassa Crazy Nights singleineen sitä vastoin menestyi loistavasti: albumi nousi Britannian albumilistan neljänneksi, ja ”Crazy Crazy Nightsista” muodostui suosittu hitti. Britanniassa saavutettu suosio johti myös Kissin esiintymiseen vuoden 1988 massiivisessa Monsters of Rock -festivaalitapahtumassa Doningtonissa. Albumia seuranneella Crazy Nights Tour -kiertueella Kiss konsertoi muun muassa Japanissa, jossa yhtye esiintyi ensimmäisen kerran kymmeneen vuoteen. Yhtye soitti myös Helsingin jäähallissa vuoden 1988 syyskuussa.Crazy Nights -kiertueen päätyttyä Kiss julkaisi vuoden 1988 marraskuussa kokoelman Smashes, Thrashes & Hits. Albumi sisälsi vanhojen hittikappaleiden lisäksi myös kaksi Paul Stanleyn kirjoittamaa uutta kappaletta, ”Let's Put the X in Sex” ja ”(You Make Me) Rock Hard”, jotka julkaistiin myös singleinä. Lisäksi Eric Carr lauloi albumille oman versionsa yhtyeen vuoden 1976 balladista ”Beth”, jonka oli alun perin laulanut yhtyeen alkuperäinen rumpali Peter Criss. Vuonna 1989 Paul Stanley keikkaili sooloartistina Yhdysvalloissa klubikiertueen merkeissä.
Vuoden 1989 lokakuussa Kiss julkaisi uransa viidennentoista studioalbumin Hot in the Shade. Albumin olivat tuottaneet jälleen Paul Stanley ja Gene Simmons. Yhtye kirjoitti albumille kappaleita muun muassa Michael Boltonin, vanhan tuottajansa Vini Poncian, pitkäaikaisen lauluntekijäkumppaninsa Desmond Childin sekä tuolloin Black ’n Blue -yhtyeessä soittaneen Tommy Thayerin kanssa. Hot in the Shade ylitti Yhdysvalloissa kultalevyrajan pitkälti Paul Stanleyn ja Michael Boltonin kirjoittaman balladin ”Forever” johdolla, sillä kappale ylsi singlelistan kahdeksanneksi ja oli Kissin suurin listamenestys sitten vuoden 1979.
Vuonna 1991 yhtyettä kohtasi tragedia: rumpali Eric Carr sairastui harvinaiseen sydänsyöpään. Kiss oli juuri aloittamassa tulevan albuminsa Revenge levyttämisen. Carrin saaman diagnoosin myötä kuitenkin selvisi, että hänen terveydentilansa ei kestäisi albumin levyttämistä. Kiss tarvitsi nopeasti uuden rumpalin levyttääkseen albuminsa suunnitellun aikataulun mukaisesti. Revenge-albumilla yhtyeen rumpalina debytoi lopulta Badlands -yhtyeessä, Black Sabbathissa, Alice Cooperin taustayhtyeessä sekä Paul Stanleyn vuoden 1989 soolokiertueella soittanut Eric Singer. Eric Carr vaikutti albumilla taustalaulajana kappaleessa ”God Gave Rock ’N’ Roll to You II”, ja esiintyi myös kappaleen musiikkivideolla. Viimeisen kerran hän esiintyi julkisuudessa vuoden 1991 syyskuussa Los Angelesissa MTV Video Music Awards -palkintogaalassa. Carr menehtyi lopulta 41-vuotiaana syövän aiheuttamiin komplikaatioihin. Kiss omisti vuoden 1992 toukokuussa julkaistun Revengen hänen muistolleen. 
Musiikilliselta tyyliltään Revenge oli heavy metal -vaikutteinen ja raskas, ja hyvin erilainen kuin valtaosa yhtyeen 1980-luvun tuotoksista. Albumi sai valtaosin hyvän vastaanoton ja ylitti kultalevymyynnin Yhdysvalloissa, vaikka myyntilukemien toivottiin olevan jälleen kerran korkeampia kuin mitä albumi lopulta onnistui saavuttamaan. Revengeltä julkaistiin viisi singleä: jo aiemmin julkaistu ja Euroopassa hitiksi noussut ”God Gave Rock ’N’ Roll to You II”, muun muassa Norjassa singlelistan kakkoseksi yltänyt ”Unholy”, Yhdysvalloissa Top 30 -hitiksi muodostunut ”Domino” ja ”I Just Wanna”. Albumin viimeisenä singlenä julkaistiin Paul Stanleyn balladi ”Every Time I Look at You”, josta Stanley oli toivonut uutta ”Foreverin” kaltaista hittiä. Vuoden 1992 elokuussa Kiss julkaisi historiaansa käsittelevän sekä ennen julkaisemattomia konsertti- ja haastattelupätkiä sisältäneen dokumentaarisen videojulkaisun X-treme Close-Up, joka myi Yhdysvalloissa platinaa.
Toukokuussa 1993 Kiss julkaisi Eddie Kramerin tuottaman livealbumin Alive III, joka oli taltioitu vuoden 1992 Revenge Tour -kiertueella. Alive III nousi Billboardin listan yhdeksänneksi ja sen single, liveversio kappaleesta ”I Love It Loud”, ylsi Hot Mainstream Rock Tracks -listan 22. sijalle. Albumi saavutti kultalevyn rajan Yhdysvalloissa vuoden 1994 lokakuussa. Yhtye julkaisi albumin tiimoilta myös kultaa myyneen konserttivideon Konfidential vuoden 1993 syksyllä.Vuoden 1995 elokuussa Kiss esiintyi Music Televisionin suositussa televisiosarjassa MTV Unplugged. Yhtyeen esiintyminen taltioitiin livealbumiksi ja konserttivideoksi Kiss Unplugged, joka julkaistiin vuonna 1996. Myös yhtyeen alkuperäinen soolokitaristi Ace Frehley ja rumpali Peter Criss esiintyivät konsertissa, ja kyseessä oli ensimmäinen kerta sitten vuoden 1980, kun yhtyeen alkuperäinen kokoonpano esiintyi yhdessä. MTV Unpluggedissa esiintymisen jälkeen neuvottelu alkuperäisen kokoonpanon paluusta alkoi. Lopulta yhtye teki yllätysvierailun vuoden 1996 Grammy-palkintogaalassa alkuperäisessä kokoonpanossaan sekä vuoden 1977 Love Gun -albumin aikaisissa esiintymisasuissaan ja maskeissaan. Vuoden 1996 huhtikuussa yhtye järjesti lentotukialus USS Intrepidillä lehdistötilaisuuden alkuperäisen kokoonpanon tulevasta Alive/Worldwide Tour -kiertueesta. Lehdistötilaisuus televisioitiin 58 maahan, ja sen juontajana toimi Conan O’Brien. 192 konserttia käsittänyt Alive/Worldwide Tour käynnistyi loppuunmyydyllä konsertilla Detroitin Tiger Stadiumilta, jossa yhtye konsertoi 40 000 hengen yleisölle. Kiertue osoittautui maailmanlaajuiseksi menestykseksi, ja se oli vuoden 1996 tuottoisin konserttikiertue. Yhtye muun muassa konsertoi neljä kertaa loppuunmyydyssä Madison Square Gardenissa ja esiintyi vuonna 1997 myös Suomessa Helsingin Hartwall-areenalla. Alive/Worldwide Tour päättyi vuonna 1997 konserttiin Lontoon Finsbury Parkissa.
Vuoden 1995 marraskuussa Kiss oli aloittanut työskentelyn tuottaja Toby Wrightin kanssa levyttääkseen seuraavan albuminsa Carnival of Souls: The Final Sessions. Wright oli aiemmin tuottanut muun muassa grungen kärkinimiin lukeutuvaa Alice in Chainsia ja toiminut Kissin Crazy Nights -albumilla Ron Nevisonin assistenttina. Albumi saikin paljon vaikutteita vaihtoehtorockista ja grungesta. Soolokitaristi Bruce Kulickin rooli Carnival of Soulsin tekemisessä oli huomattavasti suurempi kuin aiemmin: Kulick oli kirjoittamassa albumille yhdeksää kappaletta, soitti bassoa kuudessa kappaleessa ja myös lauloi kappaleen ”I Walk Alone”. Alkuperäisen kokoonpanon paluu ja Alive/Worldwide Tour -kiertue kuitenkin johtivat albumin hyllyttämiseen, ja levy-yhtiö Mercury Records julkaisi sen vasta vuoden 1997 lokakuussa. Ennen tätä albumi oli myös päässyt vuotamaan internetissä. Mercury Records ei myöskään panostanut albumin markkinoimiseen, ja tämän vuoksi se menestyi vaatimattomasti: Carnival of Souls: The Final Sessions sijoittui Yhdysvalloissa listasijalle 27, ja siitä tuli yhtyeen uran toinen albumi, joka ei ylittänyt Yhdysvalloissa kultalevyrajaa. Ainoa singlejulkaisu ”Jungle” onnistui kuitenkin saavuttamaan pientä menestystä: se nousi Hot Mainstream Rock Tracks -listan kahdeksanneksi ja valittiin Metal Edgen lukijaäänestyksessä vuoden parhaaksi kappaleeksi.
Yli 143 miljoonaa dollaria tuottaneen Alive/Worldwide Tour -kiertueen jälkeen Kissin oli määrä levyttää alkuperäisen kokoonpanon voimin uusi studioalbumi. Yhtye aloitti tuottaja Bruce Fairbairnin kanssa Psycho Circus -albumin työstämisen vuonna 1998. Alun perin yhtye olisi halunnut muun muassa vuoden 1976 Destroyerin tuottaneen Bob Ezrinin palaavan jälleen tuottajaksi, mutta Ezrin ei muiden projektiensa vuoksi voinut osallistua albumin tekemiseen. Fairbairn oli aiemmin ansioitunut muun muassa Bon Jovin ja Aerosmithin hittialbumien tuottajana.
Vuoden 1998 syyskuussa julkaistua Psycho Circusia markkinoitiin alkuperäisen kokoonpanon ensimmäisenä yhteisenä albumina lähes kahteenkymmeneen vuoteen, mutta todellisuudessa albumilla soitti Paul Stanleyn ja Gene Simmonsin lisäksi pitkälti ryhmä palkattuja sessiomuusikoita. Albumin äänittäneen Mike Plotnikofin mukaan syy Ace Frehleyn ja Peter Crissin poissaoloon oli tuottaja Fairbairnin päätös. Alkuperäinen kokoonpano soitti yhdessä ainoastaan Frehleyn laulamassa kappaleessa ”Into the Void”. Rumpalina albumin muissa kappaleissa soitti Kevin Valentine, ja soolokitaraa soitti pääosin yhtyeen kiertuemanageri Tommy Thayer. Psycho Circus debytoi Yhdysvalloissa albumilistan kolmantena, ja Suomessa se ylsi parhaimmillaan listan viidenneksi. Listaykköseksi albumi nousi Australiassa ja Ruotsissa, ja Kanadassa sen sijoitus oli toinen. Nimikkokappale ”Psycho Circus” nousi ykköseksi Hot Mainstream Rock Tracks -listalla, ja se oli ehdokas myös parhaan hard rock-esityksen Grammy-palkinnon saajaksi. Music Television ei juurikaan huomioinut kappaleen musiikkivideota, joten yhtye julkaisi videon omana 3D-efektein varusteltuna videojulkaisunaan Psycho Circus 3D-Video, joka ylitti platinarajan. Itse albumi ylitti kultalevyrajan kuukausi julkaisunsa jälkeen.Psycho Circusia seurasi näyttävin 3D-efektein varusteltu maailmankiertue Psycho Circus Tour, joka tuotti maailmanlaajuisesti yli 100 miljoonaa dollaria. Kiertue oli kaikkien aikojen ensimmäinen 3D-grafiikkaa ja -tehosteita hyödyntänyt konserttikiertue. Lisäksi Kiss käytti kiertueella ennätyksellisen suuria lavojen reunoille asetettuja videoruutuja. Yhtye konsertoi kiertueen aikana jälleen myös Suomessa, Helsingin Hartwall-areenalla vuoden 1999 helmikuussa. Yhtye sai myös esiintymiskiellon Saksan Bremeniin käytettyään loppuunmyydyssä konsertissaan pyrotekniikkaa kaupungin palolaitoksen kiellosta huolimatta. Psycho Circus -teemaa mukaillen Kiss ja Image Comics julkaisivat vuosina 1997–1999 yhteensä 31 numeron mittaisen sarjakuvan, jota seurasi vuonna 2000 tietokonepeli Kiss: Psycho Circus – The Nightmare Child. 
Vuonna 1999 Kiss sai tähden Hollywoodin Walk of Fame -kävelykadulle muiden kuuluisuuksien rinnalle. Lisäksi yhtyeen myötävaikutuksella valmistui Adam Rifkinin ohjaama komediaelokuva Detroit Rock City, joka ei kuitenkaan menestynyt elokuvateatterilevityksessä odotetusti. Kiss levytti elokuvan soundtrackille myös uuden kappaleen ”Nothing Can Keep Me from You”, jonka oli säveltänyt Diane Warren.Vuoden 2000 maaliskuussa Kiss aloitti The Farewell Tour -jäähyväiskiertueensa Yhdysvalloista. Kiertue kattoi 142 konserttia ympäri maailman, ja se päättyi vuoden 2001 huhtikuussa. Rumpali Peter Criss erosi yhtyeestä sopimusriitojen vuoksi jo kesken kiertueen, joten Australiassa ja Japanissa järjestetyissä konserteissa yhtyeen rumpalina soitti Crissin ”The Catman” -lavahahmon saappaisiin ja kasvomeikkeihin loikannut Eric Singer. Päätös antaa Crissin lavahahmo Singerin käytettäväksi herätti ristiriitaisia ja kielteisiä tuntemuksia etenkin pitkäaikaisimmissa Kiss-faneissa. Ace Frehley jättäytyi yhtyeen toiminnasta lopullisesti sivuun vuonna 2002 kyllästyttyään loputtomalta vaikuttaneeseen jäähyväiskiertueeseen ja samojen kappaleiden soittamiseen. Osuutta asiaan oli myös Frehleyn uusiutuneiden päihdeongelmien pahenemisella, mitä etenkään absolutistina tunnettu Simmons ei voinut sietää.
Alkuperäisen kokoonpanon jäähyväiskiertueen päätyttyä Kiss päätti yllättäen jatkaa uraansa uudella kokoonpanolla. Yhtyeen kiertuemanagerina 1990-luvulla toiminut ja Psycho Circus -albumilla sessiomuusikkona soittanut Tommy Thayer korvasi Ace Frehleyn yhtyeen soolokitaristina, ja Peter Crissin jättämän paikan täytti edelleen Eric Singer. Paul Stanley ja Gene Simmons omistivat Frehleyn ja Crissin kanssa tekemiensä sopimusten nojalla oikeuden ”The Spaceman”- ja ”The Catman” -lavahahmoihin, jotka he päättivät siirtää Thayerin ja Singerin käytettäväksi. Päätös hahmojen kierrättämisestä närkästytti etenkin yhtyeen pitkäaikaisimpia ja vannoutuneimpia faneja.
Vuoden 2003 helmikuussa Columbia Records julkaisi tribuuttialbumin We're a Happy Family: A Tribute to Ramones, joka sisälsi eri yhtyeiden ja artistien versioita Ramones-yhtyeen kappaleista. Kiss levytti albumille oman versionsa kappaleesta ”Do You Remember Rock 'n' Roll Radio?” kolmihenkisellä kokoonpanolla, jonka muodostivat Stanley, Simmons ja Singer. Helmikuussa Peter Criss palasi hetkellisesti takaisin yhtyeen rumpaliksi, kun Kiss konsertoi Melbournen sinfoniaorkesterin kanssa Australiassa. Esitys taltioitiin livealbumiksi Kiss Symphony: Alive IV ja konsertti-DVD:ksi Kiss Symphony. Albumi nousi Yhdysvalloissa albumilistan 18. sijalle, ja Suomessa se oli korkeimmillaan listan sijalla 30. DVD-julkaisu oli myyntimenestys, ja se ylitti Yhdysvalloissa tuplaplatinarajan jo vuoden 2003 joulukuussa. Elokuussa 2003 Universal Music Group julkaisi Kissin tunnetuimpia 1970-luvun kappaleita sisältäneen kokoelma-albumin The Best of Kiss: The Millennium Collection. Elokuussa Kiss aloitti vuoden loppuun kestäneen World Domination Tour -konserttikiertueen, jonka aikana yhtye kiersi Yhdysvaltoja Aerosmithin kanssa.
World Domination Tour jäi lopullisesti Peter Crissin viimeiseksi kiertueeksi yhtyeen riveissä, ja kiertueen jälkeen Eric Singer palasi jälleen Kissin rumpaliksi. Uusi Kiss esiintyi ensimmäisen kerran vuonna 2004 Rock the Nation Tour -maailmankiertueella, joka ulottui Yhdysvalloista Australiaan, Japaniin ja Meksikoon. Yhtye taltioi kesäkuussa konserttinsa Virginiassa ja julkaisi sen vuoden 2005 joulukuussa DVD:nä Rock the Nation Live!, joka oli jälleen uusi myyntimenestys: se myi Yhdysvalloissa yli 200 000 kappaletta eli yli tuplaplatinarajan, ja se sijoittui myös Suomessa listan kolmanneksi.Gene Simmons julkaisi kesäkuussa 2004 uuden sooloalbuminsa Asshole, joka sijoittui Yhdysvalloissa listasijalle 86. Hän myös esiintyi tositelevisiosarjoissa Rokkikoulu ja Gene Simmonsin sukukalleudet. Universal Music Group julkaisi vuonna 2004 uuden Kissin tuotantoa sisältäneen kokoelma-albumin The Best of Kiss: The Millennium Collection, Vol. 2, jota puolestaan seurasi kolmas julkaisu The Best of Kiss: The Millennium Collection, Vol. 3 vuonna 2006.
Vuonna 2005 Kiss vietti konserttitaukoa Paul Stanleyn lonkkaleikkauksen vuoksi. Tauon kuluessa yhtye julkaisi tammikuussa kahden levyn kokoelma-albumin Gold ja kesäkuussa kolme ensimmäistä studioalbumia sisältäneen kokoelman Kiss Chronicles. Vuoden 2006 lokakuussa Paul Stanley julkaisi uuden sooloalbuminsa Live to Win, joka nousi Yhdysvalloissa sijalle 53. Albumin julkaisemisen jälkeen Stanley kiersi Yhdysvaltoja sooloartistina varsin menestyksekkäällä klubikiertueella, jonka Chicagon House of Bluesissa järjestetty konsertti julkaistiin vuoden 2008 lokakuussa DVD:nä One Live Kiss.
Vuonna 2006 Kiss julkaisi neljän levyn kokoelma-albumin Kiss Alive! 1975–2000, joka sisälsi yhtyeen kolme ensimmäistä Alive-livealbumia sekä ennen julkaisemattoman, vuoden 1999 uudenvuodenaattona äänitetyn The Millennium Concert -taltioinnin. Lokakuussa yhtye julkaisi mittavan määrän materiaalia sisältäneen DVD:n Kissology Volume One: 1974–1977, joka koostui muun muassa konserttitaltioinneista ja tv-esiintymisistä. Se oli yhtyeelle jälleen valtavan menestyksekäs DVD-julkaisu Yhdysvalloissa, jossa sitä myytiin yli viisi miljoonaa kappaletta. Kissology-sarjan toinen osa, yli kuusi miljoonaa kappaletta myynyt Kissology Volume Two: 1978-1991, julkaistiin hieman alle vuotta myöhemmin. Vuoden 2007 joulukuussa julkaistua kolmatta osaa Kissology Volume Three: 1992–2000 myytiin yli kahdeksan miljoonaa kappaletta. DVD-julkaisut olivat menestyksekkäitä julkaisuja myös Suomessa, jossa ne kaikki sijoittuivat listan kärkikymmenikköön.Vuosina 2006 ja 2007 Kiss kiersi Pohjois-Amerikkaa ja Japania lyhyehköjen Rising Sun Tour- ja Hit 'n Run Tour -kiertueiden merkeissä. Hit 'n Run Tour -kiertue sai dramaattisen käänteen Paul Stanleyn saatua ennen konsertin alkua vakavan sairauskohtauksen, jolloin hänen sydämensä löi epätavallisen nopeaan tahtiin. Stanley kiidätettiin tapahtuneen vuoksi sairaalaan hoidettavaksi, mutta häntä hoitaneet lääkärit kielsivät häntä osallistumasta tulevaan konserttiin. Tämän vuoksi Gene Simmons, Tommy Thayer ja Eric Singer nousivat lavalle kolmihenkisenä kokoonpanona.Kissin vuoden 1984 studioalbumilla Animalize esiintynyt soolokitaristi Mark St. John menehtyi kotonaan 5. huhtikuuta 2007 aivoverenvuotoon. St. John oli kuollessaan 51-vuotias.
Vuoden 2008 keväällä Universal Music Group julkaisi Kanadassa kokoelma-albumin The Best of Kiss. Universal julkaisi myös neljän levyn kokoelma-albumin Playlist Plus, joka koostui yhtiön aiemmin 2000-luvulla julkaisemista Kissin tuotantoa sisältäneistä kokoelmaäänitteistä. Playlist Plusin julkaisua seurasi jälleen toisen Universalin organisoiman kokoelma-albumin Playlist Your Way julkaisu vuoden 2008 toukokuussa.Vuoden 2008 maaliskuussa Kiss juhlisti 35-vuotista uraansa ja käynnisti Melbournesta, Australiasta maailmankiertueensa Kiss Alive/35 World Tour -maailmankiertueensa. Kiertue ulottui myös Eurooppaan, jossa yhtye esiintyi ensi kertaa sitten vuoden 1999. Euroopassa yhtye konsertoi lähes kahdessakymmenessä eri maassa esiintyen ensimmäistä kertaa urallaan muun muassa Venäjällä sekä Italiassa. Kiertue toi Kissin myös esiintymään Suomeen Helsingin Hartwall-areenalle. Kiss Alive/35 Tourin lipunmyynti oli todella vilkasta. Yhtyeen 28. toukokuuta järjestetyn Suomen-konsertin lipunmyynti alkoi 26. helmikuuta, ja konsertin liput myytiin loppuun vain kuudessa minuutissa, joista seisoma- eli kenttäpaikkaliput myytiin loppuun puolessa minuutissa. Näin ollen yhtyeen Helsingin-konsertista tuli kaikkien aikojen nopeimmin loppunmyyty konsertti sekä yhtyeen että Suomen historiassa. Valtavan suosion ja kysynnän vuoksi yhtyeelle järjestettiin lisäkonsertti Hartwall-areenalle toukokuun 27. päivälle. Lisäkonsertin liput myytiin loppuun yhdeksässä minuutissa. Kiertueen aikana Kissin oli määrä esiintyä myös Serbiassa, mutta yhtye perui konsertin vedoten maan poliittiseen tilanteeseen.Sony Music Entertainment ja sen japanilainen tytäryhtiö DefStar Records julkaisivat elokuussa Japanissa albumin Jigoku-Retsuden – New Recordings Best, joka koostui yhtyeen uudelleen äänittämistä vanhoista kappaleista. Albumista julkaistiin myös erikoispainos, joka sisälsi DVD-formaatissa Kissin vuonna 1977 Japanin Budokanissa taltioiman konsertin. Universal Music julkaisi Japanissa vuoden 2008 kuluessa rajoitettuina erikoisjulkaisuina myös yhdentoista Kiss-albumin laajuisen kokoelmaboksin Unmasked Box Set ja kymmenen albumia sisältäneen boksin Destroyer Box Set.
Lokakuussa 2008 Kiss julkaisi neljä levyä sisältävän kokoelma-albumin Ikons. Loppuvuodesta yhtye ilmoitti työstävänsä uutta studioalbumia, jonka tuottaa Paul Stanley. Yhtye julkaisi elokuussa 2009 verkkosivustollaan tulevan albumin ensimmäisen singlen ”Modern Day Delilah”. Nimen Sonic Boom saanut, Kissin 19. studioalbumi julkaistiin lopulta vuoden 2009 lokakuussa. Se debytoi Yhdysvalloissa albumilistan kakkosena, mikä on yhtyeen uran paras listasijoitus Yhdysvalloissa. Sonic Boom myi julkaisuvuonnaan Yhdysvalloissa yhteensä 237 627 kappaletta. ”Modern Day Delilah” -single puolestaan kipusi Mainstream Rock -listan sijalle 50, ja sitä seurasi vielä kaksi muuta singleä: joulukuussa ”Say Yeah”, ja kesäkuussa 2010 ”Never Enough”. Sonic Boom sai positiivisen vastaanoton sekä kriitikoiden että fanien keskuudessa, ja albumi ylsi kymmenen parhaan joukkoon Ruotsissa (3.), Norjassa (2.), Saksassa (4.), Itävallassa (6.) ja Suomessa (7.).Vuonna 2009 Kiss oli ehdolla ensimmäistä kertaa urallaan Rock and Roll Hall of Fameen, mutta yhtye ei tullut valituksi.
Sonic Boomin tiimoilta Kiss aloitti Euroopassa Sonic Boom Over Europe Tour: From the Beginning to the Boom -kiertueen, joka käynnistyi Sheffieldistä ja pysähtyi myös Suomessa vuoden 2010 kesäkuussa, kun yhtye konsertoi Tampereen Sauna Open Air -festivaalin pääesiintyjänä. Yhdysvalloissa Kiss toteutti Sonic Boom -albumia markkinoineen The Hottest Show on Earth -kiertueen vuosina 2010–2011.
Kesän 2012 aikana Kiss kiersi Pohjois-Amerikassa yhdessä Mötley Crüen kanssa The Tour -kiertueen merkeissä. Heinäkuussa yhtye debytoi uuden singlensä ”Hell or Hallelujah”.Järjestyksessään 20. Kiss-albumi Monster näki päivänvalon vuoden 2012 lokakuussa. Se debytoi Yhdysvalloissa albumilistan kolmantena ja Suomessa sijalla kahdeksan. Monster, jonka oli Sonic Boomin tavoin tuottanut jälleen Paul Stanley, sai osakseen positiivisen vastaanoton ja hyviä arvioita. Albumin myötä Kiss aloitti mittavan Monster Tour -maailmankiertueen, joka käynnistyi marraskuussa Buenos Airesin River Plate -stadionilta. Kiertueen rantautuessa Euroopan mantereelle yhtye otti käyttöönsä uuden The Spider -lavarakennelmansa, ja konsertoi myös Suomessa Helsingin Hartwall-areenalla kesäkuussa 2013.Vuoden 2013 joulukuussa Rock and Roll Hall of Fame ilmoitti, että Kiss aateloitaisiin sen jäseneksi tulevana keväänä. Kiss oli aiemmin voittanut Rock and Roll Hall of Famen järjestämän yleisöäänestyksen yli 17 prosentin äänimäärällä jättäen taakseen muun muassa Nirvanan ja Deep Purplen. Yhtyeen valinnan myötä syntyi myös huhu, jonka mukaan Kiss soittaisi alkuperäisellä kokoonpanollaan aateloimisseremoniassaan. Gene Simmons ilmoitti Rolling Stonen haastattelussa olevansa valmis nousemaan lavalle yhdessä muun alkuperäisen kokoonpanon kanssa, ja alkuperäinen soolokitaristi Ace Frehley kommentoi ajatuksen olevan ”loistava”. Paul Stanley kirjoitti Twitterissä keskustelleensa alkuperäisen rumpali Peter Crissin kanssa yhdessä esiintymisestä. Kiss ei lopulta kuitenkaan soittanut tilaisuudessa lainkaan, mutta alkuperäinen nelikko nousi kuitenkin yhdessä yleisön eteen ensimmäisen kerran sitten vuoden 2000. Taustalla vaikutti Rock and Roll Hall of Famen päätös jakaa tunnustus ainoastaan yhtyeen alkuperäiselle kokoonpanolle. Erityisesti Paul Stanley ja Gene Simmons arvostelivat Rock and Roll Hall of Famea julkisesti päätöksen tiimoilta. Juhlatilaisuus järjestettiin Brooklynissä yhtyeen kotikaupunki New York Cityssa, ja tilaisuuden esipuheen yhtyeelle piti Tom Morello. 
Kiss konsertoi vuoden 2014 tammikuussa Los Angelesin Dodger Stadiumilla NHL-liigan ulkoilmaottelussa, jossa pelasivat Anaheim Ducks ja Los Angeles Kings. Yhtye teki kesän 2014 aikana Pohjois-Amerikassa yhteisen kiertueen Def Leppardin kanssa, ja julkaisi myös koko tuotantonsa uudelleen vinyylilevyformaatissa.
Recording Industry Association of America ilmoitti vuoden 2015 syyskuussa, että Kiss oli saavuttanut uransa 30. kultalevyn Yhdysvalloissa. Täten Kiss on eniten kultalevyjä RIAA:n yli 60-vuotisen historian aikana saavuttanut yhdysvaltalainen yhtye. Kesäksi 2016 Kiss suuntasi jälleen kiertueelle. Freedom to Rock Tour vei yhtyeen kaupunkeihin ja pienimpiin esiintymispaikkoihin, joissa se oli harvemmin vieraillut. Vuosina 2017–2018 yhtye teki jälleen maailmankiertueen, Kissworld Tour, joka toi yhtyeen konsertoimaan myös Helsingin Hartwall-areenalle toukokuussa 2017.
Kiss herätti jo uransa alussa huomiota paitsi omaleimaisen ulkoasunsa johdosta. Yhtyeen jäsenten kasvomeikki, nahka- ja elastaaniasuihin pukeutuminen sekä korkeiden platform-kenkien käyttäminen poikkesi huomattavasti muista ajan yhtyeistä. Kasvomeikkien ja esiintymisasujen tarkoitus oli salata yhtyeen jäsenten henkilöllisyys ja korostaa yhtyeen sarjakuvamaista ja myyttistä olemusta. Neljän alkuperäisen jäsenen luomia ja käyttämiä lavahahmoja olivat The Starchild (suom. Tähtilapsi, laulaja-kitaristi Paul Stanley), The Demon (suom. Demoni, laulaja-basisti Gene Simmons), The Spaceman (suom. Avaruusmies, kitaristi Ace Frehley) ja The Catman (suom. Kissamies, rumpali Peter Criss). Yhtyeessä vuosina 1980–1991 soittaneen rumpali Eric Carrin lavahahmo oli The Fox (suom. Kettu), ja vuosina 1982–1984 soittaneen kitaristi Vinnie Vincentin hahmo The Warrior (suom. Soturi). 2000-luvulla kitaristi Tommy Thayer ja rumpali Eric Singer ovat esiintyneet Ace Frehleyn ja Peter Crissin lavahahmoina, mikä on jakanut mielipiteitä ja herättänyt erimielisyyksiä etenkin yhtyeen vannoutuneimpien fanien keskuudessa.
Näyttävänä live-esiintyjänä tunnetun Kissin konserteista on käytetty muun muassa nimitystä ”rockin Cirque du Soleil”. Yhtyeen konsertteja, joiden olennaisen osan muodostavat muun muassa ennalta suunniteltu koreografia ja runsas pyrotekniikka, on kehuttu maailman näyttävimmiksi. Jo uransa ensimmäisinä vuosina yhtyeellä oli lavalla käytössään suuri valoista rakennettu Kiss-logo, sekä myöhemmin erilaisia hydraulisia nostimia. 1990- ja 2000-luvulla yhtye on hyödyntänyt konserteissaan myös esimerkiksi 3D-grafiikkaa.
Jokainen Kiss-konsertti käynnistyy, kun yhtye kuulutetaan lavalle sanoin ”You wanted the best, you got the best. The hottest band in the world: Kiss!” (suom. Halusitte parasta, saitte parhaan. Maailman kuumin yhtye: Kiss!). Vuosina 1974–1976, ennen kuin Kiss oli konsertoinut kotimaansa ulkopuolella, kuulutus oli hieman vaatimattomampi: sen mukaan Kiss oli vain ”maan kuumin yhtye” (engl. ”hottest band in the land”). Yhtyeen uran alussa kuulutuksen tekeminen oli lähinnä roudareille tai yhtyeen jäsenten turvamiehille uskottu tehtävä, mutta myöhempinä vuosina käytössä on ollut myös nauhoite. 
Laulaja-basisti Gene Simmonsilla lienee Kissin jäsenistä näkyvin osa yhtyeen lavaesiintymisessä. Kiss-konserttien aikana Simmonsin The Demon -hahmon show-elementtejä ovat esimerkiksi veren sylkeminen, tulen puhaltaminen ja lavarakenteisiin kiinnitettyjen vaijereiden varassa lentäminen. Kauhuelokuvien ja sarjakuvien ihailijana tunnettu Simmons keksi ajatuksen veren sylkemisestä lavalla Dracula-hahmosta: tarkoitus oli toistaa lavalla Dracula-elokuvien kohtaus, jossa Dracula puraisi uhriaan ja sen jälkeen virnuili suu veressä. Tulen puhaltaminen päätyi Simmonsin ohjelmanumeroksi, koska kukaan muu yhtyeen jäsenistä ei suostunut ottamaan tehtävää itselleen. Simmons harjoitteli tulen puhaltamista yhtyeen manageri Bill Aucoinin palkkaaman taikurin kanssa. Puhaltaessaan tulta Simmons ottaa suuhunsa pienen annoksen lamppuöljyä, nostaa palavan soihdun kasvojensa korkeudelle ja sylkäisee lamppuöljyn suustaan palavaan liekkiin.
Soolokitaristi Ace Frehley kehitti savuava kitara -efektinsä ostettuaan pilailupuodista savupommeja ja ilotulitteita pyrkimyksenään sisällyttää ne osaksi yhtyeen lavaesiintymistä. Frehley laittoi savupommit kitaransa sisään, mutta hänen Gibson Les Paul -kitaransa rakenne aiheutti ongelmia tempun toteuttamisen yhteydessä: kitaran ilmatiiviin peitelevyn vuoksi savu pääsi purkautumaan ulos ainoastaan kitaran mikrofoneille johtavan kanavan kautta. Kitarasoolonsa aikana Frehley sytytti savupommien sytytyslangan, ja savu purkautui ulos kitaran mikrofoneista. Näyttävyydestään huolimatta tempulla oli myös haittavaikutuksensa, sillä se osittain pilasi kitaran laitteiston. Ajoittain efektin epäonnistuminen aiheutti Frehleyn käsiin ja jalkoihin myös palovammoja, minkä vuoksi hän jätti savupommien käytön hetkellisesti, kunnes pystyisi kehittämään efektin käytännöllisemmäksi. Myöhemmin Frehley asensi kitaraansa erikoisvalmisteiset mikrofonit ja juotti kytkennän, joka sytytti savupommin automaattisesti. Myöhemmin Frehley on muun muassa ampunut kitarastaan raketteja ja kiinnittänyt kitaransa lapaan pyöriviä, kipinöitä suihkuavia ilotulitteita. 2000-luvulla myös Tommy Thayer on hyödyntänyt Frehleyn luomia efektejä yhtyeen konserteissa.
Yhtyeen rumpaleiden lavaesiintymisen keskeisin elementti on ollut useimmiten rumpusoolon aikana nouseva rumpukoroke. Uransa alussa yhtyeellä ei ollut käytössään hydraulisia nostimia, joten roudarit nostivat rumpali Peter Crissin rumpukorokkeen kahden ja puolen metrin korkeudelle ketjuin ja lihasvoimin. Kuten savuava kitara, myös nouseva rumpukoroke oli ajoittain vaikea toteuttaa: toisinaan roudarit eivät saaneet nostettua rumpukoroketta ylös tasaisesti, minkä vuoksi rumpusetti saattoi liukua korokkeen päällä hallitsemattomasti, ja toisinaan koroke saattoi pudota kesken nousun takaisin alas. Kun Kiss otti hydrauliset nostimet käyttöönsä 1970-luvun puolivaiheilla, oli rumpukoroke mahdollista nostaa turvallisesti yhä ylemmäs. Yhtyeessä vuosina 1980–1991 soittaneen Eric Carrin rumpusetti rakennettiin liikkuvan, panssarivaunua muistuttavan korokkeen päälle, joka rumpusoolon aikana liikkui ja ampui tulta. Unmasked Tour -kiertueella Carrin rumpukoroke oli varusteltu pyrotekniikalla. 2000-luvulla rumpali Eric Singerillä on ollut rumpusoolonsa lopuksi mukanaan kipinöitä suihkuava sinko.
Kiss otti vuonna 1977 käyttöönsä silloisen rumpalinsa Peter Crissin rumpusettiä mukailevan nostimen, jonka avulla myös muu yhtye pystyttiin nostamaan lavalla useiden metrien korkeuteen. Yhtye on sittemmin käyttänyt nostimia myös konserttiensa aloituksessa: useimmiten Kiss saapuu konserteissaan lavalle katosta laskettavan nostimen varassa. Vuoden 2013 Monster Tour -kiertueella yhtyeen lavarakennelma oli nimeltään The Spider: Kiss saapui lavalle hämähäkin muotoisen mekaanisen lavarakennelman päällä. Yhtyeellä oli käytössään myös rakennelma, joiden avulla jäsenten oli mahdollista siirtyä esiintymään ilmaan yleisön yläpuolelle.
Kiss on uransa aikana tullut tunnetuksi runsaasta oheistuotetarjonnastaan, joka on laajempi kuin millään muulla yhtyeellä tai ryhmällä. Yhtyeen on sanottu lisensoineen vuosien mittaan yli 3 000 erilaista tuotetta lounaslaatikoista sarjakuviin, toimintafiguureihin ja kondomeihin, minkä johdosta yhtyeen brändi on käytännössä miljardien dollarin arvoinen. Erikoisimpia Kiss-oheistuotteita ovat muun muassa ruumisarkku Kiss Kasket, jollaisessa muun muassa Pantera-yhtyeen kitaristi Dimebag Darrell ja rumpali Vinnie Paul on haudattu.Laulaja-basisti Gene Simmonsin on sanottu olleen oheistuotteiden saralla yhtyeen jäsenistä kunnianhimoisin ja toimeliain, ja hän on saanut markkinointiratkaisuistaan osakseen myös kielteistä huomiota ja kommentteja. Teoksessaan Sex Money Kiss Simmons on kommentoinut oheistuotemäärää seuraavasti: ”Mielestäni on siistiä nähdä kasvoni lounaslaatikossa. Se on hauskaa. Teen tätä itseni takia. Sinun ei ole pakko ostaa sitä.”
Yhtyeen oheistuotteista on muodostunut suosittuja keräilyesineitä, ja etenkin 1970-luvun Kiss-oheistuotteilla, kuten lounaslaatikoilla ja vuoden 1977 alkuperäisillä toimintafiguureilla on merkittävää rahallista arvoa. Yhtyeen jäsenistä valmistetut figuurit olivat jo 1970- ja 1980-luvulla erityisen suosittuja leluja, ja niiden suosio kasvoi entisestään 1990-luvun lopussa Alive/Worldwide Tour- ja Psycho Circus Tour -kiertueiden myötä valmistettujen uusien figuurien myötä. Kiss-aiheisista sarjakuvista tunnetuin, rahallisesti arvokkain ja keräilijöiden keskuudessa halutuin julkaisu on Marvel Comics -kustantamon vuoden 1977 sarjakuva, jonka painomusteeseen sekoitettiin julkisuustempauksena pieni määrä yhtyeen alkuperäisjäsenten omaa verta. Myös 1970-luvun alkuperäinen Kiss-flipperi on keräilyharvinaisuus. Alun perin flipperiä valmistettiin 17 000 yksilöä vuonna 1979, ja vuonna 2011 sen myyntihinta eBay-sivustolla oli jopa 25 000 dollaria.Kiss on päätynyt myös videopeleihin: vuonna 2000 julkaistiin Kiss-aiheiseen fantasiamaailmaan sijoittuva ensimmäisen persoonan ammuntapeli Kiss: Psycho Circus – The Nightmare Child, ja vuonna 2001 flipperiaiheinen PlayStation-peli Kiss Pinball. Yhtye on myös mukana rullalautailupelissä Tony Hawk’s Underground: eräs pelin kenttä on nimetty yhtyeen Hotter Than Hell -albumin mukaan, Gene Simmons on yksi pelin pelattavista hahmoista, ja pelin soundtrackilla on mukana yhtyeen kappaleet ”Lick It Up”, ”Rock and Roll All Nite” ja ”God of Thunder”.
Laulaja-kitaristi Paul Stanleyn ja Gene Simmonsin omistama arena football -joukkue Los Angeles Kiss pelasi Arena Football League -sarjassa vuosina 2014–2016.
Kissin virallinen fanijärjestö on nimeltään Kiss Army, jonka perustivat Bill Starkey ja Jay Evans vuonna 1975 Indianan Terre Hautessa. Kiss Army sai alkunsa tammikuussa 1975, kun Starkey ja Evans yrittivät saada Terre Hauten paikallisen radioasema WVTS:n soittamaan yhtyeen kappaleita. Kaksikko otti asemaan yhteyttä useita kertoja, mutta WVTS ei suostunut kuitenkaan soittamaan Kissin kappaleita. Starkey ja Evans alkoivat lähetellä asemalle kirjeitä, joissa he kutsuivat itseään ”Kiss-armeijaksi” (engl. Kiss Army). Vuoden 1975 heinäkuuhun mennessä WVTS oli jo alkanut soittamaan Kissin musiikkia ja myös maininnut Kiss Armyn usein nimeltä. Pian kanavaa kuunnelleet Kiss-fanit alkoivat ottaa asemaan yhteyttä tiedustellen, miten he voisivat liittyä Kiss Armyn jäseniksi.Kiss Armyn on sanottu olevan maailman uskollisin fanijärjestö, ja sen jäsenmäärä kasvaa yhä. Kiss Army on järjestönä maailmanlaajuinen: sillä on lukemattomia maakohtaisia jaostoja. Myös Suomessa on oma aktiivinen kannattajajaosto, Kiss Army Finland. Suomen Kiss Armyn perusti ensimmäisen kerran 1990-luvulla Tomi Putaansuu, joka ei kuitenkaan ole enää mukana sen toiminnassa. Alkuperäinen yhdistys lopetti toimintansa muutaman vuoden jälkeen, mutta aloitti toimintansa uudelleen vuonna 2005 ja rekisteröityi virallisesti yhdistykseksi vuonna 2008.
Kiss Army -logon on suunnitellut Vincent DiGerlando vuonna 1976 Kiss-manageri Bill Aucoinin pyynnöstä. Yhtye julkaisi albumiensa oheisliitteenä 1970-luvulla lomakkeita, joiden avulla levyn ostanut henkilö saattoi liittyä järjestön jäseneksi. Ensimmäisen kerran liittymislomake oli mukana vuoden 1976 albumin Destroyer liitteenä.
Kissin innoittajina ovat toimineet muun muassa 1960- ja 1970-luvun shock rock -yhtye/artisti Alice Cooper, New York Dolls, Elvis Presley, The Who, Rolling Stones, Led Zeppelin sekä Simmonsin mukaan yhtenä suurimmista vaikuttajista Slade.Kiss on ollut monen kuuluisan artistin ja yhtyeen esikuva. Ulkomaalaisista yhtyeistä Kiss-vaikutteita ovat saaneet muun muassa X Japan, Dokken, Faster Pussycat, Guns N’ Roses, Mötley Crüe, Iron Maiden, Pantera, Poison, Ratt, Skid Row, Slipknot, Van Halen, Black Veil Brides ja Warrant. Kissin esikuvakseen eri haastatteluissa tunnustaneita artisteja on myös pitkä liuta: muun muassa Sebastian Bach, Mr. Lordi, Slash, Scott Ian, Gilby Clarke, Tommy Lee, Bret Michaels ja Rob Zombie.Kiss on auttanut myös monia yhtyeitä urallaan eteenpäin ottamalla nämä kiertueilleen lämmittelijöiksi. Kissin tunnetuimpia lämmittelijöitä ovat olleet Iron Maiden, Van Halen, Mötley Crüe, Accept, AC/DC ja Bon Jovi.Kissin esikuvakseen tunnustaneista tunnetuimpia suomalaisia yhtyeitä ovat Lordin lisäksi HIM, Thunderstone ja The 69 Eyes. Suomalaisista tunnetuin Kiss-fani lienee Lordi-yhtyeen Tomi Putaansuu. Hän on myös myöntänyt oman yhtyeensä saaneen runsaasti vaikutteita Kissiltä, muun muassa platform-kengät, maskit ja näyttävä pyrotekniikka.Kiss, Aerosmith, Led Zeppelin ja Queen tekivät kymmenilletuhansille katsojille tarkoitetuista stadion- ja urheiluhalliesiintymisistä tavallisia jo 1970-luvulla. Tätä perinnettä ovat jatkaneet 1980-, 1990- ja 2000-luvuilla suurille yleisöjoukoille esiintyneet Bruce Springsteen, Rolling Stones ja U2. Parhaimmillaan Kiss on esiintynyt jopa 200 000 katsojalle, Brasilian Rio de Janeirossa.Kiss sai oman tähden Hollywood Walk of Fame -kadun muusikoille varattuun osaan 11. elokuuta 1999. Clevelandissä Ohiossa sijaitsevan Rock and Roll Hall of Famen jäseneksi Kiss pääsi vuonna 2014.
Kiss on historian kolmanneksi menestynein yhtye kultalevyjen määrissä mitattuna (24). Ainoastaan The Beatles ja Rolling Stones ovat keränneet Yhdysvalloissa enemmän kultalevyjä. Lisäksi yhtyeen 28 albumista peräti 26 on myynyt joko kultaa, platinaa tai multiplatinaa. Ainoastaan The Beatles on pystynyt parempaan.Kiss on myynyt myös Detroitin Tiger Stadiumin 40 000 katsomopaikkaa loppuun ennätyksellisen nopeasti, jopa 47 minuutissa. Yhtyeen reunion-kiertue vuodelta 1996 on yhä yksi maailman tuottoisimmista kiertueista. Vuonna 2007 julkaistu KISS-sarjakuva KISS 4K on maailman suurin sarjakuva.Keväällä 2008 Kiss myi Suomessa yli 13 000-paikkaisen Hartwall-areenan loppuun kuudessa minuutissa, joka on kaikkien aikojen ennätysaika Suomessa yhdessä Rammsteinin vuoden 2010 järjestämän konsertin lippujen loppuunmyyntiajan kanssa. Suuren kysynnän vuoksi Kissille järjestettiin Hartwall-areenalle toinenkin konsertti. Myös se myytiin yhdeksässä minuutissa loppuun ja se on Euroopan ennätys.
Alla listattuna esiintymispaikka ja -aika sekä kiertue, jonka aikana yhtye vieraili Suomessa.
Sauna Open Air, Tampere (10. kesäkuuta 2010, Sonic Boom Over Europe Tour: From the Beginning to the Boom)
Leaf, David & Sharp, Ken: Kiss: maskin takaa – virallinen historiikki. (KISS: Behind the Mask – The Official Authorized Biography, 2003.) Suomentanut Ilkka Salmenpohja.  Helsinki: Like, 2004.  ISBN 952-471-401-9.   
Gooch, Curt ja Suhs, Jeff: Kiss Alive Forever: The Complete Touring History.    Billboard Books, 2002.  ISBN 0-609-81028-6.   (englanniksi)
Gebert, Gordon G.G. ja McAdams, Bob: Kiss & Tell.    Pitbull Publishing, 1997.  ISBN 0-9658794-0-2.   (englanniksi)
Simmons, Gene: Kiss and Make-Up.    Crown, 2001.  ISBN 0-609-60855-X.   (englanniksi)
Simmons, Gene, Stanley, Paul ja Abbott, Waring: Kiss: The Early Years.    Three Rivers Press, 2002.  ISBN 0-609-81028-6.   (englanniksi)
