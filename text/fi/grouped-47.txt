
Johannisburgin linna (saks. Schloss Johannisburg) on linna Aschaffenburgin kaupungissa, Baijerin osavaltiossa, Saksassa. Se edustaa arkkitehtuurilliselta tyylisuunnaltaan renessanssia. Sen rakennustyöt aloitettiin vuonna 1605, ja ne saatiin päätökseen vuonna 1614.
Linnan suunnittelusta vastasi saksalainen arkkitehti Georg Ridinger. Julkisivumateriaalina on käytetty punaista hiekkakiveä. Vuoteen 1803 asti linna toimi Mainzin arkkipiispojen ja vaaliruhtinaiden toisena virallisena residenssinä. Nykyisin linnassa on muun muassa museo ja taidegalleria.
John Adams (30. lokakuuta (J: 19. lokakuuta) 1735 Braintree, Massachusetts – 4. heinäkuuta 1826 Quincy, Massachusetts) oli yksi Yhdysvaltain itsenäisyyden johtavista kannattajista vapaussodan aikana ja Yhdysvaltain toinen presidentti vuosina 1797–1801. Tätä ennen Adams toimi kaksi kautta Yhdysvaltain ensimmäisenä varapresidenttinä sekä Yhdysvaltain ensimmäisenä Ison-Britannian ja Alankomaiden suurlähettiläänä.John Adamsin poika John Quincy Adams toimi Yhdysvaltain kuudentena presidenttinä 1825–1829.
Adamsin suku oli alkujaan Englannin Devonshirestä. John Adamsin esi-isä Henry Adams sai vuonna 1636 haltuunsa maa-alueen Massachusettsista ja muutti sinne. John Adams syntyi Braintreessä (myöhemmin omaksi kaupungikseen lohkaistun Quincyn alueella) Massachusettsissa 30. lokakuuta 1735. Hän oli John ja Susanna Boylston Adamsin kolmesta pojasta vanhin. Isä John toimi maanviljelijänä, kengäntekijänä, paikallisen seurakunnan diakonina ja kaupungin virkamiehenä. Amerikan vallankumouksen keskeisiin hahmoihin kuulunut Samuel Adams oli John Adamsin pikkuserkku.Ahkerana opiskelijana Adams valmistui Harvard Collegesta vuonna vuonna 1755. Tämän jälkeen hän opetti koulussa useita vuosia ja opiskeli samalla lakia Worcesterissa, Massachusettsissa. Adams aloitti lakimiehenä vuonna 1758 ja hänestä tuli yksi Bostonin merkittävimmistä asianajajista. Vuonna 1764 Adams meni naimisiin Abigail Smithin (1744–1818) kanssa. He saivat yhteensä kuusi lasta.
Maaliskuussa 1765 Ison-Britannian parlamentti sääti leimaverolain, jonka mukaan siirtomaissa tuli kaikessa painettussa materiaalissa käyttää Lontoossa leimattua paperia. Marraskuussa 1765 voimaan tulleen erityisveron syynä oli emämaan velkaantuminen seitsenvuotisen sodan jälkeen. Adamsin mielestä Britannian hallitus ei enää ajanut siirtomaansa etuja, kun se sääti uusia verolakeja ja lisäsi ulkomaantulleja. Adams julkaisi nimettömänä neljä julkaisua, joissa hän ei niinkään vastustanut leimaveroa, vaan toi esille ajatuksen Amerikan vapaudesta jo pitkään syntyneenä oikeutena sekä Britannian lainsäädännössä että amerikkalaisten sukupolvien rohkeuden ja uhrauksien kautta.Syyskuussa 1765 Braintreen kaupunki hyväksyi Adamsin laatiman Braintreen ohjeen, jolla kaupunki määräsi edustajansa Massachusettsin parlamentissa vastustamaan leimaveron käyttöönottoa. Vastustuksen perusteena oli se, että laki oli määrätty osavaltiolle Ison-Britannian parlamentissa ilman osavaltion edustusta ja sen suostumusta. Ohjeistuksen omi nopeasti neljäkymmentä muutakin kaupunkia.
5. maaliskuuta 1770 brittisotilaat ampuivat viisi yhdysvaltalaista siviiliä, kun he 300–400 hengen väkijoukolla uhkasivat sotilaita heittämällä heitä lumipalloilla ja muilla esineillä. Brittisotilaille oli vaikea saada puolustusasianajajaa, mutta Adams halusi taata heille reilun oikeudenkäynnin ja ryhtyi miesten puolustusasianajajaksi kahden avustajan kanssa. Oikeudenkäynnissä Adams pystyi vakuuttamaan oikeudelle sotilaiden toimineen itsepuolustukseksi ollessaan väkijoukon uhkaamana. Ensimmäisessä oikeudenkäynnissä syytettynä ollut brittijoukkojen kapteeni Thomas Preston vapautettiin ja toisessa oikeudenkäynnissä syytettyinä olleista kahdeksasta miehestä vain kaksi sotilasta tuomittiin taposta vähäiseen rangaistukseen.
Syksyllä 1774 Adams osallistui ensimmäiseen mannermaakongressiin yhtenä Massachusettsin edustajista. Tuolloin matka Braintreestä Pennsylvaniaan kesti kolme viikkoa.Osallistuessaan toiseen mannermaakongressiin keväästä 1775 alkaen, Adams ehdotti siirtokuntien armeijan johtajaksi virginialaista George Washingtonia juuri alkaneessa vapaussodassa. Myöhemmin Adams johti sotakomiteaa, joka pyrki saamaan Washingtonin johtamalle armeijalle asetarvikkeita, lääkkeitä sekä täydennysjoukkoja.4. heinäkuuta 1776 hyväksyttiin Thomas Jeffersonin laatima Yhdysvaltain itsenäisyysjulistus, jonka laatineessa komiteassa myös John Adams toimi muun muassa Benjamin Franklinin ohella.
Vuonna 1778 Adams lähetettiin Pariisiin hankkimaan Yhdysvalloille tukea ranskalaisilta. Seuraavana vuonna hän palasi Yhdysvaltoihin muotoilemaan Massachusettsin osavaltion omaa perustuslakia.Marraskuussa 1779 Adams palasi takaisin Eurooppaan diplomaattitehtävissä ja sai yhdessä John Jayn ja Benjamin Franklinin kanssa solmittua vuonna 1783 Pariisin rauhansopimuksen, joka lopetti sotatoimet brittien ja Amerikan siirtokuntien välillä..
Adams toimi myös samanaikaisesti Hollannissa, jossa hän neuvotteli Yhdysvalloille kahden miljoonan dollarin lainan. Hollannin provinssit tunnustivat huhtikuussa 1782 Yhdysvaltojen itsenäisyyden ja Adams otettiin vastaan Yhdysvaltain suurlähettiläänä.Sotatoimien loputtua Adams nimettiin Yhdysvaltojen ensimmäiseksi Ison-Britannian suurlähettilääksi vuonna 1785. Hän toimi tässä virassa hän toimi vuoteen 1788 ja palasi sitten takaisin Yhdysvaltoihin.
Yhdysvalloissa Adams osallistui valitsijamieskokoukseen, jossa vapaussodan kenraali George Washington äänestettiin yksimielisesti Yhdysvaltain ensimmäiseksi presidentiksi. Adams valittiin samalla varapresidentiksi. Varapresidentin rooli oli Adamsin aikaan lähinnä seremoniallinen.Varapresidentin tehtäviin kuului ja kuuluu senaatin puheenjohtajana toimiminen (engl. president). Koska nuoren liittovaltion johtomiehet olivat tasavaltalaisia keskellä epäileväistä monarkistista maailmaa, päättivät he myös yrittää tehdä hyvän vaikutuksen. Erityisesti vuosia Euroopan hoveissa oleskellut Adams kiinnitti huomiota arvokkaisiin nimityksiin ja muodollisuuksiin, joskus huvittavuuteen asti. Adams kysyi senaattoreilta: "Kun presidentti tulee senaattiin, mikä minä silloin olen? Eihän minua voi silloin sanoa presidentiksi. Haluan, että herrat ajattelevat, mikä minä silloin olen." Pennsylvanian senaattori William Maclay kertoi myöhemmin havainneensa siinä tilanteessa "kasvojensa epäpyhien lihasten asettautuvan naurulle soveliaaseen asentoon". Hieman pyylevä Adams sai pian senaattorien parissa epävirallisen arvonimen "Hänen Pyöreytensä".
George Washingtonin jätettyä presidentinvirkansa toisen kautensa jälkeen, äänestettiin Adams Yhdysvaltain toiseksi presidentiksi Thomas Jeffersonin tullessa varapresidentiksi. Adams astui virkaansa 4. maaliskuuta 1797.Adamsin presidenttikauden ensimmäinen suuri päätös koski Ranskan ja Ison-Britannian välistä sotaa. Siinä missä Adamsin edeltäjänä toiminut Washington oli pitänyt Yhdysvaltain puolueettomana ja poissa sodasta, Adams päätti lähettää valtuuskunnan Ranskaan turvaamaan Yhdysvaltain kaupankäynnin maan kanssa. Ranska kuitenkin kieltäytyi vastaanottamasta valtuuskuntaa. Maan silloinen ulkoministeri Talleyrand vaati itselleen lahjusta ennen kuin olisi suostunut tekemään sopimusta. Adams kieltäytyi lahjusten antamisesta ja tapauksen tultua julki se nosti Adamsin suosiota huimasti. Skandaalin takia Ranska ja Yhdysvallat ajautuivat lyhyeen merisotaan vuosiksi 1798–1800.Adamsin suosio romahti, kun hän ajoi yhdessä puolueensa kanssa läpi Alien and Sedition Acts -nimisen lakimuutoksen Ranskan kanssa käydyn sodan aikana. Lakimuutos antoi presidentille oikeuden karkottaa Yhdysvaltoihin muuttanut henkilö, mikäli henkilön kotimaa oli sodassa Yhdysvaltojen kanssa. Lisäksi laki kielsi sanomalehtiä julkaisemasta hallitusta kritisoivia kirjoituksia. Vaikka lakia ei koskaan laitettu käytäntöön, useat yhdysvaltalaiset Thomas Jefferson mukaan lukien, kritisoivat ehdotusta voimakkaasti, sillä heidän mukaansa se rikkoi Yhdysvaltain perustuslaissa määriteltyä sananvapautta. Tämä oli myös yksi syy sille, miksi Adams hävisi vuonna 1800 pidetyt vaalit juuri Jeffersonille.
Hävittyään presidentinvaaleissa Jeffersonille Adams vetäytyi kotikaupunkiinsa Quincyyn. Hän alkoi kirjoittaa ahkerasti erilaisia kolumneja, kirjoja ja kirjeitä. Vuonna 1812 hän aloitti kirjeenvaihdon entisen vastustajansa Thomas Jeffersonin kanssa. Kirjeenvaihto jatkui aktiivisena miesten kuolemaan saakka.John Adamsin vaimo Abigail kuoli vuonna 1818, mutta John itse eli vielä tarpeeksi pitkään nähdäkseen poikansa John Quincy Adamsin nousevan Yhdysvaltain kuudenneksi presidentiksi vuonna 1824. John Adams kuoli 4. heinäkuuta 1826, Yhdysvaltain itsenäisyysjulistuksen 50. vuotispäivänä. Hänen viimeisten sanojen kerrotaan olleen "Thomas Jefferson still survives" (suom. Thomas Jefferson elää yhä). Adams ei tiennyt, että myös Jefferson oli kuollut aiemmin samana päivänä.
 Kuvia tai muita tiedostoja aiheesta John Adams Wikimedia Commonsissa Sitaatteja aiheesta John Adams Wikisitaateissa
Joseph J. Ellis: John Adams (englanniksi) Encyclopædia Britannica Online Academic Edition
John Balliol (n. 1249 – 25. marraskuuta 1314) oli skottien kuningas 1292–1296. Hän nousi kuninkaaksi, kun Skotlannissa etsittiin vallanperijää Margaretin kuoleman jälkeen. Englannin kuningas Edvard I valitsi Balliolin kuninkaaksi vuonna 1292, mutta tämä joutui antamaan vasallinvalan Edvardille. Skottiaateliset nostivat Skotlannin hallitsijaksi 12-jäsenisen neuvoston, joka teki päätöksensä Balliolin nimissä. Se solmi muun muassa Ranskan Filip IV:n kanssa Auld Alliance -liiton. John Balliol rikkoi liittonsa Edvardin kanssa huhtikuussa 1296. Tämän seurauksena Edvard valloitti Skotlannin ja otti kruunun pois Balliolilta, joka vietiin Lontoon Toweriin vankeuteen. Viimeiset vuotensa John Balliol eli Ranskassa.
John Balliolin syntymäaikaa ei tiedetä, mutta todennäköisesti hän syntyi vuosien 1248–1250 välisenä aikana. Hänen vanhempansa olivat John de Balliol ja Dervorguilla. Äitinsä kautta hän oli Skotlannin kuninkaan Vilhelm Leijonan veljen Huntingdonin jaarlin Davidin jälkeläinen. Balliolin suvulla oli maita Ranskassa, Pohjois-Englannissa ja Gallowayssa.
Aleksanteri III:n kuoltua vuonna 1286 Skotlannin kruunu meni hänen lapsenlapselleen, nuorelle Margaretille, sillä Aleksanterin kaikki kolme lasta olivat kuolleet ennen häntä. Margaret kuoli kuitenkin Orkneysaarilla matkallaan Norjasta Skotlantiin. Margaretin seuraajasta alkoi tämän jälkeen kiista, ja noin kymmenen aatelista pyrki saamaan kruunun. Vahvimpia ehdokkaita olivat John Balliol, John Hastings ja Robert Bruce, jotka olivat kaikki Huntingdonin jaarlin jälkeläisiä ja kuuluivat näin kuningas David I:n sukuperään.Skottiaateliset eivät osanneet päättää Margaretin seuraajaa ja kutsuivat siksi Englannin kuninkaan Edvard I:n nimeämään Skotlannin uuden kuninkaan. Ensimmäisten Margaretin kuolemaa koskevien huhujen saavuttua Skotlantiin lokakuussa 1290 normannisukuinen piispa William Fraser oli kirjoittanut Edvardille, että tämän pitäisi tulla Skotlantiin säilyttämään rauhan ja määrittämään henkilön, jonka oikeus kruunuun oli vahvin. Samalla Fraser oli viitannut John Ballioliin mukautuvana ja myöntyväisenä naapurina. Edvard vaati, että kaikki ehdokkaat suostuisivat hänen asemaansa Skotlannin valtaherrana. Edvard saapui marraskuussa 1292 Berwickin linnaan, jossa hän 17. marraskuuta julisti kruunun menevän John Balliolille. Vaikka monet historioitsijat ovat arvelleet, että Edvard valitsi tarkoituksella heikon kuninkaan, Balliolilla oli myös oikeudellisesti vahvin vaatimus kruunuun.
John Balliol kruunattiin kuninkaaksi Sconessa Pyhän Andreaksen päivänä 30. marraskuuta 1292. Edvard teki käytännössä heti kruunajaisten jälkeen selväksi, että hän piti Skotlantia vasallivaltionaan. Balliolilla ei ollut mahdollisuuksia vastustaa vaatimuksia.Edvard vaati vuonna 1294, että sekä John Balliolin itsensä että monien Skotlannin merkittävimmistä aatelisista pitäisi osallistua Ranskaa vastaan käytyihin sotiin. Skotlantilaiset pääsivät luistamaan vaatimuksista, kun Edvardilla oli vaikeuksia Walesissa. Skottiaateliset perustivat heinäkuussa 1295 kahdestatoista koostuneen neuvoston, joka käytännössä otti vallan Balliolilta. Neuvosto teki Auld Alliance -nimellä tunnetun liiton Ranskan Filip IV:n kanssa. Balliol luopui lopulta vasallinvalastaan 5. huhtikuuta 1296.Balliol valmistautui hyökkäämään Pohjois-Englantiin, mutta Edvard teki vastahyökkäyksen kaksi päivää sen jälkeen, kun Balliolin joukot olivat ylittäneet Englannin rajan. Monet skottiaateliset, muun muassa Balliolin vanha kiistakumppani Robert Bruce, osoittivat Edvardille kunniaa. Tämän seurauksena Balliol takavarikoi kaikki Brucen maat Skotlannissa. Edvard eteni joukkoineen nopeasti pohjoiseen ja voitti skottijoukot lopullisesti Dunbarin taistelussa. Balliol antautui 10. heinäkuuta Stracathron kirkkomaalla. Hän joutui sinetöimään dokumentin, jossa hän tunnusti liittoutuneensa väärin perustein vasalliherransa vihollisia vastaan. Balliolin lempinimi ”Toom Tabard” (”tyhjä takki”) lienee peräisin siitä, että osana hänen nöyryyttämistään hänen takistaan irrotettiin seremoniallisesti heraldiset symbolit.
Balliol tuotiin antautumisensa jälkeen kolmeksi vuodeksi Lontoon Toweriin. Balliol ilmoitti vuonna 1298, ettei hän halunnut olla enää tekemisissä Skotlannin kanssa, koska oli pettynyt skotlantilaisten petollisuuteen. Edvardin skottivastustajat jatkoivat kuitenkin vuoteen 1304 saakka vastustusta John Balliolin nimissä. Balliol siirrettiin 1299 paavilliseen vankeuteen ja vuonna 1301 hänet vapautettiin esi-isiensä maille Ranskan Pikardiaan, missä hän asui elämänsä loppuun asti.
Maclean, Fitzroy: Scotland: A Concise History.   London: Thames & Hudson, 2010.  ISBN 978-0-500-28233-5.   

John Bertrand Conlan (s. 17. syyskuuta 1930) on yhdysvaltalainen republikaanisen puolueen poliitikko. Hän syntyi Illinoisin Oak Parkissa baseballpelaaja Jocko Conlanin poikana.Conlan oli Arizonan osavaltionsenaatin jäsenenä vuosina 1965–1972 ja Yhdysvaltain edustajainhuoneessa 1973–1977. Hän valmistui lakimieheksi.

John William  Coltrane (lempinimeltään Trane; 23. syyskuuta 1926 Hamlet, Pohjois-Carolina – 17. heinäkuuta 1967 Long Island, New York) oli yhdysvaltalainen jazzmuusikko, jonka pääsoitin oli tenorisaksofoni, vaikka hän soitti myös sopraanosaksofonia ja klarinettia. Kuuluisuuteen Coltrane nousi Miles Davisin ensimmäisessä kvintetissä. Coltranen merkittävin luomiskausi sijoittuu vuosiin 1955–1967, jolloin hän äänitti levyjä, jotka vaikuttivat ratkaisevasti modernin jazzin kehitykseen ja joita pidetään jazzmusiikin suurina mestariteoksina. Hän oli hyvin tuottelias, ja monia äänityksiä julkaistiin vasta Coltranen kuoleman jälkeen. Coltrane on Charlie Parkerin ohella innovatiivisimpia ja imitoiduimpia jazzsaksofonisteja.
John Coltrane syntyi Hamletin kaupungissa Pohjois-Carolinassa 1926 ja vietti varhaisimmat vuotensa High Pointin kaupungissa, jossa hänen isällään oli varsin menestyvä vaatturinliike. Coltranen lapsuutta väritti perinteinen etelävaltiolainen kasvatus, jossa korostunut uskonnon merkitys vaikutti myöhemmin Coltranen musiikilliseen tuotantoon. Coltranen äidinisä William Blair oli tunnettu karismaattinen saarnaaja. Coltrane menestyi koulussa varsin hyvin, mutta häntä pidettiin hiljaisena ja syrjäänvetäytyvänä lapsena. Coltranen seitsemäntenä kouluvuotena perheessä sattui kolme kuolematapausta: hänen tätinsä, isoisänsä ja isänsä kuolivat. Hänen äitinsä oli pakko muuttaa yksin Philadelphiaan, josta hän sai varsin hyväpalkkaisen työn, ja näin hän pystyi elättämään High Pointissa asuvaa perhettään.Perheen kuolemantapauksien aikoihin nuori Coltrane ryhtyi harjoittelemaan soittamista lähes pakonomaisesti. Hän soitti ensin klarinettia, mutta kiinnostui pian jazzista ja siirtyi saksofoniin. Kesäkuussa 1943 Coltrane seurasi äitiään Philadelphiaan muutamien ystäviensä kanssa ja pääsi opiskelemaan saksofonia Ornsteinin musiikkikouluun. Hän hankki elantonsa työskentelemällä sokeritehtaassa. Vuonna 1945 Coltrane värväytyi armeijaan ja soitti klarinettia havaijilaisessa laivaston orkesterissa. Coltrane teki ensimmäisen levytyksensä, Tadd Dameronin ”Hot Housen”, tämän orkesterin kanssa 13. heinäkuuta 1946. Rhino Records julkaisi levyn vuonna 1993 antologiallaan The Last Giant.
Palattuaan siviiliin 1946 Coltrane jatkoi opintoja Ornsteinissa ja soitti samalla muun muassa King Kolaxin ja Eddie ”Cleanhead” Vinsonin johtamissa rhythm and blues -yhtyeissä, joissa hänen soittimekseen vakiintui tenorisaksofoni. Coltranen varhaisia esikuvia olivat Dexter Gordon ja Lester Young. Vuonna 1949 Coltrane sai paikan Dizzy Gillespien big bandin saksofoninsoittajana. Hän kiersi big bandin kanssa sen vuonna 1950 tapahtuneeseen hajoamiseen asti. Sen jälkeen hän jatkoi Gillespien pienemmässä kokoonpanossa tenorisaksofonistina vuoteen 1951, jolloin hän palasi Philadelphiaan ja jatkoi musiikinteorian opiskelua Granoffin musiikkikoulussa. Coltranen ensimmäinen äänitetty soolo on 1. maaliskuuta 1951 Gillespien kanssa tehdyllä ”We Love to Boogie” nauhoituksella. Vuonna 1952 hän työskenteli Earl Bosticin johtamassa tanssiorkesterissa ja Johnny Hodgesin johdolla aikana, jolloin Hodges oli juuri lähtenyt Duke Ellingtonin yhtyeestä.Coltrane oli tullut riippuvaiseksi heroiinista, ja vuonna 1954 Hodges erotti Coltranen yhtyeestä, koska tämä oli toistuvasti esiintynyt lavalla tokkuraisena. 26-vuotias Coltrane myös tupakoi ja käytti alkoholia runsaasti. Hän lihoi ja poti hammassärkyä, koska söi jatkuvasti makeisia ja joi Coca-Colaa. Vaikeuksistaan huolimatta Coltrane meni vuonna 1955 naimisiin ystävänsä sisaren Juanita Grubbsin kanssa, joka myöhemmin muutti nimensä Naimaksi.
Vaikka Coltrane teki ensimmäiset levytyksensä jo 1946, hän saavutti suurempaa mainetta vasta vuoden 1955 jälkeen. Coltrane, joka tunnettiin nyt lempinimellä Trane, toimi kesällä 1955 freelancerina Philadelphiassa. Trumpetisti Miles Davis pyysi häntä omaan kvartettiinsa, jota Davis oli perustamassa toivuttuaan 1940-luvun lopun heroiiniriippuvuudestaan. Coltrane soitti tässä kokoonpanossa lokakuusta 1955 aina huhtikuuhun 1957 asti, aikana jolloin Davisin yhtye loi maineikkaat hard bop -levytyksensä Cookin’, Relaxin’, Workin’ ja Steamin’. Davisin yhtyeessä Coltranen poikkeukselliset kyvyt alkoivat tulla esiin, ja hän nousi eturivin hard bop -saksofonistiksi Dexter Gordonin ja Sonny Rollinsin rinnalle. Vuoden 1957 aikana Coltrane, joka oli siihen asti pysynyt erossa heroiinista, alkoi uudelleen käyttää sitä ja joi myös runsaasti. Nämä ongelmat lopulta johtivat siihen, että Davis kehotti häntä lähtemään yhtyeestä.Vuoden 1957 alussa Coltrane onnistui pääsemään eroon heroiinista, mikä oli osittain hänen kokemansa uskonnollisen herätyksen ansiota. Coltrane sulkeutui makuuhuoneeseensa, ja useiden päivien ajan hän nautti ainoastaan vettä vieroittaen näin itsensä heroiinista, sokerista, nikotiinista ja alkoholista. Hän itse kuvaili kokemustaan myöhemmin A Love Supreme -levyn kansitekstissä seuraavasti:
»Vuoden 1957 aikana koin Jumalan armosta hengellisen heräämisen, joka on johtanut minut rikkaampaan, täyteläisempään ja tuotteliaampaan elämään. Tuolloin kysyin nöyränä ja kiitollisuuden vallassa keinoja ja etuoikeutta tehdä muut onnelliseksi musiikin kautta. Tunnen, että tämä on annettu Hänen armostaan. KAIKKI KUNNIA JUMALALLE.» 
Jouduttuaan lähtemään Davisin yhtyeestä Coltrane teki sopimuksen Prestige -levymerkin kanssa  sooloartistina, jolle hän oli aikaisemmin levyttänyt jo Davisin kanssa ja studiomuusikkona. 31. toukokuuta 1957 Coltrane levytti ensimmäisen albuminsa Coltrane yhtyeenjohtajan trumpetisti Johnny Splawnin, baritonisaksofonistin Sahib Shihabin, pianistien Mal Waldronin ja Red Garlandin, basisti Paul Chambersin sekä rumpali Al ”Tootie” Heathin kanssa. Levy on myöhemmin julkaistu uudelleen nimellä First Trane.Loppuvuoden 1957 Coltrane työskenteli Thelonious Monkin johdolla New Yorkin Five Spot -klubissa. Monk oli tullut jo kuuluisaksi muun muassa Brilliant Corners -levyllään, ja hänen musiikkityylinsä, joka oli harmonisesti monimutkaista ja täynnä melodisia ja rytmisiä epäsäännöllisyyksiä, sopi yhteen Coltranen uuden kehitteillä olleen soittotyylin kanssa. Monkin ihailijat olivat myös vakavia jazzharrastajia ja tarjosivat Coltranelle yleisön, jolle saattoi soittaa tavallista vaativampaa musiikkia. Kiinnitys Five Spotissa kesti loppujen lopuksi useita kuukausia. Coltrane levytti myös oman yhtyeensä kanssa useita sessioita, joilla taltioitua materiaalia julkaistiin myöhemmin Prestigen levyillä Lush Life (1960) ja The Last Trane (1965). Coltranen toinen julkaistu albumi oli kuitenkin Blue Note -levymerkille joulukuussa 1957 valmistunut Blue Train -albumin, jota yleisesti pidetään hänen tämän kauden parhaimpana työnään.Tammikuussa 1958 Coltrane ja Davis palasivat yhteen Davisin sekstettiin, jossa soitti myös Cannonball Adderley. Coltrane ja Adderley olivat mukana Davisin helmi- maaliskuussa äänittämällä Milestones-albumilla. Samaan aikaan Coltrane teki kolmannen oman levynsä Soultrane, jonka Prestige julkaisi syyskuussa. Lokakuussa jazzkriitikko Ira Gitler keksi termin äänitasoja (sheets of sounds) kuvaamaan Coltranen uutta ainutlaatuista sointia. Hänen soittonsa oli äärimmilleen tiivistettyä, ja kokonainen soolo, jossa kolmin- tai nelinkertaisessa tahdissa vyöryvät juoksutukset tulivat satojen nuottien minuuttivauhdilla, saattoi kestää vain muutamia sekunteja. Davisin ja Coltranen yhteistyö jatkui huhtikuuhun 1960 asti, ja sen tuloksena syntyi myös modaalisen jazzin klassikko Kind of Blue maalis-huhtikuussa 1959. Kind of Blue on edelleen yksi kaikkien aikojen myydyimmistä ja arvostetuimmista jazz-albumeista.Rinnakkain Kind of Blue-sessioiden kanssa Coltrane nauhoitti myös omaa Giant Steps -albumiaan Atlantic Records -levymerkille. Levyllä Coltrane käytti hyvin nopeasti eteneviä sointurakenteita, joiden soittaminen oli tuolloin ennennäkemättömän vaikeaa. Sen aloitusraita oli Monk- ja Rollins-vaikutteinen hard bop -kappale, mutta muilla levyn raidoilla oli havaittavissa myös vaikutteita Davisin kehittämästä uudesta modaalisuudesta jazzissa, vaikka se ei tyyliä puhtaimmillaan edustakaan. Julkaistuaan vielä helmikuussa toisen Atlantic-levynsä Coltrane Jazz ja lähdettyään lopullisesti Davisin yhtyeestä Coltrane aloitti soolouransa kiinnityksellä New Yorkin the Jazz Galleryssa. Kauden loppupuolella Coltrane alkoi soittaa sopraanosaksofonia, joka oli tämän ajan jazzmusiikissa lähes unohdettu soitin. Sopraanosaksofonilla Coltrane pystyi soittamaan korkeammalta ja nopeammin kuin aikaisemmin tenorisaksofonilla.
Coltranen vuonna 1960 perustama kvartetti oli hänen ensimmäisen pysyvä oma kokoonpanonsa. Alun henkilövaihdoksien jälkeen kokoonpanoksi vakiintui pianisti McCoy Tyner, basisti Steve Davis ja rumpali Elvin Jones. Uuden kvartetin ensimmäinen levytys oli suuren suosion saavuttanut My Favorite Things, jonka nimiraidalla Coltrane soittaa sopraanosaksofonia. Tämä kappale on Richard Rodgersin ja Oscar Hammerstein II:n valssi The Sound of Music -musikaalista. My Favorite Things oli huomattavasti lähempänä Davisin modaalista jazzia kuin esimerkiksi Giant Steps -albumi. Erityisesti ”My Favorite Things” -kappaleen sooloissa Coltrane vie eteenpäin jazzin tonaalista rakennetta tuomalla siihen kromaattisia elementtejä samaan tapaan kuin Arnold Schönberg oli tehnyt taidemusiikissa esimerkiksi teoksessaan Prelude III.Toukokuussa 1961 Coltrane täytti sopimuksensa Atlanticin kanssa levyllä Olé Coltrane, ja hän siirtyi vasta perustetulle Impulse!-levymerkille luultavasti siksi, että sai näin mahdollisuuden työskennellä ääniteknikko Rudy Van Gelderin kanssa, joka oli nauhoittanut aikaisemmin Prestige ja Blue Train -sessiot.Vuoden 1961 kvartetti muuttui kvintetiksi, kun Eric Dolphy liittyi ryhmään toiseksi puhallinsoittajaksi. Maaliskuussa 1962 Coltrane äänitti Impulselle ensimmäisen albuminsa Africa/Brass ja aloitti myös kiinnityksen Village Vanguard -klubilla, jossa hän esitteli musiikkinsa uuden suunnan. Hän soitti siihenastisen uransa kokeellisinta musiikkia, jossa oli vaikutteita intialaisesta ragoista, uudesta modaalisesta jazzista ja free jazzista. Coltrane sai paljon vaikutteita Sun Ra -yhtyeen saksofonistilta John Gilmorelta. Vaikutteita on kuultavissa erityisesti klubilla nauhoitetulta viisitoista minuuttia pitkästä blues-kappaleesta ”Chasin’ the ’Trane”, joka on taltioitu Live at the Village Vanguard -albumille. Hän soitti pitkiä, jäsentymättömiä sooloja, joista kriitikot ja yleisö olivat jyrkästi eri mieltä. Down Beat -lehden kriitikko John Tynan tyrmäsi Coltranen ja Eric Dolphyn uuden tyylin kirjoittamalla lehteen: ”Minun täytyy esittää vastalause tätä musiikillista järjettömyyttä kohtaan, jota John Coltrane ja hänen oppipoikansa Eric Dolphy levittävät jazzin nimissä”.Vuonna 1962 niin sanottu ”klassinen kvartetti” sai lopullisen muotonsa kun Dolphy lähti yhtyeestä ja Jimmy Garrisonista tuli yhtyeen basistiksi. Coltranen saama kritiikki Village Vanguard -ajalta oli vaikuttanut saksofonistiin. Niinpä vuosien 1962–1964 studioalbumit Ballads, Duke Ellington and John Coltrane, John Coltrane with Johnny Hartman ja Impressions vuodelta 1963 sekä Live at Birdland ja Crescent vuodelta 1964 olivat aikaisempaa perinteisempiä ja konservatiivisempia. Coltrane levytti albumillisen balladeja ja työskenteli Duke Ellingtonin ja Johnny Hartmanin kanssa. Live-esiintymisissä kvartetti jatkoi kuitenkin kokeellista ja musiikillisesti haastavaa tyyliään. Kesällä 1963 Coltrane jätti vaimonsa Naima Coltranen ja ryhtyi seurustelemaan Alice McLeodin kanssa, jonka hän oli tavannut esiintyessään New Yorkissa Birland-yökerhossa. Alice McLeod, joka myöhemmin liittyi Coltranen yhtyeeseen, soitti samaan aikaan klubilla esiintyneessä vibrafonisti Terry Gibbsin kvartetissa. Pariskunnalle syntyi myöhemmin kolme lasta: laulaja Miki ja saksofonistit Oran ja Ravi.
Vuonna 1964 Coltrane alkoi nähdä unia, joissa hänen mukaansa Jumala paljasti hänelle erilaisia musiikillisia teoksia ja käsitteitä. Talvella 1964 kokonainen A Love Supreme -levy ilmestyi Coltranelle tällaisessa unessa, ja hänen kvartettinsa levytti tunnetuimman ja parhaimpiin kuuluvan jazzlevynsä joulukuussa 1964. Levy on neliosainen osoitus Coltranen uskosta ja rakkaudesta Jumalaan, joskaan ei välttämättä kristilliseen Jumalaan, sillä Coltrane usein sanoi palvelevansa kaikkien uskontojen jumalia. Vaikka levy on musiikillisesti vaikeasti lähestyttävä, siitä tuli kaupallinen menestys. Kvartetti esitti teoksen vain kerran konsertissa heinäkuussa 1965.A Love Supreme on neliosainen sarja, joka alkaa ”Acknowledgment”-nimisellä osalla. Lyhyen intron jälkeen basso alkaa soittaa kuuluisaa Love Supreme -kuviota. Sen päälle Coltrane soittaa julistavia kuvioita, jotka etäisesti muistuttavat etelän mustien kirkkojen saarnaajien tyyliä. Pitkän kehittelyjakson jälkeen seuraa A Love Supreme -mantran toistoa ensin tenorisaksofonilla ja lopuksi ihmisäänellä. ”Resolution”-jakso alkaa Coltranen esittelemällä teemalla, jota seuraa teeman kehittelyä intialaisen raga-musiikin tyyppisesti. Kaksi viimeistä osaa ”Pursuance” ja ”Psalm” esitetään ilman osien välistä taukoa. ”Psalm”-osassa Coltrane lausuu saksofonillaan runon A Love Supreme, jonka sanat löytyvät levyn kansiteksteistä. Love Supreme sai kaksi Grammy-ehdokkuutta: jazz-sävellyksestä ja -esityksestä.Coltrane vieraili yhtyeineen kahdesti Suomessa: marraskuussa 1961 hän esiintyi Helsingin Kulttuuritalolla Dizzy Gillespien orkesterin lämmittelijänä sekä marraskuussa 1962 samassa paikassa.
Coltranen A Love Supremen jälkeinen tuotanto sai enemmän ja enemmän vaikutteita free jazzista ja sen pioneereilta kuten Ornette Colemanilta, Albert Aylerilta ja Sun Ralta. Coltrane tuki myös monia nuoria free jazz -artisteja kuten Archie Sheppia, minkä ansiosta Impulsesta tuli merkittävin free jazzia julkaiseva levymerkki. Vuoden 1965 kvartetin levytyksissä Coltranen tyyli kehittyi edelleen abstraktimpaan suuntaan ja muuttui dissonanttisemmaksi. Hän käytti yhä enemmän moniäänisyyttä ja alttorekisteriä ja hylkäsi sopraanosaksofonin keskittyen jälleen tenorisaksofoniin. Kvartetin soitto muuttui aikaisempaa vapaammaksi. Ajanjakson musiikillista kehitystä voi seurata sarjalta levytyksiä, jotka julkaistiin Coltranen kuoleman jälkeen: The John Coltrane Quartet Plays ja Dear Old Stockholm toukokuulta 1965, Living Space ja Transition kesäkuulta 1965, New Thing at Newport heinäkuulta 1965, Sun Ship elokuulta 1965 sekä First Meditations syyskuulta 1965.
Coltrane ja kymmenen muuta enimmäkseen nuorta kokeilevaa avantgarde-jazzmuusikoa (muun muassa Shepp, Pharoah Sanders, Freddie Hubbard, Marion Brown ja John Tchicai) levyttivät 
28. kesäkuuta 1965 Van Gelderin studiolla yhdestä 40 minuuttia pitkästä teoksesta koostuvan Ascension-albumin, jonka keskeisin sisältö oli soolojen väliset kollektiiviset keskustelunomaiset improvisaatiojaksot ja jota Coltrane oli radiohaastattelussa ennen sessiota kuvannut big band -albumiksi. Sessioiden aikana teoksesta äänitettiin kaksi eri versiota, joista Coltrane myöhemmin valitsi julkaistavan version. Pian hän totesi pitävänsä toisesta versiosta enemmän, ja tuottaja Bob Thiele muutti julkaistavan version seuraaviin painoksiin, vaikka esimerkiksi soolojen järjestys ei vastannut levynkansiteksteissä kuvattuja. Ainoana merkkinä äänityksen vaihtumisesta on pieni lisätty Edition II teksti. Levystä ei tullut yhtä suosittua kuin A Love Supremesta, ja esimerkiksi Jefferson Airplanen Grace Slick kuvasi sitä ”jonkinlaiseksi happotripiksi”. Myös kriitikkojen vastaanotto oli ristiriitainen: Down Beat -lehden kriitikko Bill Mathieu sanoi ”levyn olevan kenties vaikuttavinta ihmisääntä, jota on koskaan nauhoitettu”, mutta toisaalta Hifi/Stereo-lehden Joe Goldberg kirjoitti Meditations-levyn arvostelussa, että ”Ascension-levyn ja tämän jälkeen en voi enää tulla revityksi ja raavituksi. Minusta tuntuu, että kimppuuni on käyty ja minun täytyy puolustautua olemalla kuuntelematta”
Ascension-levyn julkaisemisen aikoihin oli alkanut muotoutua myös jonkinlainen Coltrane-”kultti”, jossa taiteilijaa alettiin pitää lähes uskonnollisena opettajana. Coltrane itse ei sitä kannustanut, joskaan ei tuominnutkaan julkisesti. Coltranen vanhat ihailijat olivat myös hämmentyneitä saksofonistin uudesta musiikista. Itse asiassa Coltranen suosio väheni jokaisen levyn myötä aina Giant Stepsistä alkaen. Coltrane pyysi myöhemmin syyskuussa samana vuonna Pharoah Sandersia mukaan kvartettiinsa. Syksyn mittaan kvartetissa tapahtui useita muusikkovaihdoksia: Rashied Ali liittyi yhtyeeseen toiseksi rumpaliksi, mikä sai Tynerin pian eroamaan perusteena se, ettei hän enää kuullut omaa soittoaan kaksien rumpujen yli. Jones lähti yhtyeestä vuoden 1966 alussa tyytymättömänä rumpalintehtävien jakamiseen. 22. kesäkuuta Sankei-hallissa Tokiossa nauhoitettu ”My Favorite Things” -kappaleen taltiointi kuvaa Coltranen Ascensionin-levyn aikaista tyyliä: My Favorite Things -albumin 13 minuuttia pitkästä versiosta teos oli kasvanut 57 minuuttiin ja 19 sekuntiin, jossa laulun alkuperäinen muoto on välillä täysin tunnistamattomissa ja jossa palattiin alkuperäiseen sointukulkuun ja melodiaan vain hetkittäin.On esitetty väitteitä, joiden mukaan Coltrane ryhtyi vuonna 1965 käyttämään LSD:tä, ja tämä selittäisi hänen myöhäistuotantonsa kosmisen transsendenssin ja toisaalta sen käsittämättömyyden monille kuulijoille. Coltranen yhtyessä soittivat Jonesin ja Tynerin lähdön jälkeen Pharoah Sanders tenorisaksofonia, Coltranen uusi vaimo Alice Coltrane pianoa, Jimmy Garrison bassoa ja Rashied Ali rumpuja. Coltranen ja Sandersin hyvin radikaalia puhallintyöskentelyä tasapainotti uuden rytmisektion rentoutunut, rauhallinen ote, joka erosi Jonesin and Tynerin aikaisemmasta tyylistä. Yhtyeen esiintymisistä tehtiin useita konserttitaltiointeja vuonna 1966. Seuraavana vuonna Coltrane vietti useita jaksoja studiossa, jossa hän levytti kvartetilla ilman Sandersia levyt Expression ja Stellar Regions tai vain duona Alin kanssa, jonka kuusi raitaa on julkaistu levyllä Interstellar Space. Monet pitävät näitä saksofoni-rumpuduettoja Coltranen myöhäisuran hienoimpina levytyksinä.Vuonna 1966 Coltrane julkaisi kaksi albumia: Kulu Se Mama ja Meditations. Meditations jäi hänen viimeiseksi elinaikana julkaistuksi levykseen, vaikka hän sai valmiiksi ja henkilökohtaisesti hyväksyi seuraavan levynsä, Expressionin, vain muutamaa päivää ennen kuolemaansa.
Coltrane kuoli maksasyöpään Huntingtonin sairaalassa Long Islandilla 7. heinäkuuta 1967 vain 40-vuotiaana. On arveltu, että Coltranen nuoruuden runsas alkoholin ja heroiinin käyttö olisivat vaikuttaneet sairauden puhkeamiseen. Vuonna 1968 Albert Ayler on kertonut haastattelussa, että Coltrane kävi hindulaisella henkiparantajalla eikä turvautunut sairautensa hoidossa lääketieteen apuun, mutta Alice Coltranen mukaan tämä ei pidä paikkaansa.
Vaikka varsinkin Coltranen myöhäiskauden levyt kuten Ascension, Meditations ja Interstellar Space ovat varsin vaikeasti lähestyttäviä, ja jotkut jazzmusiikin ystävät pitävät niitä pelkkänä metelinä, monet niistä löytyvät musiikilliset ajatukset kuitenkin vaikuttivat myöhemmin voimakkaasti fuusiojazz-tyylin kehittymiseen. Myös monet rockmuusikot, kuten Jimi Hendrix, Carlos Santana ja Mike Watt ovat saaneet vaikutteita Coltranen musiikista. Coltranen vaikutus sekä tavanomaiseen että avantgarde-jazzmusiikkiin on ollut valtava, ja hän on edelleenkin jazzsaksofonistien suuri esikuva, vaikka varsinaisesti samalla tyylillä soittavia jazzsaksofonisteja on varsin vähän. Coltrane on pikemminkin toiminut esikuvana rohkeaan kokeiluun ja riskien ottamiseen. Coltranen myöhäistuotanto on edelleen kiistanalaista. Coltranen pojat Ravi ja Oran Coltrane ovat myös saksofonisteja, ja hänen leskensä Alice Coltrane levytti aina vuoden 2007 alussa tapahtuneeseen kuolemaansa asti.Coltranen kuoleman jälkeen julkaistut levyt ovat saaneet useita Grammy-palkintoja. Muun muassa 1962 Euroopassa taltioitu live-levy Bye Bye Blackbird sai palkinnon parhaasta jazzesityksestä ja -soolosta. Vuonna 1992, 25 vuotta kuolemansa jälkeen, John Coltrane sai Grammy-palkinnon elämäntyöstään musiikin hyväksi.
Coltrane syntyi syvästi kristittyyn perheeseen ja oli lapsuutensa ja nuoruutensa kosketuksissa hengellisyyden kanssa. Nuorena hän esiintyi omassa etelävaltiollisessa, pääasiassa mustien kirkossaan. Vuonna 1957, 30-vuotiaana, Coltranen uskonnollinen vakaumus alkoi muuttua. Hän meni naimisiin Naiman kanssa, joka oli kääntynyt muslimiksi, ja joutui kosketuksiin islamin kanssa, mikä auttoi häntä pääsemään irti heroiini- ja alkoholiriippuvuudestaan. Tämän uskonnollisen kääntymyksen kautta Coltrane pystyi palaamaan jazz-musiikin pariin ja myös luomaan suurimmat teoksensa. Coltrane perehtyi islamin ja erityisesti suufilaisuuden lisäksi hindulaisuuteen, kabbalaan, Jiddu Krishnamurtiin, joogaan ja astrologiaan, mutta myös matematiikkaan, Platoniin ja Aristoteleeseen. Coltranen itsensä mukaan Jumala ilmoitti hänelle unessa erilaisia musiikillisia ideoita ja kokonaisia teoksia, niiden joukossa A Love Supreme. Coltrane koki olevansa Jumalan lähettiläs, jonka tehtävänä oli julistaa Jumalan sanaa musiikkinsa kautta. Hänen mukaansa 90 prosenttia hänen soitostaan oli rukousta.Keskeisin Coltranen uskonnollisista teoksista on albumi A Love Supreme. Professori Moustafa Bayoumin näkemyksen mukaan Coltrane jopa laulaa levyllä sanat Allah Supreme. Lokakuussa 1965 Coltrane levytti albumin Om, joka sisältää 29 minuuttia Bhagavad-Gitasta otettuja runoja. Coltranen kuoleman jälkeen julkaistussa levytyksessä hän laulaa vuonna 1966 Pharoah Sandersin kanssa buddhalaista mantraa ”Om mani padme hum” ja lukee rukouksen ”May there be love and peace and perfection throughout all creation, oh God” ("Olkoon koko luomakunnassa rakkautta ja rauhaa ja täydellisyyttä, oi Herra").Uskostaan huolimatta Coltrane oli koko elämänsä hyvin ristiriitainen ja sisäisesti rikkinäinen persoona. Ravi Shankar, jonka huhuttiin harkitsevat yhteistyötä Coltranen kanssa, sanoi hänestä kuultuaan Ascension-levyn: ”Olin järkyttynyt hänen musiikistaan. Hän on luova ihminen, joka on kasvissyöjä, joka opiskelee joogaa ja lukee Bhagavad Gitaa ja silti kuulen hänen musiikissaan paljon ahdistusta”.
John Coltrane oli teknisesti äärimmäisen taitava muusikko, ja hän harjoitteli soittamista tuntikausia päivässä. Harjoitellessaan Coltrane soitti ensimmäisen tunnin ajan vain kokonuotteja keskittyen äänien sointiin. Toisen harjoittelutunnin aikana hän soitti puolinuotteja, kolmannen tunnin aikana kahdeksas- ja kuudestoistaosanuotteja ja nopeampia juoksutuksia. Tämän jälkeen hän kävi muutaman tunnin läpi muille soittimille, kuten harpulle ja viululle, tarkoitettuja harjoituskirjoja. Lopulta hän kävi vielä muutaman tunnin läpi varsinaisia sävellyksiään ja muita kappaleita. Teknisestä taituruudesta huolimatta tekniikka ei ollut Coltranelle itseisarvo vaan keino, jolla hän saattoi ilmaista itseään uusilla tavoilla.
Kun Coltrane palasi Miles Davisin yhtyeeseen keväällä 1957, Davis oli juuri luomassa uutta modaalisen jazzin tyylisuuntaa, jossa käytettiin vähemmän sointuja ja joka sisälsi enemmän rytmistä ja harmonista tilaa kuin aikaisemmat jazzmusiikin muodot. Davisin musiikki ei perustunut niinkään harmonisiin kulkuihin vaan melodiaan ja käytettyjen moodien intervalleihin. Tuloksena oli sitten hitaampi harmoninen rytmi. Coltrane kehitti tämän pohjalta oman tyylinsä, jossa hän sovelsi harpputekniikkaa, jossa sointuja pinottiin päällekkäin tasavälein siirryttäessä soinnusta toiseen. Esimerkiksi siirryttäessä C7 soinnusta Fmaj7:ään (V7 - I siirtymä) Coltrane saattoi soittaa väliin Eb7 ja F#7 soinnut, pidätys, joka lopulta purkautuu Fmaj7:ään. Ira Gitler antoi tekniikalle nimityksen äänitasot, koska pyrkimyksessään matkia harppua Coltrane loi tasaisen äänivirran jonkin soinnun päälle käyttäen usein sellaisia ääniä, jotka eivät kuuluneet kyseisen soinnun tonaliteettiin. Coltrane pystyi myös tekniikallaan täyttämään tarjolla olevan musiikillisen tilan vastakohtana Davisin säästeliäämmälle ja ilmavammalle tyylille. Ensimmäisiä esimerkkejä tästä tekniikasta on kuultavissa Milestones-sessioissa 2. huhtikuuta 1958.
Coltrane käytti useissa kappaleissaan, muun muassa Giant Steps -albumilla löytyvillä ”Giant Stepsillä” ja ”Countdownilla”, varsin monimutkaista sointukulkua, joka nykyisin tunnetaan nimellä Coltrane Changes, vaikka hän ei varsinaisesti ollut sen ensimmäinen käyttäjä. Coltrane Changesin keskeinen ominaisuus on sointujen muuttuminen isoilla tersseillä. Esimerkiksi "Giant Stepsillä" sointukeskus kulkee B:sta G:n kautta Es:ään ja takaisin B:hen, josta kierto alkaa uudelleen. "Giant Stepsin" sointukulku on:
Coltrane joskus käytti tätä sointukulkua tavanomaisen II–V siirtymän sijasta. Coltrane Changes -sointukulku soitetaan yleensä nopealla tempolla, ja se on solistin kannalta vaativa nopeasti vaihtuvien sointujen vuoksi.
Kahdeksan ensimmäistä tahtia kappaleessa "Countdown", joka perustuu Miles Davisin sävellykseen "Tune-Up":
| Em7 F7 | Bbmaj7 Db7 | Gbmaj7 A7| Dmaj7 | Dm7 Eb7 | Abmaj7 B7 | Emaj7 G7 | Cmaj7 | 
Tämä on myös nykyjazzissa usein käytetty sijaissoinnutus ii-V-I -sointukulkuun.
Soittaessaan Miles Davisin kanssa Coltrane kokeili ja kehitteli myös erilaisia rytmisiä lähestymistapoja musiikkiin, joista keskeisimmäksi ja käytetyimmäksi nousi triolien käyttö eri tahtilajeissa. Varhainen esimerkki trioleista oli hänen soolonsa kappaleessa ”Straight, No Chaser”, joka nauhoitettiin Newportin jazzfestivaaleilla kesällä 1958. Soolossa Coltrane siirtyi 4/4 tahtilajista 6/8 tahtilajiin, mutta palasi lopulta 4/4:aan. Viimeisessä kertosäkeessä hän soitti kolmetoista kahdeksan nuotin triolia. Afrikkalainen musiikkitieteilijän Fela Sowanden mukaan trioleilla on keskeinen asema mustien uskonnollisessa musiikissa, ja siten Coltranen triolien käytöllä on tärkeä uskonnollinen merkitys. Bill Colen mukaan kolmen nuotin ryhmät liittyvät ykseys-käsitteeseen, jonka hän määrittelee jumalaksi, ihmiseksi ja luonnoksi. Coltranen uskonnollinen käsitteistö varsinkin ennen vuotta 1957 oli peräisin kristinuskosta, ja professori Emmett G. Pricen mukaan trioli viittasikin Coltranen musiikissa kristilliseen kolminaisuuteen. Trioleja käytetään myös saksofonistin tärkeimmän uskonnollisen teoksen A Love Supremen osien ”Acknowledgment” ja ”Psalm” alkutahdeissa.
Anderson, Scott: John Coltrane, Avant Garde Jazz,and the Evolution of ”My Favorite Things” room34.com.   Viitattu 27.8.2006. (englanniksi)
Bowden, Marshall: Impressions of Coltrane: His Life & Music jazzitude.com.   Viitattu 27.8.2006. (englanniksi)
Price III, Emmet G.: The Development of John Coltrane’s Concept of Spirituality and Its Expression in Music web.archive.org.   Viitattu 27.8.2006. (englanniksi)
Wright, Derek: The Art of John Coltrane and Ralph Ellison cs.wisc.edu.   Viitattu 27.8.2006. (englanniksi)
Ratliff, Ben: Coltrane: Erään soundin tarina. (Alkuteos Coltrane: The Story of a Sound.) Suomentanut Arto Häilä. Like, 2011. ISBN 978-952-01-0446-7
 Kuvia tai muita tiedostoja aiheesta John Coltrane Wikimedia CommonsissaVirallinen sivusto. (englanniksi)

John Hans Krebs (17. joulukuuta 1926 Berliini, Saksa – 10. marraskuuta 2014 Fresno, Kalifornia, Yhdysvallat) oli poliitikko. Hän muutti Israeliin vuonna 1933 ja Yhdysvaltoihin 1946; maan kansalaisuuden hän sai vuonna 1954. Hän palveli Yhdysvaltain armeijassa vuosina 1952–1954 ja ryhtyi sittemmin lakimieheksi. Hän valmistui Kalifornian yliopistosta, Berkeleystä vuonna 1950 (Bachelor of Arts) ja Kalifornian yliopiston Hastings College of the Law’sta 1957 (Bachelor of Laws).Krebs oli Fresnon piirikunnan suunnittelukomission (Fresno County Planning Commission) jäsen vuosina 1965–1969 ja tarkkailijalautakunnan (Fresno County Board of Supervisors) vuosina 1970–1974. Vuonna 1966 hän oli delegaattina Kalifornian osavaltion demokraattisessa kokouksessa. Krebs tuli valituksi demokraattina Yhdysvaltain edustajainhuoneeseen, ja hän istui 94. ja 95. kongresseissa tammikuusta 1975 tammikuuhun 1979. Hän oli uudelleen epäonnistuneesti ehdolla vuonna 1978.Krebs asui Fresnossa ja kuoli siellä 87-vuotiaana 10. marraskuuta 2014.

John Lawrence Sullivan (15. lokakuuta 1858–2. helmikuuta 1918) oli amerikkalainen nyrkkeilijä. Hän oli ensimmäinen kintaat kädessä käydyn nyrkkeilyn raskaan sarjan maailmanmestari. Hän hallitsi kehiä lajin murrosvaiheessa, jolloin siirryttiin paljaiden nyrkkien sijaan käyttämään otteluissa kintaita.
Sullivan syntyi irlantilaiseen perheeseen Roxburyn kaupungissa lähellä Bostonia. Hän kasvoi isokokoiseksi mieheksi. Äiti halusti pojasta pappia ja niinpä Sullivan lähti Bostoniin opiskelemaan, mutta suunnitelma ei kantanut loppuun saakka. Sullivan työskenteli erilaisissa ammateissa, kuten muurarin ja putkimiehen apulaisena sekä peltisepän oppipoikana. Putkimiehen ura loppui Sullivanin murrettua työntantajansa leuan kiistan päätteeksi. Sullivan pelasi myös baseballia puoliammattimaisesti. Ammattilaisseura Cincinnati Red Stockings tarjosi hänelle sopimusta, mistä hän kuitenkin kieltäytyi. 
Sullivan osoitti tappelijanlahjojaan jo nuorella iällä ja käytti ahkerasti nyrkkejään Bostonin kujilla. Hän otti osaa myös monenlaisiin voimamieskilpailuihin. Varsinaisen nyrkkeilyn pariin hän ajautui 18-vuotiaana, jolloin hän kävi kolmi- ja nelieräisiä amatöörikamppailuja. Sullivanin suuri hetki koitui vuonna 1877, kun raskassarjalainen Tom Scannel esitteli näytösluonteisesti yleisölle voimiaan ja oli valmis sparraamaan yleisön joukossa olleiden kanssa. Sullivan kiipesi lavalle ja tyrmäsi tämän. Tästä lähti käyntiin Sullivanin ammattilaisura.
Ammattilaisuransa alkuvaiheissa vuonna 1878 Sullivan tyrmäsi Cockey Woodsin. Seuraavan vuonna hän otteli näytösotteluita aikansa suuria nimiä kuten Professor Mika Donovania ja entistä mestaria Joe Gossia vastaan, joista kummastakaan ei ollut hänelle vastusta. Seuraavana vuonna hän tyrmäsi John Floodin piilossa proomulla Hudsonjoella käydyssä kohtaamisessa, jossa käytettiin hyvin pieniä kintaita ilman pehmusteita. 1882 Sullivan kohtasi Amerikassa raskaan sarjan mestarina pidetyn Paddy Ryanin Mississippi Cityssä. Ottelu käytiin paljain nyrkein ja Sullivan hallitsi sitä mielin määrin. Lopulta hän tyrmäsi Ryanin yhdeksännessä erässä lyötyään tätä leukaan. Ottelun myötä Sullivan julistettiin raskaan sarjan mestariksi, vaikkakin asiasta oli erimielisyyttä brittiläisen ja australialaisen nyrkkeilyväen välillä. 
Tavallisten nyrkkeilyotteluiden ohella Sullivan kierteli ympäri Yhdysvaltoja ja oli valmis ottelemaan kaikkia halukkaita vastaan tuhannesta dollarista. Ainoastaan yksi vastustaja, englantilainen Tug Wilson, kesti hänen käsittelyssään täyden ajan. Vuonna 1883 Sullivan kohtasi Brittiläisen imperiumin mestarin Charlie Mitchellin. Ottelu käytiin hanskat käsissä. Sullivan johti ottelua ja oli viimeistelemässä Mitchelliä, kun poliisi tuli väliin. Sullivan ja Mitchell kohtasivat uudelleen viisi vuotta myöhemmin Ranskassa paroni Rothschildin luona. Ottelu kesti 39 erää ja päättyi loputa ratkaisemattomaan.
Vuonna 1889 Sullivan otteli erään tunnetuimmista koitoksistaan kun hän kohtasi Jake Kilrainin viimeisimmässä suurta huomiota saaneessa paljain nyrkein käydyssä ottelussa. Silloinen nyrkkeilyraamattu Police Gazette -lehti hehkutti Kilrainia uutena mestarina. Lehden päätöimittaja Richard Fox inhosi Sullivania ja oli etsinyt kissojen ja koirien kanssa nyrkkeilijää, josta olisi pysäyttämään hänet. Ottelu oli tasainen ja loputa 76. erässä Sullivan julistettiin voittajaksi. Tämän jälkeen Sullivan piti kolme vuotta taukoa kierrellen teatteriryhmän mukana ja otellen vain näytöskohtaamisia. Näytösottelu Jim Corbettia vastaan veti paikalle täyden yleisömeren.
Vuonna 1892 Sullivan kohtasi Corbettin tosiottelussa New Orleansissa. Ottelu  käytiin uusilla, sittemmin käyttöön vakiintuneilla Queensberry-säännöillä. Nyrkkeilijöillä oli käsissään viiden unssin painoiset kintaat. Sullivanilla ja Corbettilla oli hyvin erilaiset tyylit otella. Sullivan luotti voimaansa ja peräänantamattomuuteensa, kun taas Corbett oli varsin taitava. Ottelun edetessä Sullivanilla alkoi olla koko ajan vaikeampaa, ja lopulta 21. erässä Corbett tyrmäsi hänet. Tappio oli suuri järkytys lukuisile Sullivanin ihailijoille.
Sittemmin Sullivan alkoholisoitui ja tuhlasi lähes kaikki nyrkkeilyllä ansaitsemansa rahat. Hän otteli urallaan vielä lukuisia näytösotteluita muun muassa Corbettia ja muita kovia nimiä kuten Paddy Ryania, Tom Sharkeyta, Bob Fitzsimmonsia ja Jack Kilrainia vastaan.
Ammattilaisurallaan Sullivan kävi lukuisia kamppailuita, joista monet luettiin lakiteknisistä syistä näytösotteluiksi, vaikka molemmat ottelijat kamppailivat tosissaan ja pyrkivät tyrmäämään vastustajansa. Hänen todellisesta ottelumäärästään ei ole varmaa, yksiselitteistä tietoa. Eri tietolähteiden mukaan hän voitti urallaan yli 450 erilaista kohtaamista.

Jääkiekkoseura Helsingin Jokerien historia alkaa sen perustamisvuodesta 1967. Helsinkiläinen rakennusmestari Aimo Mäkinen osti itselleen Töölön Vesa -nimisen urheiluseuran jääkiekkotoiminnan, jolloin syntyi uusi seura Jokerit. 
Jokerit nousi pian perustamisensa jälkeen kansalliselle huipulle voitettuaan Suomen-mestaruuden keväällä 1973. Vuosikymmenen puolivälissä menestys kuitenkin taantui, ja 1970-luvun lopulta aina 1980-luvulle joutui talousvaikeuksiin ajatunut joukkue lähes jatkuvasti taistelemaan sarjapaikastaan. Lopulta keväällä 1987 Jokerit putosi I-divisioonaan. Se palasi liigaan syksyksi 1989, mutta seura oli käytännössä konkurssikypsä. Uuden omistajan, Harry Harkimon, johdolla seura kuitenkin nousi takaisin huipulle voittaen 1990-luvun aikana neljä Suomen-mestaruutta ja yhden hopean. Uudelle vuosituhannelle tultaessa menestys heikkeni, vaikkakin seura voitti vielä mestaruuden vuonna 2002, hopeaa vuosina 2000, 2005 ja 2007 sekä pronssia vuonna 2012. Vuonna 2014 Jokerit siirtyi KHL-sarjaan.
Historiansa aikana joukkue on voittanut yhteensä kuusi Suomen-mestaruutta, kuusi hopeaa ja kaksi pronssia. Lisäksi se on saavuttanut muun muassa kaksi Euroopan cupin mestaruutta sekä Continental Cupin voiton.
Jokerien jääkiekkotoiminnan juuret ovat Töölön Vesassa, jonka ensimmäinen SM-sarjakausi oli 1955–1956. Töölön Vesa ajautui kuitenkin 1960-luvulla rahoitusongelmiin. Helsinkiläinen rakennusmestari Aimo Mäkinen osti 1967 Töölön Vesan jääkiekkotoiminnan, otti osan seuran veloista vastuulleen ja perusti samalla Helsingin Jokerit. Mäkinen halusi Helsinkiin HIFK:n rinnalle toisen menestyvän jääkiekkojoukkueen.Ajatus uuden seuran nimestä syntyi Veikkauksen osastopäällikön ja Vesan joukkueenjohtajan Raimo Kähkösen ehdotuksesta. Hän oli ihastunut tuoreen porilaisjoukkueen Ässien nimeen. Hän pohti pataässää parempaa korttia ja päätyi jokeriin. Nimeen liittyi kuitenkin pari hidastetta: yhdistysrekisteristä löytyi käpyläläinen palloseura Jokerit ja Tikkurilan väritehtailla oli Jokeri-maali. Käpylän Jokerien toiminta oli kuitenkin loppunut jo kauan sitten, ja Tikkurilan maalitehdas ryhtyi sponsoroimaan uutta seuraa. Esikuva seuran logollekin löytyi korttipakasta.Virallisesti Jokerit aloitti toimintansa 27. lokakuuta 1967, jolloin pidettiin perustamiskokous. Kokouksen pitivät Mäkinen ja ”minijohtokunta”, johon kuuluivat maalarimestarit Eino Syrjänen ja Reino Vilen sekä taloudenhoitajaksi lupautunut Keijo Tamminen. Uusi joukkue tuli yleisön tietoon 6. marraskuuta, jolloin ruotsinkielinen päivälehti Nya Pressen julkaisi uutisen uudesta seurasta.
»Taloudellisten vaikeuksien vuoksi Vesa on pakotettu lakkauttamaan jääkiekkojaostonsa. Tilanne on kuitenkin hallinnassa, sillä rakennusmestari Aimo Mäkinen on selvittänyt Vesan velat, perustanut uuden seuran nimeltään Jokerit, johon kaikki Vesan entiset pelaajat johtotähtensä Timo Turusen johdolla siirtyivät. Seura tulee anomaan Jääkiekkoliitolta Vesan paikkaa Suomen sarjan länsilohkosta.» (Nya Pressen 6.11.1967)
Jokerien ensimmäinen peli oli 10. marraskuuta 1967 käyty harjoitusottelu ylimmällä sarjatasolla, SM-sarjassa, pelannutta Upon Palloa vastaan. Pelaajat esiintyivät ottelussa Vesan paidoissa, sillä uudet peliasut eivät olleet vielä valmistuneet. Ottelu päättyi Jokerien 4–3-voittoon. Joukkueen historian ensimmäisen maalin teki Olli J. Hietanen.
Ensimmäiset kaksi kauttaan Jokerit pelasi toiseksi korkeimmalla sarjatasolla Suomen sarjassa. Ensimmäinen sarjaottelu oli vieraspeli Karhu-Kissoja vastaan 23. marraskuuta 1967. Joukkue sai siitä 1–7-vierasvoiton. Ensimmäisen sarjaottelun maalin teki Timo Neira ja ensimmäisen jäähyn otti Osmo Kuusisto. Joukkue sai ensimmäisellä kaudellaan 15 pistettä ja sijoittui tappiottomana pelanneen Rauman Lukon jälkeen toiseksi. Tulokaskauden paras pistemies oli Timo Turunen, joka teki 18 pistettä 12 ottelussa (13 maalia ja 5 syöttöä). Kauden jälkeen Jokerien valmentaja Jorma ”Jerry” Salmi siirtyi Mestaruussarjaan nousseen HIFK:n valmentajaksi.Kauden 1968–1969 ainoa tavoite oli sarjanousu, sillä seuran talous ei kestäisi kolmatta kautta alemmalla sarjatasolla. Joukkuetta vahvistettiin edelliskaudesta, ja uutena tulokkaana seuraan tuli muun muassa Tapparan puolustaja Antti Perttula. Kauteen lähdettäessä valmentajavastuuta kantoi Martti Sarlin, joka kuitenkin sai lähteä pian pelaajien kyllästyttyä valmentajaan, joka huusi kentänlaidalta megafonilla ohjeita. Edelliskauden valmentaja Jerry Salmi ei viihtynyt paikallisvastustajassa vaan tuli takaisin Jokereihin. Sarlinin jäljiltä valmentajavastuu siirtyi kuitenkin Jorma Kyntölälle. Seuran taustalla vaikutti myös Gustav Bubník, joka yhdessä Kyntölän kanssa analysoi ottelut.Sarjasysteemi oli muuttunut kaudelle 1968–1969siten, että Suomen sarjan lohkojen kaksi parasta eteni karsintoihin eikä mikään joukkue noussut enää suoraan. Jokerit selvitti tiensä karsintoihin etelälohkon voittajana. Alkusarjan toisen sijan vei Jokerien kanssa tasapisteissä ollut TPS, joka jäi heikomman maalieron vuoksi toiseksi. Jokerit voitti ensimmäisessä karsintasarjan ottelussa Kiekko-Pojat Mäntän lumipyryssä 1–2. Seuraavissa otteluissa kaatuivat JoKP ja TPV. Nousun kannalta ratkaisevana otteluna pidettiin TPS:n ja Jokerien kohtaamista. Alkusarjassa joukkueiden molemmat keskinäiset ottelut olivat päättyneet tasatulokseen 3–3. Karsintasarjan ottelussa Jokerit pelasi tiukkaa miesvartiointia. Ketju Neira–Hietanen–Kari Puolimatka eliminoi täysin Juhani Wahlstenin johtaman TPS:n ykkösketjun. Jokerit voitti ottelun lukemin 2–3. Viimeisessä karsintasarjan ottelussa se kukisti Hilparan ja varmisti näin sarjanousun.
Jokerien ensimmäinen SM-sarjakausi oli 1969–1970. Aimo Mäkinen oli aloittanut ennennäkemättömän joukkueenrakentamisen, ja joukkue sai ensimmäiselle SM-sarjakaudelleen lukuisia kovia vahvistuksia. Mäkisellä oli tapana tarjota pelaajille suoraan rahaa niin pitkään, kunnes sopimus syntyi. Joukkueeseen liittyivät muun muassa Porin Ässissä maineeseen noussut Veli-Pekka Ketola, huippupuolustaja Ilpo Koskela ja Lauri Mononen. Tuona kautena Jokereissa pelasi myös myöhemmin A-maajoukkuetta, Jokereita ja Chicago Blackhawksia valmentanut Alpo Suhonen. Pelaajista parhaiten esillä olivat Turunen ja Ketola, jotka sijoittuivat SM-sarjan pistepörssissä sijoille 4 ja 5. Ensimmäisen SM-sarjakauden sijoitus oli lopulta viides.Samanaikaisesti edustusjoukkueen rakentamisen kanssa Jokerit organisoi Itä-Helsinkiin Kanada-sarjan, joka oli suunnattu seuran omille junioreille. Idea saatiin Tampereen Ilveksen samankaltaisesta järjestelmästä, ja Kanada-sarjassa kiekkoharrastuksensa aloitti usea tuleva huippupelaaja. Sarja käynnistyi vuonna 1969. Aimo Mäkisen haaveena oli saada sitä kautta kasvatetuksi edustusjoukkue täysin omista junioreista, mutta kokonaista liigajoukkuetta ei siltä pohjalta milloinkaan saatu aikaan. Juniorien Kanada-sarja tosin tuotti nopeasti tuloksia: D-juniorit voittivat Suomen-mestaruuden keväällä 1973 ja sekä B-, C- että E-pojat kaudella 1975–1976. Vahvan ja järjestelmällisen juniorityönsä avulla Jokerit sai kannattajia erityisesti nuorten keskuudesta.Kaudeksi 1970–1971 Jokerit sai yhden huippupelaajan lisää, kun Seppo Repo liittyi joukkueeseen osittain paikkaamaan Ässiin palannutta Ketolaa. Ensimmäinen mestaruus oli lähellä. Joukkue voitti runkosarjan, mutta jatkosarjassa se pelasi heikosti ja oli vasta sen viides eli toiseksi viimeinen. Lopullinen sijoitus oli mestaruuden vieneen Porin Ässien jälkeen toinen. Ässiin lähtenyt Ketola oli mestarijoukkueen paras pistemies.Kaudella 1971–1972 Jokereissa pelasi sen historian ensimmäinen ulkomaalaispelaaja, kun kanadalainen maalivahti Dwight Watson oli kokoonpanossa seitsemässä ottelussa. Joukkueen tärkeimpänä pelaajana jatkoi kuitenkin Timo Turunen, joka sijoittui SM-sarjan pistepörssissä viidenneksi. Jokerit oli runkosarjan viides ja ylemmän loppusarjan toinen. Lopullinen sijoitus oli neljäs kaksi pistettä kolmanneksi sijoittuneelle HIFK:lle hävinneenä.Keväällä 1972 Jokerien toiminnan jatkuminen oli vaakalaudalla. Edellinen kausi oli ollut taloudellisesti raskas, ja Mäkisen kiinnostus seuraan alkoi hiipua. Maaliskuussa hänen oli tarkoitus ilmoittaa Kauppakorkeakoululla toiminnan päättymisestä. Juhlasalin monisatapäinen juniorijoukko sai kuitenkin Mäkisen muuttamaan mieltään vielä puhujapöntössä, jolloin lopettamisilmoitus muuttuikin jatkamisilmoitukseksi. Mäkiselle ei oltu tavallisuudesta poiketen kirjoitettu puhetta valmiiksi, minkä vuoksi hän joutui improvisoimaan. Se osoittautui Seuran pelastukseksi. Samana keväänä oli myös vahvasti vireillä kolmen helsinkiläisseuran – Jokerien, HJK:n ja Karhu-Kissojen – yhdistyminen. Jokerit jatkoi kuitenkin itsenäisesti.
»Jokainen teistä on kuullut siitä fuusiohankkeesta – mutta kun minä olen seurannut sitä jokerihenkeä tämän fuusiokeskustelun aikana, niin olen tullut siihen tulokseen, että tätä seuraa ei voi hajottaa. Jokerien seitsemän kirjainta pysykööt koossa niin kauan kuin minä voin sille antaa tukeni ja voin siihen vaikuttaa, minä takaan sen. Fuusioitukoot muut Jokereihin jos haluavat.» (Ote Aimo Mäkisen puheesta Helsingin Kauppakorkeakoululla keväällä 1972.)
Ensimmäisen Suomen-mestaruutensa Jokerit voitti 1973, jolloin taustalla oli paljolti eri kaupunginosajoukkueissa tehty juniorityö. Joukkueeseen oli tehty myös kovia hankintoja, kuten Karhu-Kissoista palannut Lauri Mononen ja HJK:n Seppo Suoraniemi. Timo Sutinen muodosti Timo Turusen kanssa SM-sarjan pistepörssin kärkikaksikon. Jokerit oli saanut mestaruuskaudeksi myös maalivahteihin huippuosaamista, kun Jorma Valtonen oli liittynyt joukkueeseen. Huippumaalivahdin torjunnat olivatkin mestaruuskaudella keskeisiä. Mononen sen sijaan oli lähes koko kauden ajan kolmosketjun laituri, sillä valmentaja Matti Lampainen ei nähnyt syytä rikkoa kahta vahvaa kentällistä. Mononen jätti seuran kauden jälkeen.
Mestaruudesta huolimatta Jokerien menestys ei kestänyt kauan, sillä joukkue sijoittui neljänneksi seuraavalla sarjakaudella 1973–1974. Timo Sutinen voitti kuitenkin pistepörssin. Valmennuksessa Matti Lampaisen oli korvannut tilapäisesti Koho-mailatehtaan johtaja Rauli Virtanen. Tämän vaatima pelityyli ei kuitenkaan saanut pelaajilta riittävästi kannatusta. Taitopelaajat eivät halunneet lähteä kanadalaistyylisen aggressiivisen kiekkoilun tielle, joten Lampainen palasi valmentajaksi jo sarjaneljänneksen jälkeen syksyllä 1973.Kesällä 1974 Jokerit menetti tärkeän maalivahtinsa Jorma Valtosen, jota tuli paikkaamaan nuori lupaus Hannu Kamppuri. Päävalmentajaksi nimitettiin neuvostoliittolainen Boris Maiorov. SM-sarjan viimeisellä kaudella 1974–1975 Jokerit oli ensimmäisen neljänneksen jälkeen viimeisenä, mutta kevättä kohden tilanne parani. Lopulta joukkue menetti mahdollisuutensa pronssiin hävittyään päätöskierroksella, joten loppusijoituksena oli toinen peräkkäinen neljäs tila. Sutinen voitti jälleen pistepörssin.Vuonna 1975 käynnistyi uusi SM-liiga, jossa Jokereilla alkoi jyrkkä alamäki. Seuran juniorit menestyivät omissa sarjoissaan erinomaisesti, mutta omat kasvatit eivät ehtineet kasvaa liigapelaajiksi syöksykierrettä katkaisemaan. Sijoitukset heikkenivät jatkuvasti: Jokerit sijoittui 1975–1976 kuudenneksi, 1976–1977 seitsemänneksi ja 1977–1978 kymmenenneksi eli sarjan viimeiseksi. Joukkue kuitenkin säilytti liigapaikkansa karsintojen kautta. Kaudella 1977–1978 joukkueessa pelasi ensimmäiset liigapelinsä Kanada-sarjan kasvatti Jari Kurri.Vuonna 1979 Jokerit vältti liigakarsinnat kahdeksannella sijallaan, mutta kolmena seuraavana keväänä joukkue oli joka vuosi karsimassa liigapaikastaan. Tasoero I-divisioonan joukkueisiin oli kuitenkin joka kerta Jokerien eduksi. Heikko kilpailullinen asema johti siihen, että omat nuoret kasvatit kaupattiin nopeasti muihin seuroihin. Ensimmäinen naapuriseura HIFK:hon siirtynyt kasvatti oli Rainer Risku keväällä 1979. Saman tekivät pari vuotta myöhemmin kohun saattelemina Tony Arima ja Anssi Melametsä.Kauden 1978–1979 jälkeen maalivahti Kamppuri siirtyi Pohjois-Amerikkaan. Hänet korvasi Mäkisen KooVeestä löytämä Rauli Sohlman, joka oli 1980-luvulla joukkueen tärkeimpiä pelaajia. 1970- ja 1980-lukujen vaihteessa seuraa koetteli pelaajien suuri vaihtuvuus. Myös valmennuspuolella oli liikehdintää, mutta kukaan ei onnistunut muovaamaan sekavasta aineksesta menestyvää joukkuetta. SM-liigakaudella 1979–1980 Jokerit sijoittui runkosarjassa yhdeksänneksi. Joukkueen pistepörssin kärjen muodostivat Henry Leppä (48 pistettä), Jari Kurri (40 pistettä) ja Ari Mikkola (35 pistettä). Kauden päätteeksi Kurri siirtyi NHL:ään.Kaudella 1980–1981 Jokerit uusi edelliskauden yhdeksännen tilan. Kauden 1981–1982 sijoitus oli niin ikään yhdeksäs. Joukkueen sisäisen pistepörssin voitti tuona kautena ensimmäistä kertaa ulkomaalainen pelaaja, kun yhdysvaltalainen Jon Fontas teki 43 pistettä (20 maalia ja 23 syöttöä) 36 ottelussa. Joukkueessa pelasi myös kovuutta edustanut Charles Luksa, jolle kertyi 58 jäähyminuuttia 21 ottelussa.
Jokerien taustayhdistyksen talousvaikeudet johtivat siihen, että joukkueen nimi oli ennen kauden 1982–1983 alkua vähällä muuttua HJK:ksi. Jokeriklubin Tuki ry lähestyi SM-liigaa 1. syyskuuta 1982 päivätyllä kirjeellä, jossa seura ilmoitti käyttävänsä itsestään tulevalla kaudella kirjainlyhennettä HJK. Yhdistyksen mukaan lyhenne oli peräisin nimestä Helsingin Jokeri-Klubi, minkä lisäksi kirjeessä pyydettiin merkitsemään liigaseuran emäseuraksi Helsingin Jääkiekkoklubi ry. Molempien yhdistysten puheenjohtajana toimi Tapani Korpela. Mäkinen suuttui suunnitelmista ja lähetti SM-liigalle tiukkasanaisen kirjeen, jossa ilmoitti nimenmuutoksen olevan sopimusrike, ja asiasta tulisi sopia SM-liigan sijaan Helsinki-Hockey 75:n kanssa. Niinpä ehdotus HJK-nimen käytöstä hylättiin yksimielisesti liigahallituksen kokouksessa 21. syyskuuta 1982. Liigakauteen valmistuva joukkue ehti kuitenkin pelata uudella logolla painetulla peliasulla yhdessä harjoitusottelussa, tosin vain avauserässä. Jokerien narrilogon yläpuolella ollut HJK-teksti herätti niin suuren kohun, että toiseen erään joukkue luisteli vanhassa peliasussaan.Pelillisesti Jokerit tuli kaudelle 1982–1983 vahvempana kuin aikaisempina vuosina, vaikka joukkue oli jälleen asetettu karsijakandidaatiksi. Uusi valmentaja Reino Ruotsalainen teki onnistuneiden hankintojen myötä joukkueesta talven sensaation. Uusista hankinnoista primus motor oli puolustaja Nikolai Makarov. Jokerit voitti runkosarjan viiden pisteen erolla HIFK:hon ja pääsi suoraan välieriin, joissa se kukisti Tapparan. Jopa vuosisadan finaaliksi kutsutuissa loppuotteluissa vastaan asettui paikallisvastustaja HIFK. Jokerit jäi lopulta hopealle voitoin 2–3, vaikka johti sarjaa – ja viimeistä peliäkin – jo 2–0. Kuitenkin pitkän tarpomisen jälkeen hopeakin tuntui voitetulta mitalilta. Kauden päätteeksi hopeajoukkueesta palkittiin useampikin pelaaja. Sohlman valittiin liigan parhaaksi maalivahdiksi, Makarov parhaaksi puolustajaksi ja Reino Ruotsalainen parhaaksi valmentajaksi. Jokerit teki kuitenkin mittavat taloudelliset tappiot johtuen bonuspalkkiojärjestelmästä, jossa maksettiin pisteistä, tehopisteistä ja erikseen runsasmaalisista vierasvoitoista. Myös laaja pelaajarinki kulutti varoja.Jokerit palasi sarjan viimeisten joukkoon jo kaudella 1983–1984, jolloin joukkue sijoittui seitsemänneksi. Kausi 1982–1983 oli ollut suuren pelaajaringin ja odottamattoman menestyksen vuoksi seuralle taloudellisesti vaikea, vaikkakin ainoa joukkueen jättänyt pelaaja oli Pekka Järvelä. Ruotsalaisen valmennusansiot veivät hänet myös Suomen olympiamaajoukkueen rinkiin. Kari Kinnusen tilalle tullut uusi kakkosvalmentaja Jussi Masala joutui kovan urakan eteen, minkä lisäksi joukkueen iskukykyä heikensivät lukuisat loukkaantumiset.Kaudella 1984–1985 vaikeudet jatkuivat ja Jokerien sijoitus oli kahdeksas. Joukkue vältti liigakarsinnat vasta päätöskierroksen voitolla SaiPasta. 1980-luvun alussa seuran taloudellisen vastuun Tapani ottanut Korpelan johtama Jokeri-klubin Tuki ry kärsi yhä vaikeammista talousongelmista, ja siksi seuran tilanne oli jatkuvasti lehtien palstoilla. Touko- ja elokuussa 1985 Uudenmaan lääninverovirasto haki Jokeriklubin Tukea konkurssiin, mutta Kalervo Kummolan toimenpiteet mahdollistivat Jokerien toiminnan jatkumisen. Uskottavuus oli kuitenkin kärsinyt, ja pelaajamarkkinoilla Jokerit oli jatkuva häviäjä, kun joukkueesta lähti monta runkopelaajaa.Kaudella 1985–1986 Jokerit taisteli jälleen liigapaikasta SaiPan kanssa, sillä tällä kertaa liigan viimeinen putosi suoraan I-divisioonaan. Lopulta SaiPa jäi jumboksi, ja Jokerit joutui sarjan toiseksi viimeisenä liigakarsintaan. Karsintasarjan niukkana voittajana se kuitenkin jälleen säilytti paikkansa pääsarjassa, kun se voitti uusintaottelussa Turussa TuTon 4–1. Kauden 1986–1987 päätteeksi joukkue putosi sarjaporrasta alemmas, sillä joukkue jäi historiansa toisen – ja toistaiseksi viimeisen kerran – sarjan jumboksi. Sarjasysteemi oli sama kuin edellisellä kaudella, joten Jokerit joutui hakemaan uutta vauhtia I-divisioonasta.
Jokerien ensimmäistä kautta I-divisioonassa, 1987–1988, on pidetty sen historian urheilullisesti heikoimpana. Joukkue oli menettänyt putoamisen myötä lähes kaikki liigatasoiset pelaajat, eivätkä valmentajat Henry Leppä ja Kari Kinnunen saaneet iskostettua joukkueeseen voittamisen nälkää. SM-liigan laajentuessa pääsarjaan nousi divisioonan kaksi parasta, mutta Jokerit oli vasta seitsemäs.Korpelan johtama Jokeriklubin Tuki myi edustusjoukkueen uudelle taustaorganisaatiolle, Jokeri-Hockey Oy:lle, jossa työskentelivät muun muassa Kalervo Kummola, Martti Larva, Kimmo Leinonen ja Jyrki Otila. Ellei Kummola apureineen olisi ottanut Jokereita ohjaukseensa, seuran taival olisi päättynyt, sillä johtokunta oli päättänyt lopettaa seuran toiminnan, jos uusia jatkajia ei olisi löytynyt. Jokeri Hockey Oy oli suomalaisen joukkueurheilun ensimmäinen osakeyhtiö. Ennen tätä seuran takana oli kaksi yhdistystä: Aimo Mäkisen johtama Jokerit ry ja Tapani Korpelan vetämä Jokeriklubin Tuki ry, jotka eivät enää toimineet yhteisymmärryksessä. Jokerit onnistui kuitenkin saamaan osakseen myönteistä julkisuutta, kun valmentaja Leo Äikäs puhui nuoren Teemu Selänteen jatkamaan vielä I-divisioonassa, vaikka hänelle tarjosivat sopimusta myös SM-liigan HIFK ja Ilves.Uudeksi päävalmentajaksi kaudelle 1988–1989 hankittiin Kari Mäkinen. Joukkueessa pelasi Teemu Selänteen, Waltteri Immosen ja Markus Kettererin kaltaisia nuoria lupauksia, joiden lisäksi Tony Arima ja Anssi Melametsä palasivat HIFK:sta. Jokerit sijoittui toiseksi Kiekko-Poikien jälkeen, ja liigakarsinnoissa joukkue onnistui palaamaan SM-liigaan, kun se kaatoi Oulun Kärpät voitoin 3–2. Teemu Selänne oli karsintojen paras pistemies, viidessä ottelussa syntyivät tehot 7+3=10.SM-liigakaudella 1989–1990 Jokerit jatkoi pitkälti samalla joukkueella. Kausi oli tahmea, ja Teemu Selänteen pelit loppuivat jo yhdennessätoista pelissä, kun tämän sääri- ja pohjeluu katkesivat ottelussa JyP HT:tä vastaan. Nuori joukkue ei ollut vielä kypsä menestymään liigassa varsinkaan ilman johtotähteään. Se sijoittui kymmenenneksi ja vältti täpärästi liigakarsinnat.Divisioonakausien aikana seurassa ilmeni suuria rahoitusvaikeuksia. Jo keväällä 1989 Jokerien johto oli aloittanut osakeannin, jonka avulla seuran fanit pääsivät tukemaan seuraa. Se tuotti seuran hyväksi kaksi miljoonaa markkaa. Vuonna 1990 joukkueen kulisseissa käytiin kovaa valtapeliä, jossa erilaiset henkilöryhmittymät taistelivat omien ideologioidensa puolesta. Keväällä valmentaja Kari Mäkisestä tehtiin toimitusjohtaja-valmentaja. Hän huomasi kirjanpidosta puuttuvan kuitteja, ja lisäksi kausikorttien tilityksissä oli epäselvyyksiä. Lopulta paljastui, että Jokeri-Hockey Oy:lle oli kahden tilikauden aikana kertynyt tappiota 5,6 miljoonaa markkaa. Jokerit ajautui selvitystilaan, seura joutui korottamaan osakepääomaansa ja pelaajien palkanmaksu myöhästyi. Seurasi lukuisia ristiriitoja. Kummola halusi, että toimitusjohtaja-valmentaja Mäkinen jatkaa ainoastaan toimitusjohtajana, mutta Mäkinen itse halusi vain valmentaa.Elokuussa 1990 kilpapurjehtijana kuuluisuutta niittänyt Harry ”Hjallis” Harkimo osti itselleen Moro Oy:ltä kuusi prosenttia Jokerien osakkeista. Kummola oli huomannut Harkimon kyvyt ja tuki tätä voimakkaasti. Kummolan ja Harkimon sopimuksen mukaan Harkimosta olisi tullut yhtiön seuraava puheenjohtaja, mutta 19. joulukuuta 1990 puheenjohtajaksi valittiin Jorma Saarikivi. Lopulta Jokerit oli jälleen matkalla kohti selvitystilaa, joka kuitenkin vältettiin Kummolan esityksestä. Uuteen hallitukseen valittiin puheenjohtaja Saarikiven lisäksi Harkimo, Aarre Lepistö, Mäkinen, Taito Tuunanen ja Kummola.Kausi 1990–1991 alkoi Jokereilta heikosti, ja valmentaja Mäkinen erotettiin marraskuussa joukkueen jäätyä viimeiseksi. Tilalle tuli Boris Maiorov, jonka kanssa neuvoteltiin Helsingin rautatieasemalla juuri ennen tämän Moskovan junan lähtöä. Maiorov palasi Suomeen 15. marraskuuta ja ryhtyi Jokerien uudeksi päävalmentajaksi. Joukkueen kurssi kääntyi, ja joukkue sijoittui sarjassa yhdeksänneksi.Vuoden 1991 alussa seura oli periaatteessa konkurssikypsä, eikä kukaan enää näyttänyt suostuvan satsaamaan joukkueeseen enempää rahaa. Lisäksi talouslama kolkutteli jo ovelle.
Harry Harkimo osti itselleen Taito Tuunasen osakkeet helmikuun lopulla 1991, minkä jälkeen hän omisti ystävänsä Henrik de la Chapellen kanssa 74 prosenttia Jokeri-Hockey Oy:stä. Jokereilla oli tuolloin velkaa kuusi miljoonaa markkaa. Harkimolla oli kokemusta urheilumarkkinoinnista ja selvät suunnitelmat seuran nostamiseksi kannattavaksi liikeyritykseksi. Nuoresta Jokeri-kasvatista Teemu Selänteestä tehtiin mediasuunnitelma ja tuote. Lisäksi pelaajia vietiin mukaan yritystilaisuuksiin, ja kentällisiä ja yksittäisiä pelaajia alettiin myydä yrityksille. Harkimo toimi hyvin ennakkoluulottomasti, sillä tämänkaltainen toiminta oli uutta Suomessa. Mallin ja vaikutteet työskentelylleen hän sai NHL:stä. Aluksi Harkimo aiheutti monessa seuran fanissa vastustusta. Hän oli tunnettu naapuriseura HIFK:n kannattaja, joka oli muun muassa julkisesti pitänyt purjehtiessaan yllä seuran pelipaitaa. Myöskään Harkimon suomenruotsalaisuus ei miellyttänyt kaikkia kannattajia.Harkimon satsaukset tuottivat tulosta heti ensimmäisellä kaudella 1991–1992. Jokerit sijoittui runkosarjassa toiseksi, pisteen päähän JyP HT:stä. Välierissä se pudotti Ässät pronssiotteluun voitoin 3–2, ja finaalissa se kohtasi runkosarjan voittajan JyP HT:n, jonka se kukisti voitoin 4–1. Kaksi päivää myöhemmin Jokerit järjesti Helsingin keskustassa NHL-vaikutteiset kultajuhlat, jotka olivat tyyliltään Suomessa ennennäkemättömät. Autosaattue ajoi Eduskuntatalolta Helsingin jäähallille tuhansien fanien seuraamana. Hallilla juhlat jatkuivat täyden katsomon edessä myöhään iltaan.Mestaruus oli paljolti nuorten omien kasvattien Waltteri Immosen, Markus Kettererin, Teemu Selänteen, Mika Strömbergin ja Keijo Säilynojan ansiota. Kevään 1992 mestaruus oli Kettererille ennätyksellisesti neljäs perättäinen. Lisäksi venäläisestä Boris Maiorovista tuli SM-liigan ensimmäinen ulkomaalainen mestarivalmentaja. Kaudesta 1991–1992 katsotaan myös alkaneen uuden ajan seuran historiassa, ja monta vuotta kestäneen ”Jokeri-ilmiön” keulakuvana toimi Selänne. Selänne myös palkittiin pudotuspelien parhaana pelaajana. Joukkueessa pelasi myös tšekkoslovakialainen Otakar Janecký, jonka laitahyökkääjinä pelasivat lähinnä Säilynoja ja Selänne. Esimerkiksi Iltalehden lukijaäänestyksessä vuonna 2012 tämä ketju valittiin SM-liigan historian parhaaksi hyökkäyskolmikoksi. Myös Jokerien rahahuolet väistyivät, vaikka Suomessa elettiin vuosikymmenen alussa lama-aikaa. Harkimo oli onnistunut neuvottelemaan sponsorisopimukset valtionyhtiöiden, kuten Telen, Veikkauksen ja VR:n kanssa. Se oli tärkeää, sillä yksityisen sektorin tuki oli käytännössä kiinni.
Runkosarjan kakkostilasta huolimatta Jokerit putosi vuonna 1993 jo puolivälierissä hävittyään runkosarjan seitsemänneksi sijoittuneelle Porin Ässille suoraan kolmessa ottelussa. Kauteen 1992–1993 päättyi myös Boris Maiorovin vuonna 1990 alkanut aikakausi Jokerien valmentajana. Maiorovin tilalle palkattiin maajoukkueen apu- ja päävalmentajana työskennellyt Alpo Suhonen. Suhonen erotettiin marraskuussa 1993 kesken kauden 1993–1994, ja hänen tilalleen pestattiin Hannu Aravirta. Runkosarjassa Jokerit sijoittui kolmanneksi TPS:n ja Ässien jälkeen. Puolivälierissä joukkue pudotti jatkosta Tampereen Ilveksen voitoin 3–1 ja välierissä Rauman Lukon niin ikään 3–1. Jokerit kohtasi SM-liigan loppuottelussa TPS:n. Loppuottelusarjan neljäs peli Helsingissä toi ratkaisun Jokerien hyväksi. TPS johti ottelua jo 2–0, mutta Jokerit tuli kolmannen erän loppuvaiheilla tasoihin. Lopulta Otakar Janecký ratkaisi mestaruuden Jokereille jatkoajalla ajassa 69.04. Kuuluisa maali syntyi ”pesäpallolyönnillä” suoraan ilmasta.Kaudella 1994–1995 NHL:ssä oli työsulku, ja siksi Jari Kurri ja Teemu Selänne pelasivat parikymmentä ottelua Jokereissa. Pohjois-Amerikan luetuin jääkiekkolehti The Hockey News listasi lakon aikana Jokerit maailman toiseksi parhaimmaksi jääkiekkoseuraksi IHL-liigan Detroit Vipersin jälkeen. The Hockey News perusteli Jokerien sijoitusta muun muassa hyvällä puolustuksella ja taitavalla tšekkihyökkääjällä Otakar Janeckýllä. 3. joulukuuta 1994 pelattiin Helsingin jäähallissa näytösottelu, jossa Jokerit kohtasi NHL-tähdistä koostuneen Wayne Gretzky -all starsin. NHL-ammattilaiset voittivat ottelun selvin lukemin 7–1.Vuodenvaihteessa 1994–1995 Jokerit voitti Helsingissä Euroopan cupin. Loppuottelussa kukistui venäläinen Lada Togliatti luvuin 4–2. Ottelun voittomaalin ujutti maalivahti Aleksei Marjinin taakse Teemu Selänne Juha Jokiharjun syötöstä.Jokerit voitti SM-liigan runkosarjan, mutta jäi hopeaan hävittyään TPS:lle finaalisarjan ratkaisevan viidennen ottelun kotikentällään maalein 1–5.Jokerien budjetti oli kasvanut kaudelle 1995–1996 yli 50 prosenttia. Joukkue voitti runkosarjan, ja finaaleissa se sai revanssin TPS:stä, jonka se kaatoi voitoin 3–1. Jokerit saavutti myös toisen peräkkäisen Euroopan cupin voittonsa. Samalla päättyi päävalmentaja Hannu Aravirran aikakausi.Päävalmentaja Aravirran korvasi kaudeksi 1996–1997 ruotsalainen Curt Lundmark. Hänen johdollaan seura voitti jälleen Suomen-mestaruuden, ja se on myös ainoa kerta, jolloin Jokerit on uusinut mestaruuden puolustavana mestarina. Runkosarjan voittaja Jokerit ja TPS kohtasivat finaaleissa jo neljännen kerran peräkkäin. Jokerit oli pudotuspelien jokaisessa otteluparissa parempi voitoin 3–0, eli se ei hävinnyt yhtään ottelua. Mestaruus oli joukkueen neljäs kuuden kauden sisällä. Niitä kaikkia olivat voittamassa seuran omat kasvatit Waltteri Immonen, Keijo Säilynoja, Mika Strömberg ja Ari Sulander.
Kaudella 1997–1998 Jokerit aloitti pelinsä uudessa Hartwall-areenassa. Seuralla oli koossaan nimellisesti todella vahva joukkue, sillä sen pelaajista neljätoista oli edustanut Suomen A-maajoukkuetta. Nimellisesti vahva joukkue ja hulppeat olosuhteet eivät kuitenkaan osoittautuneet takeeksi menestykselle. Uusi valmentaja Sakari Pietilä ehti luotsata Jokereita vain noin kuukauden ennen potkuja lokakuussa 1997. Tilalle tuli edelliskauden mestarivalmentaja Curt Lundmark, mutta hänkään ei saanut joukkuetta toivottuun iskuun. Niinpä maaliskuussa 1998 Jokerit teki jo kauden toisen valmentajavaihdoksensa, kun Lundmark korvattiin Hannu Kapasella. Runkosarjassa joukkue sijoittui lopulta neljänneksi. Puolivälierissä se pudotti Tapparan jatkosta voitoin 3–1, mutta välierissä toinen tamperelaisseura Ilves oli parempi selvästi suoraan 3–0. Pronssiottelussa Kiekko-Espoo taipui Hartwall-areenalla lukemin 8–0.Myös kausi 1998–1999 sujui sekavissa merkeissä. Päävalmentaja Hannu Kapanen vapautettiin tehtävistään helmikuussa 1999, jolloin hänet korvasi Timo Lahtinen. Jokerit sijoittui runkosarjassa kolmanneksi ja kohtasi puolivälierissä SaiPan. Taitoluistelun MM-kilpailujen vuoksi kaksi ensimmäistä peliä pelattiin SaiPan kotijäällä Lappeenrannassa, jotka molemmat SaiPa yllättäen voitti. Kolmas ja samalla ainoa Hartwall-areenalla pelattu peli päättyi SaiPan 4–5-vierasvoittoon. Samalla katkesi Jokerien vuodesta 1994 alkanut mitaliputki. Joukkueen pelaajista Pasi Saarela voitti runkosarjan maalikuninkuuden ja ylsi pistepörssissäkin toiseksi tehoin 38+20=58.Vuonna 1999 Harry Harkimo siirsi toimintaansa myös jalkapallon puolelle, kun FC Jokerit perustettiin. Joukkue voitti lyhyen historiansa aikana Suomen Cupin ja SM-hopeaa, kunnes Harkimo myi tappiollisen seuran HJK:lle maaliskuussa 2004.Keväällä 1999 Harkimo hankki Jokereihin HIFK:n valmentajakaksikon Erkka Westerlund-Raimo Summanen, jotka olivat saavuttaneet naapuriseurassa kahden kauden aikana Suomen-mestaruuden ja hopean. Kaudella 1999–2000 Jokerit ylsi parin vuoden tauon jälkeen jälleen SM-finaaleihin, joissa TPS oli kuitenkin parempi voitoin 3–1. Westerlundin toisella vastuuvalmentajakaudella 2000–2001 Jokerit voitti runkosarjan, mutta hävisi puolivälierissä Kärpille voitoin 2–3.Jokerien oli tarkoitus kohdata 18. syyskuuta 2001 kotiareenallaan Colorado Avalanche NHL Challenge -ottelussa. Tapahtuma kuitenkin peruuntui viime hetkellä WTC-terrori-iskujen vuoksi. Alkavalla kaudella 2001–2002 joukkueen valmennusvastuun otti aiemmin kakkosvalmentajana toiminut Raimo Summanen, kun Erkka Westerlund siirtyi Jääkiekkoliiton palvelukseen. Kauden aikana joukkue sai huippumaalivahdin, kun Kari Lehtonen teki läpimurron ja nousi joukkueen johtavien pelaajien joukkoon. Lisäksi kesken kauden hankittiin Vladimír Machulda sarjajumbo SaiPasta. Machulda ja Lehtonen olivat pelaajat, jotka pudotuspeleissä olivat runkosarjan kolmanneksi sijoittuneessa joukkueessa suuressa roolissa. Välierissä joukkue kaatoi HPK:n voitoin 3–1, ja finaaleissa vastaan asettui runkosarjan voittanut Tappara. Tappara aloitti finaalisarjan voitolla, mutta Jokerit vei sarjan lopulta 3–1. Kauden jälkeen, vuoden 2002 NHL-varaustilaisuudessa, Lehtonen varattiin NHL:ään varausnumerolla 2, joka on alhaisin, jolla suomalaispelaaja on koskaan varattu.Summanen valmensi Jokereita myös kaudella 2002–2003. Tammikuussa 2003 joukkue voitti Milanossa ja Luganossa järjestetyn Euroopan mestarijoukkueiden Continental Cupin. Finaalissa joukkue kaatoi rangaistuslaukauskilpailun jälkeen venäläisen Lokomotiv Jaroslavlin. Ratkaisevan osuman teki kahdeksannessa laukaisuparissa Jukka Voutilainen. SM-liigan runkosarjassa Jokerit sijoittui toiseksi HPK:n jälkeen, ja puolivälierissä se pudotti paikallisvastustaja HIFK:n jatkosta suoraan voitoin 4–0. Välierissä joukkue hävisi kuitenkin Kärpille 2–3, johdettuaan sarjaa jo 2–1. Sen kausi päättyi lopulta neljänteen sijaan, kun joukkue hävisi pronssiottelun HPK:lle vieraissa 0–3. Kauden päätteeksi se kuitenkin sai Aaro Kivilinnan muistopalkinnon Suomen parhaana jääkiekkoseurana.
Summasen siirryttyä keväällä 2003 A-maajoukkueen päävalmentajaksi Jokereihin valmentajaksi tuli TPS:n kaudeksi 2003–2004 kuuteen Suomen-mestaruuteen johdattanut Hannu Jortikka. Pudotuspeleissä pelattiin ensimmäistä kertaa sijoille 7–10 sijoittuneiden joukkueiden kesken playoffsien ensimmäinen kierros. Jokerit sijoittui runkosarjassa sijalle seitsemän ja kohtasi pudotuspelien avauskierroksella JYPin, jonka se pudotti jatkosta suoraan voitoin 2–0. Puolivälierissä Kärpät kuitenkin voitti numeroin 4–2. Ennen kauden alkua Hartwall-areenalla Jokerien vieraana oli pelannut NHL-seura Toronto Maple Leafs, joka voitti harjoitusottelun 5–3.Jortikan seuraava kausi, 2004–2005, sujui paremmin. NHL:ssä oli koko kauden kattava työsulku, joka toi Jokereihin puolustajat Brian Campbellin ja Ossi Väänäsen. Joukkueessa pelasi myös maalivahti Tim Thomas, joka torjui runkosarjassa ennätykselliset 15 nollapeliä. Joukkue eteni vakuuttavasti loppuotteluihin, joissa Kärpät osoittautui kuitenkin jälleen paremmaksi voitoin 3–1.Jortikka oli jo tammikuussa 2005 ilmoittanut lopettavansa valmentajantehtävät Jokereissa kauden 2004–2005 jälkeen. Kaudelle 2005–2006 päävalmentajana aloitti oman pelaajauransa lopettamisesta asti, vuodesta 1999, seuran valmennustiimissä mukana ollut Waltteri Immonen. Maalivahti Tim Thomas ja nuori hyökkääjä Valtteri Filppula siirtyivät NHL:ään juuri ennen kauden alkua. Alkukausi oli heikko, joten sekä Immonen että apuvalmentaja Jouko Lukkarila vapautettiin tehtävistään marraskuun maaottelutauolla. Tilalle tuli Suomen maailmanmestariksi vuonna 1995 luotsannut Curt Lindström, ja kakkosvalmentajaksi nostettiin toimitusjohtaja Matti Virmanen. Myöhemmin talvella aitiossa nähtiin myös Vesa Surenkin. Mikään ei kuitenkaan auttanut, ja runkosarjan päätyttyä Jokerien sarjasijoitus oli sen kaikkien aikojen huonoin, yhdestoista. Se ei riittänyt edes pudotuspelien ”villi kortti” -kierrokselle.Jo edellisen kauden aikana Hjallis Harkimo oli siirtänyt katseensa naapuriseura HIFK:n suuntaan, ja kaudeksi 2006–2007 Jokerien valmentajaksi tuli kanadalainen Doug Shedden. Kakkosvalmentajaksi palasi edelliskaudella vastuuvalmentajan tehtävästä vapautettu Waltteri Immonen. Suunta kääntyi heti ylöspäin, ja runkosarjan toiseksi sijoittunut Jokerit pääsi SM-finaaleihin Kärppiä vastaan. Oululaiset eivät kuitenkaan hävinneet pudotuspeleissä otteluakaan ja jättivät Jokerit hopealle voitoin 3–0. Jani Rita voitti runkosarjan maalipörssin 32 osumalla.
Sheddenin toisella päävalmentajakaudella, 2007–2008, Jokerien runkosarjasijoitus heikkeni pykälällä. Puolivälierissä joukkue selätti Pelicansin. Välierissä vastaan asettui Blues, jota vastaan joukkue johti jo voitoin 3–1, mutta espoolaiset menivät finaaleihin voitettuaan kolme seuraavaa ottelua. Pronssiottelun Jokerit hävisi Tapparalle. Petri Varis teki pudotuspeleissä kolme maalia, jotka nostivat hänet kaikkien aikojen playoffs-maalitilaston kärkeen 40 osumalla.Doug Shedden siirtyi sveitsiläisen EV Zugin valmentajaksi, joten kaudelle 2008–2009 Jokerien luotsiksi nimettiin kanadalainen Glen Hanlon. Kauden alussa, 2. lokakuuta, vieraaksi saapui NHL-joukkue Pittsburgh Penguins, joka voitti Jokerit 4–1. SM-liigassa pelit eivät sujuneet kaksisesti. Runkosarjan neljäs tila toi kotiedun pudotuspeleihin, joissa Kärpät pudotti jälleen Jokerit jatkosta voitoin 1–4. Jokerit oli ilmoittanut jo tammikuussa 2009, että Hanlon ei jatka valmentajana kauden jälkeen. Päätös oli seuran ja Hanlonin yhteinen.Kaudelle 2009–2010 uudeksi päävalmentajaksi palkattiin 1990-luvun menestysvuosien valmentaja Hannu Aravirta. Hänen avukseen valmennukseen palkattiin joukkueessa aiemmin pelannut Antti Törmänen. Ennen SM-liigakauden alkua Jokerit kohtasi Hartwall-areenalla NHL-seura Florida Panthersin, jolle se hävisi 2–4. Kausi alkoi heikosti: marraskuun lopulla joukkue oli sarjassa viimeisenä. Aravirta ja Törmänen erotettiin, ja päävalmentajaksi palkattiin Jortikka ja kakkosvalmentajaksi A-nuorten luotsi Sami Ranta. Uusien valmentajien kanssa kurssi parani jonkin verran, mutta Jokerit sai taistella tosissaan pudotuspelipaikan eteen. Se varmistui lopulta runkosarjan viimeisessä ottelussa, kun Jokerit voitti KalPan 3–2. Pudotuspelien ensimmäisellä kierroksella Tappara kuitenkin pudotti Jokerit niukasti jatkosta. Seuran lopullinen sijoitus oli kymmenes.
Pian kauden 2009–2010 jälkeen Jokerit ilmoitti, että pitkäaikainen joukkueen toimitusjohtaja ja urheilutoimenjohtaja Matti Virmanen lopettaa joukkueessa uransa. Seuran uudeksi toimitusjohtajaksi valittiin Jarmo Kekäläinen, joka oli toiminut muun muassa NHL-seura St. Louis Bluesin varatoimitusjohtajana sekä pelaajatarkkailijana. Kekäläisen vastuulla tuli olemaan myös seuran kehittäminen sekä pelaaja- ja valmentajavalinnat. Pesti oli viisivuotinen, ja Kekäläinen halusi omien sanojensa mukaan parantaa seuran junioritoimintaa selvästi paremmaksi, minkä lisäksi tarkoituksena oli luoda joukkueeseen pysyvä runko.Kausi 2010–2011 alkoi odotettua heikommin. Päävalmentaja Jortikka vapautettiin tehtävistään 24. marraskuuta 2010, ja uudeksi luotsiksi pestattiin jo vuosina 1999–2001 Jokereita valmentanut Erkka Westerlund. Apuvalmentajaksi Sami Rannan tilalle tuli Lahden Pelicansin A-nuoria valmentanut Tomi Lämsä. Jokerit ja HIFK pelasivat kauden aikana niin sanotun Talviklassikon. Joukkueet kohtasivat helmikuussa 2011 Helsingin olympiastadionilla järjestetyssä ulkoilmaottelussa, jonka HIFK voitti 4–3. Peli veti paikalle yleisöä yli 36 000, mikä oli eurooppalaisen seurajääkiekkoilun ennätys. Janne Lahti voitti runkosarjan maalintekijätilaston 37 osumalla. Teemu Pulkkinen puolestaan valittiin vuoden tulokkaaksi rikottuaan tulokkaiden yhden kauden syöttöennätyksen 36 maalisyötöllään. Jokerit sijoittui runkosarjassa kuudenneksi, mutta kausi päättyi puolivälierätappioon HIFK:lle voitoin 4–3. Joukkueessa jossitteltiin erityisesti Jukka Hentusen läpiajoa kuudennen kohtaamisen jatkoajalla, jossa onnistuminen olisi vienyt joukkueen jatkoon.
SM-liigakauteen 2011–2012 Jokerit lähti hyvistä asetelmista, sillä se saavutti ennen kauden alkua pelatuissa European Trophy -otteluissa lopputurnauspaikan. Se sijoittui siinä toiseksi, kun se hävisi joulukuussa finaalin Red Bull Salzburgille. Lisäksi Jokerit pelasi lokakuun alussa kotonaan harjoitusottelun Teemu Selänteen Anaheim Ducksia vastaan, joka voitti pelin jatkoajan jälkeen 4–3. Vuoden 2012 Talviklassikon järjesti vuorostaan HIFK, joka voitti ottelun rangaistuslaukauskilpailun jälkeen varsinaisen peliajan päätyttyä tasan 2–2. Puolivälierissä paikalliskilpailijat kohtasivat jälleen, ja runkosarjan kuudenneksi sijoittunut Jokerit otti edelliskauden tapahtumista revanssin voitoin 4–0. Välierissä JYP sen sijaan osoittautui vahvemmaksi voitoin 4–1. Jokerit sijoittui kuitenkin vuosien tauon jälkeen mitaleille, kun se kaatoi pronssiottelussa Bluesin jatkoajan jälkeen 4–3.Jo joulukuussa 2011 Jokerit oli ilmoittanut, että kaudella 2012–2013 joukkueen päävalmentajan tehtävän ottaa vastaan kaksivuotisella sopimuksella silloinen kakkosvalmentaja Tomi Lämsä. Uudeksi kakkosvalmentajaksi nimitettiin tuolloin Jokerien A-junioreita valmentanut, seuran entinen pelaaja Tomek Valtonen. NHL:ssä oli jälleen työsulku, joten joukkueessa nähtiin edelliskaudella sarjan parhaaksi puolustajaksi valittu ruotsalainen Erik Karlsson. Toinen NHL:stä tullut pelaaja oli hyökkääjä Valtteri Filppula. Jokerit voitti runkosarjan, mutta Rauman Lukko pudotti tehottomuudesta kärsineen joukkueen puolivälierissä voitoin 4–2.Helmikuussa 2012 tiedotettiin, että seuran toimitusjohtaja Jarmo Kekäläinen siirtyy välittömästi NHL-joukkue Columbus Blue Jacketsin vastaavaan virkaan. Kekäläisen aikakaudella kehitettiin muun muassa seuran junioritoimintaa. Esimerkiksi vuoden 2012 NHL-varaustilaisuudessa varattiin neljä Jokeri-pelaajaa. SM-liigakaudella 2012–2013 joukkue kärsi alkukaudella loukkaantumisista, mutta pelaajia ei hankittu ulkopuolelta, vaan joukkueen omat nuoret täyttivät paikat. Kynnys nuorten peleistä SM-liigaan madaltui, mihin osaltaan vaikutti Kekäläisen aikana aloitettu yhteistyö Mestis-seura Kiekko-Vantaan kanssa.
28. kesäkuuta 2013 Harry Harkimon ilmoitettiin myyvän Hartwall-areenan suomalais-venäläisille liikemiehille Gennadi Timtšenkolle sekä Arkadi, Boris ja Roman Rotenbergille, joille tuli myös optio ostaa osa Jokereista. Uudeksi toimitusjohtajaksi nimettiin Harkimo itse. Samalla tiedotettiin, että Jokerit siirtyy KHL-liigaan kaudelle 2014–2015 ensimmäisenä suomalaisena seurana.Vaikka Suomen Jääkiekkoliitto antoi Jokereille luvan siirtoon, SM-liigan mukaan seura ei ollut konsultoinut liigaa IIHF:n sääntöjen mukaisesti. Muut liigaseurat katsoivat Jokerien rikkoneen osakassopimusta, ja siksi osa niistä vaati jopa joukkueen sulkemista SM-liigakaudelta 2013–2014. Vihdoin 30. heinäkuuta järjestetyssä SM-liigan osakassopimuksessa päästiin sopuun ehdoista, joiden mukaan joukkue pääsi pelaamaan seuraavalla kaudella SM-liigassa. Yksityiskohdiltaan salaisten ehtojen mukaan seura saattoi myöhemmin siirtyä KHL-liigaan. Harkimo kertoi, että Jokerit tekee päätöksen osallistumisestaan KHL:ään todennäköisesti syksyllä. Harkimon mukaan seuralla ei silloin ollut sopimusta KHL-liigan kanssa.Jokerien siirtyminen KHL:ään kaudeksi 2014–2015 vahvistettiin 30. lokakuuta. Samalla ilmoitettiin Arena Eventsin ostaneen 49 prosenttia Jokerit Hockey Club Oy:n osakkeista. 51 prosentin osake-enemmistö säilyi edelleen Harry Harkimolla. 4. joulukuuta seura ilmoitti, että sen ensimmäisen KHL-kauden päävalmentaja on kaksivuotisella sopimuksella Erkka Westerlund.Kauden 2013–2014 joulutauon alkaessa kovien menestyspaineiden alainen mutta runkosarjassa vasta seitsemännellä sijalla ollut Jokerit antoi potkut Tomi Lämsälle ja nosti Tomek Valtosen päävalmentajan tehtäviin. Valmennusrinkiin liittyi myös entinen maalivahti Pasi Nurminen. Helmikuussa 2014 uudeksi toimitusjohtajaksi valittiin Jukka Kohonen.Jokerit sijoittui runkosarjassa seitsemänneksi, ja sija oikeutti pudotuspelien ensimmäiselle kierrokselle. Siinä se hävisi Hämeenlinnan Pallokerholle suoraan voitoin 0–2. Joukkueen lopullinen sijoitus sarjassa oli yhdeksäs. Markus Hännikäinen jäi historiaan joukkueen viimeisen SM-liigamaalin tekijänä.
KHL:ään siirtyminen merkitsi seuran pelaajabudjetin merkittävää kasvua. Ensimmäisellä KHL-kaudellaan 2014–2015 Jokerit sijoittui 28 joukkueen sarjassa sijalle kuusi. Runkosarjassa joukkue sai 119 pistettä, mikä oikeutti läntisen konferenssin neljännelle sijalle. Se oli parempi kuin yhdelläkään KHL:n tulokasseuralla koskaan aiemmin. Pudotuspeleissä Jokerit pudotti jatkosta Dinamo Minskin, jolloin Jokereista muodostui historian ensimmäinen konferenssin puolivälieristä jatkoon päässyt tulokasseura. Joukkue putosi jatkosta konferenssin välierissä TsSKA Moskovaa vastaan. Jokerien kotipeleissä kävi runkosarjassa yhteensä 327 972 katsojaa, mikä oli uusi suomenennätys. Lisäksi yhdysvaltalaishyökkääjä Steve Moses teki 36 osumallaan KHL:n yhden kauden maaliennätyksen.Seuran sisällä ja mediassa ensimmäistä KHL-kautta pidettiin kaikin puolin onnistuneena. Hyvien peliotteiden ja yleisön suuren kiinnostuksen lisäksi Jokerit oli kauden aikana otsikoissa muun muassa ulkomaisen vedonlyöntiyhtiön NordicBetin kanssa solmitun sopimuksen sekä Venäjän poliittisen tilanteen vuoksi. Seuralla oli ollut palkanmaksuongelmia Ukrainan sodan aiheuttamien talouspakotteiden vuoksi, joiden kohteina olivat Jokerien taustavoimiin kuuluneet Gennadi Timtšenko ja Arkadi Rotenberg.Toisella KHL-kaudellaan 2015–2016 Jokerit voitti ensimmäisenä Venäjän ulkopuolisena joukkueena divisioonan läntisessä konferenssissa, jossa se sijoittui toiseksi. Koko sarjassa se sai kolmanneksi eniten pisteitä. Pudotuspeleissä joukkue kuitenkin hävisi heti konferenssin puolivälierissä Torpedo Nižni Novgorodille voitoin 2–4. Kaudella 2016–2017 uudeksi päävalmentajaksi tuli Jukka Jalonen. Joukkue putosi jälleen konferenssin puolivälierissä, nyt runkosarjan voittaneelle TsSKA Moskovalle voitoin 0–4.Maaliskuussa 2017 Jokerit ilmoitti jatkavansa KHL:ssä ainakin seuraavat viisi vuotta. Kausi 2017–2018 oli sen 50-vuotisjuhlakausi. Kauden alussa joukkue teki uuden seuraennätyksen voittamalla 16 ottelua peräkkäin. Pudotuspeleissä Jokerit voitti konferenssin puolivälierissä HK Sotšin otteluvoitoin 4–1, mutta putosi konferenssin välierissä TsSKA Moskovalle voitoin 2–4. Sijoitus oli kuitenkin seuran KHL-aikakauden paras: KHL:n viides ja läntisen konferenssin kolmas.Kauden 2018–2019 avausottelussa syyskuussa 2018 Jokerit teki suomalaisten palloilulajien historiaa, kun sen pelipöytäkirjaan merkityssä kokoonpanossa oli enemmän ulkomaalaisia kuin suomalaisia pelaajia.
Jokerien nuorisokiekkoilu sai alkunsa, kun tamperelainen kirjapainoalan yrittäjä Kalervo Lindgren muutti 1960-luvun lopulla Itä-Helsinkiin ja alkoi ihmetellä järkevän tekemisen puutetta helsinkiläispoikien keskuudessa. Tamperelaisen silmin kaupungin juniorikiekkoilu oli täysin lamassa. Helsinkiläisseurat huolehtivat vain edustusjoukkueista, kun Tampereella sosiaalikiekkoa pelasi vuosittain 1 200–1 500 poikaa. Niinpä alkoi kehittyä ajatuksia tamperelaismallisen kaupunkisarjan perustamisesta myös pääkaupunkiin. Tämän pohjalta syntyi Kanada-sarja. HJK ei ensimmäisenä idealle syttynyt, mutta Jokerien Aimo Mäkisellä oli valmiina myönteinen vastaus. Hänen unelmana oli täysin omista kasvateista koostuva edustusjoukkue. Timo Haapaniemestä tehtiin junioripäällikkö, jonka tehtäväksi tulivat käytännön järjestelyt.Ensimmäinen kokoontumistilaisuus järjestettiin Itä-Helsingissä Myllypuron koululla, ja paikalle saapui lähes viisisataa jääkiekkoilijan alkua. Kanada-sarja käynnistyi talvella 1969, jolloin siihen osallistui viisisataa pelaajaa kuudesta Helsingin kaupunginosasta sekä Espoon Tapiolasta, jossa seuraavana vuonna aloitettiin itsenäisenä Jäähongan junioritoiminta. Seuraavina vuosina Kanada-sarja kasvoi. Kaudella 1971–1972 pelaajia oli 32 joukkueessa lähes tuhat, ja parissa vuodessa kortistoon oli tullut 1 500 juniorin nimet. Parhaimpana vuotena sarjaan osallistui 42 joukkuetta neljässä ikäluokassa. Heistä kaikkiaan kymmenen pelasi myös Jokerien edustusjoukkueessa.Kanada-sarjaa pelattiin kaikkiaan kahdeksan vuotta. Joukkueiden nimet tulivat suoraan NHL:stä: Myllypuron Detroit Red Wings, Vuosaaren Toronto Maple Leafs, Kulosaaren Minnesota North Stars, Puotilan Montreal Canadiens, Jakomäen New York Rangers, Kontulan Ottawa Silver Seven, Herttoniemen Chicago Black Hawks sekä Lauttasaaren Boston Bruins, joka tuli sarjan ainoana joukkueena Kulosaaren sillan länsipuolelta. Joukkueissa pelasi lukuisia tulevia huippupelaajia Jari Kurrista lähtien. Laaja kasvatustyö tuotti tulosta, ja Jokerit alkoi menestyä juniorisarjoissa. Jokerit voitti Suomen-mestaruuden D-junioreissa ensimmäisen kerran vuonna 1973 sekä E-, C- ja B-pojissa vuosina 1975–1976. Ensimmäiset edustusjoukkueeseen yltäneet omat kasvatit olivat Kurri ja Timo Blomqvist kaudella 1977–1978.Keväällä 1972 Jokerit suunnitteli fuusioituvansa HJK:n ja Karhu-Kissojen kanssa. Suunnitelma kariutui Jokerien Mäkiseen, joka Kanada-sarjan päätöstilaisuudessa liikuttui paikalla olleesta yli 600 juniorin joukosta. Mäkinen totesi puheessaan, että jos joku fuusio halutaan tehdä, uuden seuran nimi olisi Jokerit. Seuran yli 80 juniorihuoltajaa olivat alusta alkaen olleet yhdistymistä vastaan. Fuusio olisi merkinnyt juniorityön luhistumista, sillä HJK:n ja Karhu-Kissojen johtomiehille tärkeää oli vain edustuskiekkoilu. Huoltajat, vanhemmat ja pojat olivat kolmessa vuodessa oppineet pitämään Jokereita omana joukkueenaan, jonka eteen oli tehty työtä vuorotta ilman palkkaa. Jokerit oli heille jotain muuta kuin jääkiekkoseura: Itä-Helsingin ylpeys ja itsetunnon ylläpitäjä.Nykyisin Jokerien junioritoiminnasta vastaa lapsi- ja nuorisojääkiekkoseura Helsingin Jokerit r.y. Joukkueita on G1-junioreista lähtien, ja nuorimmat niistä kootaan pelaajien ollessa noin kuusivuotiaita. Alle kouluikäisille järjestetään ohjelmaa luistelukoulussa. Seura tarjoaa toimintaan mukaan tulleille lapsille mahdollisuuden jääkiekon harrastamiseen. Lapsi opetetaan lajin perustaitoihin, terveisiin elämäntapoihin, toiset huomioivaan ryhmätoimintaan sekä tarjotaan mahdollisuus tasapainoiseen kasvuun osana urheilujoukkuetta. Lopullisena tavoitteena on myös tuottaa uusia pelaajia edustusjoukkueen käyttöön. Seura kuitenkin muistuttaa, että valtaosalle lapsista jääkiekko on vain hyvä harrastus.
Aalto, Seppo: Jokerit liukkaalla jäällä – 25 vuotta jokeri-kiekkoa.   Helsinki: Team-Erica, 1992.  ISBN 952-9743-01-7.   
Hannula, Matti: 45 Jokeria pakan päältä.   Helsinki: Print Line Helsinki, 2012.  ISBN 978-952-93-1225-2.   
Mennander, Ari: Hjallis – Hartwall Areena: miten mahdottomasta tehtiin mahdollinen?.   Helsinki: Otava, 1997.  ISBN 951-1-14874-5.   
Mennander, Ari & Mennander, Pasi: Leijonien tarina.   Helsinki: Gummerus: Ajatus, 2003.  ISBN 951-20-6455-3.   
Mennander, Ari & Mennander, Pasi: Liigatähdet.   Helsinki: Ajatus : Gummerus, 2004.  ISBN 951-20-6684-X.   
Wickstöm, Mika: HIFK–Jokerit: taistelu Helsingin herruudesta.   Helsinki: Tammi, 2012.  ISBN 978-951-31-6869-8.   

Helsingin Jokerit on vuonna 1967 perustettu helsinkiläinen jääkiekkoseura, jonka edustusjoukkue pelaa KHL:ssä. Ennen siirtymistä KHL:ään Jokerit pelasi pääosin Suomen pääsarjassa. Jokerit koostuu kahdesta erillisestä organisaatiosta. Edustusjoukkueen taustayhtiö on Jokerit Hockey Club Oy ja juniorijoukkueiden vastaava Helsingin Jokerit ry. Juniorijoukkueet pelaavat edelleen Suomen sarjoissa.
Helsinkiläinen rakennusmestari Aimo Mäkinen perusti Jokerit vuonna 1967 ostamalla itselleen Töölön Vesa -nimisen urheiluseuran jääkiekkotoiminnan. Mäkisen pelaajahankintojen ansiosta Jokerit nousi nopeasti huipulle ja voitti Suomen mestaruuden vuonna 1973. Seura ajautui kuitenkin talousvaikeuksiin ja lopulta putosi vuonna 1987 pääsarja SM-liigasta I-divisioonaan, jossa se pelasi kaksi kautta ennen nousua takaisin. Harry ”Hjallis” Harkimo osti itselleen Jokerien osake-enemmistön helmikuussa 1991, ja seura voitti Suomen mestaruuden vuosina 1992, 1994, 1996 ja 1997. Sen sijaan 2000-luvulla Jokerien menestys oli resursseihin nähden vaatimatonta, vaikka joukkue voittikin vielä yhden Suomen mestaruuden vuonna 2002. Uusien omistajajärjestelyjen myötä Jokerit siirtyi pääasiassa Venäjällä pelattavaan KHL-sarjaan vuonna 2014.
Historiansa aikana Jokerit on voittanut yhteensä kuusi Suomen mestaruutta, kuusi hopeaa ja kaksi pronssia. Lisäksi se on saavuttanut muun muassa kaksi Euroopan cupin mestaruutta sekä Continental Cupin voiton. KHL:ssä Jokerit on saavuttanut divisioonan mestaruuden vuonna 2016.
Jokerit syntyi vuonna 1967, kun helsinkiläinen rakennusmestari Aimo Mäkinen osti Töölön Vesan jääkiekkotoiminnan ja otti samalla osan seuran veloista vastuulleen. Virallisesti Jokerit aloitti toimintansa 27. lokakuuta 1967, jolloin pidettiin perustamiskokous. Sen ensimmäinen ottelu oli 7. marraskuuta käyty harjoitusottelu ylimmällä sarjatasolla pelannutta Upon Palloa vastaan.Ensimmäiset kaksi kauttaan Jokerit pelasi Suomen toiseksi korkeimmalla sarjatasolla Suomen sarjassa. Kaudeksi 1969–1970 seura nousi pääsarjatasolle SM-sarjaan. Vaikka Jokerit oli 1960-luvun lopulla kehittänyt Helsinkiin Kanada-sarja-nimisen juniorisarjan, omia kasvatteja ei odoteltu, vaan Aimo Mäkinen hankki joukkueeseen maajoukkuetason tähtipelaajia lähinnä pääkaupunkiseudun ulkopuolelta. Seuran ensimmäisinä vuosina joukkuetta edustivat esimerkiksi Veli-Pekka Ketola, Lauri ja Erkki Mononen, Ilpo Koskela, Jorma Valtonen, Timo Turunen, Pentti Hiiros, Timo Sutinen ja Henry Leppä. Jokerit saavutti heti menestystä. Ensimmäisellä pääsarjakaudellaan 1969–1970 Jokerit oli viides, keväällä 1971 toinen, keväällä 1972 neljäs ja keväällä 1973 Jokerit saavutti ensimmäisen Suomen mestaruutensa. Kaudella 1972–1973 Jokerit pelasi myös taitokiekkoa, josta tuli osa sen identiteettiä.Mestaruutta seurasi kymmenen vuoden laskukausi. Uusien mestaruuksien sijaan Jokerit siirtyi taistelemaan sarjapaikastaan. Pohjakosketus oli SM-liigakausi 1977–1978, jolloin Jokerit sijoittui sarjan kymmenenneksi eli viimeiseksi. Joukkue säilytti liigapaikkansa lopulta karsintojen kautta. Seuraa itsevaltiaan tavoin johtanut Aimo Mäkinen ajautui toisinaan pahoihin velkoihin, mikä heikensi joukkuetta. Impulsiivisena luonteena Mäkinen myös erotti valmentajat, mikäli peli ei kulkenut. Jokerien kurssi ei kuitenkaan kääntynyt. Aimo Mäkinen väistyi seuran johdosta elokuussa 1980.Lopulta keväällä 1983 Jokerit teki Reino Ruotsalaisen valmentamana hetkittäisen nousun, kun se voitti runkosarjan. Joukkue selvitti tiensä SM-finaaleihin paikallisvastustaja HIFK:ta vastaan. Jokerit johti sarjaa 2–0, mutta hävisi sen lopulta voitoin 2–3. Heti kauden 1982–1983 jälkeen Jokerit palasi sarjataulukon häntäpäähän. Huono menestys karkotti yleisön, mikä taas heikensi rahantuloa. Jokerien joukkue koostuikin vaikeassa taloustilanteessa pitkälti nuorista omista kasvateista. Kesällä 1985 Tapani Korpelan johtamaa Jokeriklubin Tukea haettiin kahdesti konkurssiin, mutta tarvittavat varat saatiin lopulta kasaan. Keväällä 1987 Jokerien 18 vuotta kestänyt jakso pääsarjassa päättyi, kun joukkue putosi I-divisioonaan.
Jokerit vietti I-divisioonassa kaksi kautta, kunnes nousi takaisin SM-liigaan kaudeksi 1989–1990. Joukkuetta vaivasivat kuitenkin talousongelmat, ja kuuden miljoonan markan velat kerännyt seura oli tehdä konkurssin 1990-luvun alussa. Helmikuussa 1991 Harry ”Hjallis” Harkimo osti itselleen Jokerien osake-enemmistön.Harkimon aikana panostettiin markkinointiin ja pelaajahankintoja suoritettiin harkitun onnistuneesti. Uusien satsauksien avulla Jokerit nousi huipulle ja voitti keväällä 1992 historiansa toisen Suomen mestaruuden, joka oli pitkälti nuorten omien kasvattien ansiota. Joukkueessa pelasivat esimerkiksi vuoden 1988 A-nuorten Suomen mestarit Teemu Selänne, Keijo Säilynoja, Mika Strömberg, Waltteri Immonen, Markus Ketterer, Ari Sulander ja Marko Halonen. Kaudesta 1991–1992 katsotaan myös alkaneen uusi aika seuran historiassa, ja monta vuotta kestäneen ”Jokeri-ilmiön” keulakuvana toimi Teemu Selänne. Myös rahahuolet väistyivät, vaikka Suomessa elettiin vuosikymmenen alussa lama-aikaa. Vuodet 1992–1997 olivat Jokereille sen historian menestyksekkäimpiä, sillä seura voitti Suomen mestaruuden myös vuosina 1994, 1996 ja 1997 sekä SM-hopeaa vuonna 1995. Niiden lisäksi Jokerit voitti Euroopan Cupin vuosina 1995 ja 1996.
Kaudeksi 1997–1998 Jokerit siirtyi pelaamaan kotiottelunsa Helsingin jäähallista uuteen Hartwall-areenaan. Nimellisesti vahva joukkue ja hulppeat olosuhteet eivät kuitenkaan osoittautuneet takeeksi menestykselle. Keväällä 1998 Jokerit saavutti pronssia, mutta vuonna 1999 seuran viisi kautta kestänyt mitaliputki katkesi, kun joukkue hävisi puolivälierissä SaiPalle. Vuonna 2000 Jokerit ylsi hopealle, mutta vuonna 2001 runkosarjan voittanut joukkue putosi jälleen jo puolivälierissä. Keväällä 2002 Jokerit voitti kuudennen ja viimeisen Suomen mestaruutensa.2000-luvun ensimmäisen vuosikymmenen jälkipuolisko oli Jokereille kaksijakoista aikaa. Vuosina 2005 ja 2007 joukkue saavutti hopeaa, mutta toisena ääripäänä Jokerit sijoittui vuonna 2006 vasta sijalle 11, pudotuspelien ulkopuolelle. Jokerit käytti paljon rahaa pelaajahankintoihin, mutta menestys oli satsauksiin nähden vaatimatonta. Talouslehtien mukaan myös seuran talous oli 2010-luvulle tultaessa huonossa kunnossa.Jokerien 2010-luvun paras saavutus SM-liigassa oli pronssi keväältä 2012. Lisäksi vuoden 2011 European Trophy -turnauksessa joukkue saavutti hopeaa. Kaudella 2012–2013 Jokerit voitti runkosarjan, mutta hävisi puolivälierissä Rauman Lukolle.
Kesäkuussa 2013 Harry Harkimon ilmoitettiin myyvän Hartwall-areenan suomalais-venäläisille liikemiehille Gennadi Timtšenkolle sekä Arkadi, Boris ja Roman Rotenbergille, joilla oli myös optio ostaa osa Jokereista. Samalla tiedotettiin, että Jokerit siirtyy KHL-liigaan kaudelle 2014–2015 ensimmäisenä suomalaisena seurana. Jokerien toistaiseksi viimeiseksi SM-liigakaudeksi jäi siten 2013–2014, joka päättyi pudotuspelien ensimmäiselle kierrokselle.KHL:ään siirtyminen merkitsi seuran pelaajabudjetin merkittävää kasvua. KHL:ssä Jokerit on jokaisella kaudella yltänyt pudotuspeleissä joko ensimmäiselle tai toiselle kierrokselle. Toisella KHL-kaudellaan 2015–2016 Jokerit voitti ensimmäisenä Venäjän ulkopuolisena joukkueena divisioonan läntisessä konferenssissa. Maaliskuussa 2017 Jokerit ilmoitti jatkavansa KHL:ssä ainakin seuraavat viisi vuotta.
Jokerien juuret ovat Helsingin Töölössä, sillä seura polveutuu urheiluseura Töölön Vesasta. Jokereilla on kuitenkin perinteisesti ollut itähelsinkiläinen leima. Mika Wickströmin HIFK–Jokerit – taistelu Helsingin herruudesta -kirjassa todetaan, ettei Jokereista tullut HIFK:n ja HJK:n tapaan kantakaupungin organisaatiota, vaan itähelsinkiläinen, ja ennen kaikkea lähiöön muuttaneiden oma seura. Tähän vaikutti Jokerien organisoima juniorisarja, Kanada-sarja, jota pelattiin pitkälti Helsingin itäisissä kaupunginosissa. Maalta Helsinkiin muuttaneista monet eivät tunteneet toisiaan lähiöissä, mutta Kanada-sarjan myötä heidän oli mahdollista tutustua toisiinsa poikiensa harrastuksen kautta ja siten sulautua osaksi helsinkiläistä väestöä. Näistä 1970-luvulla muualta Suomesta Itä-Helsinkiin muuttaneista suuri osa oli työväenluokkataustaisia, ja Jokerien ja naapuriseura HIFK:n välistä kaksintaistoa käytiin tuolloin kolmella akselilla: itä–länsi, työväenluokka–porvaristo, suomenkielisyys–suomenruotsalaisuus. Viimeiseen viitaten Jokerit kehitti itselleen 1980-luvun alussa sloganin Helsingin suomenkielinen jääkiekkojoukkue. Toiminnan alkuvuosina HIFK puolestaan piti Jokereita ”Helsingin KOO-VEEna”, millä viitattiin sen suosioon työväen ja vasemmistolaisten keskuudessa. Esimerkiksi Jokerien kannattajaksi tunnustautunut vasemmistoliittolainen entinen kulttuuri- ja urheiluministeri Paavo Arhinmäki kertoo, että hänen kannatuksensa perustuu työläisjoukkue Töölön Vesan kannatukseen työläistaustan takia. KHL-Jokereihin hänen kannatuksensa ei yllä.Kun Hjallis Harkimo otti komennon seurajohdossa vuonna 1991, joukkueen uuden identiteetin ytimeksi muuttui Pohjois-Amerikka. Jokereilla oli edelleen Kontulan, Myllypuron ja Vuosaaren suunnalla tuhansia sitoutuneita kannattajia, mutta heidän rooliaan ei Harkimon markkinointisuunnitelmassa korostettu. Jokerit halusi samaistua nyt idän sijasta länteen, Pohjois-Amerikkaan, josta olivat peräisin myös Harkimon liikeideat. Mika Wickström on kirjoittanut, että kun Jokerit muutti Hartwall-areenalle, lakkasi se olemasta leimallisesti itähelsinkiläinen ja varsinkin ”Helsingin suomenkielinen jääkiekkojoukkue”. Jokerit ei ollut enää pelkkä jääkiekkoseura, vaan siitä oli tullut monitoimihallin pyörittäjä ja monitahoinen urheilu- ja viihdeteollisuusyhtymä, jonka liiketoimet ylsivät ulkomaille saakka.Jokerien siirryttyä KHL:ään vuonna 2014, seura pyrki muuttamaan brändiään pelkästä helsinkiläisyydestä enemmän koko Suomen joukkueeksi. SM-liigassa Jokerien otteluissa käyneestä yleisöstä 70 prosenttia oli kotoisin pääkaupunkiseudulta, mutta ensimmäisellä KHL-kaudella enää 58. Jokereilla ei ollut enää tarvetta asemoida itseään helsinkiläiseksi joukkueeksi, ja se myös halusi välttää vastakkainasettelua HIFK:n kanssa.
Jokerien 1970-luvulla Itä-Helsingissä tekemä työ tuotti tuloksia myös yleisön muodossa. Jokerien pelejä kävi tuolloin kuitenkin katsomassa ihmisiä ympäri Helsinkiä. He olivat sekä Helsinkiin muuttaneita että kaupungissa pitkään asuneita, sillä seura oli perinyt Töölön Vesan kannattajakunnan. Kannattajat pystyivät myös samaistumaan joukkueeseen, sillä muutaman helsinkiläispelaajan ympärille ostettu pelaajakaarti oli kuin peilikuva Jokerien yleisöstä. Seuran lyhyt ikä ja puuttuvat perinteet eivät häirinneet, sillä kaupunkiin muuttaneilla oli Helsingissä yhtä vähän perinteitä kuin Jokereillakin. Kaupunkiin haluttiin sopeutua ja luoda oma perinne helsinkiläiselle perustalle. Naapuriseura HIFK:n ruotsinkielinen kulttuuri koettiin erityisesti Helsinkiin muuttaneiden Jokeri-kannattajien keskuudessa ylpeäksi, ylenkatsovaksi ja hieman yläluokkaiseksi. Se ei sopinut heidän ajatusmaailmaansa, sillä se ei poistanut heidän uudessa kaupungissa tuntemaansa sivullisuutta ja pienoista alemmuudentunnetta. 1980-luvun alkupuolella Jokerien heikko menestys aiheutti sen, että Itä-Helsinkiä lukuun ottamatta joukkue menetti suosiotaan nuorten keskuudessa. Jatkuva tappiokierre ei houkutellut otteluihin.Seuran nykymuotoinen fanitoiminta sai alkunsa kaudella 1987–1988, jolloin Jokerit pelasi ensimmäistä kauttaan I-divisioonassa. Vaikeat ajat yhdistivät joukkueen kannattajia. Lisäksi I-divisioonaan putoaminen aiheutti sen, että suurin osa Helsingin jäähallin paikoista oli numeroimattomia. Tällä tavoin nuoret kannattajat pääsivät muodostamaan ryppäitä, jotka tiivistyivät ja laajenivat. Fanitoiminta oli aluksi täysin omaehtoista. Kannattajat matkustivat ja kannustivat keskenään, ja julkaisivat omaa Mahtivärkki-nimistä lehteä. Jokerit Fan Club perustettiin Jokerien noustessa takaisin SM-liigaan. Helsingin jäähallin aikoina Jokerien fanikatsomo sijaitsi katsomossa A3.1990-luvun alussa Jokerien kannattajien koostumuksessa alkoi tapahtua muutoksia. Seura nautti edelleen suurinta suosiotaan Itä-Helsingissä, mutta vanhat rajat alkoivat murentua. Jokereista alkoi tulla yleisesti koko pääkaupunkiseudun joukkue ja ihmisiä saapui otteluihin tasaisesti ympäri Uusimaata. Jokerien kannatus levisi ympäri Suomea, mikä oli uutta, sillä maaseudulla helsinkiläisyydestä ja helsinkiläisistä joukkueista ei yleensä oltu pidetty. Myös naisten määrä katsomossa lisääntyi. Lisäksi vanha kieliraja HIFK:n kanssa alkoi murentua, sillä Jokerien kannattajiin kuului entistä enemmän ruotsinkielisiä henkilöitä. Tätä kaikkea alettiin kutsua Jokeri-ilmiöksi, joka oli pohjimmiltaan nuorisoliikettä, mutta hurmos iski uudelleen myös iäkkäämpiin kannattajiin, joiden innokkuus oli hieman vähentynyt vaikeina 1980-luvun vuosina.Nykyisin Jokerien suurin faniorganisaatio on nimeltään Eteläpääty ry. Old Chiefs on puolestaan seuran iäkkäämmille kannattajille tarkoitettu yhdistys. Lisäksi vuosina 2004–2010 oli toiminnassa Ultras Jokerit -niminen kannattajaryhmä, joka sai toisinaan osakseen negatiivista julkisuutta.Stereotyyppisen käsityksen mukaan Jokerien kannattajat asuvat Itä-Helsingissä ja Vantaalla. Vaikka vanhat rajalinjat pitävät edelleen jossain määrin paikkansa, on Helsingin jääkiekkojoukkueiden keskinäinen kannatus pääkaupunkiseudulla nykyisin melko tasaista. Myyttiä rikkoi esimerkiksi Helsingin Sanomien tutkimus helmikuussa 2013. Sen mukaan Helsingin kantakaupungissa Jokerien kausikorttiosuus oli vain parikymmentä kappaletta HIFK:ta alhaisempi, kun taas Itä-Helsingissä IFK:n kannattajia oli lähes puolet. Mika Wickströmin mukaan suomalainen yhteiskunta on muuttunut, ja kansankerrostumat sekoittuneet voimakkaasti toisiinsa.Vuonna 2012 Jokerien kannattajat perustivat Jokerit FC -nimisen jalkapallojoukkueen, joka on pelannut Suomen alasarjoissa. Faneilla on myös oma salibandyjoukkue nimeltään Jokerit Salibandy, joka osallistuu Suomen Salibandyliiton sarjoihin.
Vuonna 2014 tehdyn tutkimuksen mukaan pääkaupunkiseudulla asuu 115 000 Jokerit-henkistä kuluttajaa. Kesäkuussa 2013 Jokereilla oli runsaat 60 000 Facebook-tykkääjää, yli 7 000 Twitter-seuraajaa ja lähes 3 000 YouTube-kanavan tilaajaa. SM-liigakaudella 2013–2014 Jokerien kotiottelujen yleisökeskiarvo oli 9 252 katsojaa, kun liigan keskiarvo oli 4 974. Jokerien keskiarvo oli samalla yhdeksänneksi suurin Euroopassa KHL-joukkueet mukaan lukien. Ensimmäisellä KHL-kaudella 2014–2015 keskiarvo kasvoi. Jokerit keräsi ottelua kohden keskimäärin 10 932 katsojaa, mikä oli KHL:n toiseksi ja Euroopan seitsemänneksi eniten. Kauden 2016–2017 jälkeen Jokereilla oli ollut kolme kautta peräkkäin Pohjoismaiden suurin yleisökeskiarvo. Kauden 2017–2018 runkosarjassa Jokerien kotipeleissä kävi keskimäärin 10 415 katsojaa, mikä oli edelleen eniten Pohjoismaissa sekä kolmanneksi eniten KHL:ssä SKA Pietarin ja Dinamo Minskin jälkeen. Koko Euroopan vertailussa Jokerit oli kuudes.Radio City järjesti huhtikuussa 2014 kyselyn, jossa 1 699 miespuolisen vastaajan voimin selvitettiin Suomen vihatuinta ja rakastetuinta urheiluseuraa. Jokerit voitti ylivoimaisesti vihatuimman seuran tittelin, sillä se keräsi kolme kertaa enemmän ääniä kuin toiseksi sijoittunut HIFK. Rakastetuimman seuran listalla Jokerit sijoittui neljänneksi Kärppien, HIFK:n ja Tapparan jälkeen. Lisäksi elokuussa 2006 Jokerit oli saavuttanut inhotuimman SM-liigaseuran tittelin Iltalehden järjestämässä kyselyssä, johon vastasi 2 500 henkilöä. Voitto oli ylivoimainen, sillä Jokereita äänesti lähes neljä vastaajaa kymmenestä, toiseksi sijoittuneen HIFK:n kerätessä hieman yli 14 prosenttia äänistä.Vuonna 2017 Jokerit todettiin Kauppalehden tutkimuksessa Suomen kolmanneksi tunnetuimmaksi urheilubrändiksi Suomen jääkiekkomaajoukkueen ja Kimi Räikkösen jälkeen.
Jokerien pelillisenä tavaramerkkinä on pidetty taitokiekkoa. Päävalmentaja Matti Lampainen toi sen Jokereihin 1970-luvun alussa, ja seura piti siitä vuosien saatossa tiukasti kiinni. Lampaista eivät kiehtoneet kankeat ja isokokoiset fyysiset pelaajat, vaan he saivat olla kuinka pieniä tahansa, kunhan omasivat riittävästi taitoa. Tästä esimerkkinä Jokerien kuuluisa ”nallipyssyketju”: Timo Turunen (164 senttiä), Pentti Hiiros (172 senttiä) ja Timo Kyntölä (171 senttiä). Joukkue luisteli paljon, syötteli tarkasti ja nopeasti, ja pelasi hiottuja kuvioita. Helsinkiläisyleisölle tarjottiin HIFK:n fyysisen pelityylin rinnalle selkeä vaihtoehto. Myös Aimo Mäkinen vetosi näyttävän jääkiekon puolesta:
»Me pyrimme tarjoamaan yleisöllemme rehtiä ja vauhdikasta jääkiekkoa. Ja tämän talven kiekkokautena tulette näkemään vauhdikasta ja ajoittain railakastakin peliä. Parannamme asemaamme mestaruussarjan kärkipäässä. Siksi pelaamme paremmin ja Te viihdytte.» (Aimo Mäkinen)
Lampaisen seuraaja Rauli Virtanen yritti myöhemmin 1970-luvulla muuttaa Jokereita fyysiseksi joukkueeksi. Tämä kuitenkin epäonnistui, kuten kävi myös Matti Väisäsen kohdalla vuosikymmenen lopulla. Virtasen olisi pitänyt vaihtaa kaikki pelaajat, eikä Väisäsenkään joukkueesta löytynyt tarpeeksi fyysistä miehistöä. Jokereilla ei ollut halua muuttaa hyväksi havaittua järjestelmää. Tämän on kuitenkin sanottu aiheuttaneen sen, että vasta 1990-luvulla Jokerit ei enää hävinnyt voimassa ja taklauspelissä millekään SM-liigajoukkueelle. Seppo Aalto kertoi vuonna 1992 ilmestyneessä Jokerit liukkaalla jäällä -kirjassaan, että ”Jokerit on tunnettu taitopelijoukkue, joka ei turhaan tappele ja jäähyile”.
Jokerien kotihallina seuran perustamisvuodesta 1967 aina vuoteen 1997 asti toimi Helsingin jäähalli, joka sijaitsee Nordenskiöldinkadulla, Taka-Töölössä.Vuonna 1997 Helsingin Jokerit siirtyi nykyiseen kotihalliinsa, Hartwall-areenaan, joka sijaitsee Keski-Pasilassa. Hallin kapasiteetti on 13 349 katsojaa.Jokerien ensimmäistä KHL-kautta varten Hartwall-areenan nimi muutettiin Hartwall Arenaksi. Myös hallin äänentoistojärjestelmää uudistettiin, kaukalon pleksien pystytolpat vaihdettiin uusiin, joissa erikseen ohjattavat led-valot ja areenan sisälle asennettiin NHL-tyyliset areenaa kiertävät led-paneelit. Lisäksi jäähän, keskiympyrän kohdalle tuli suuri Jokerien logo, joka muutettiin seuraavaksi kaudeksi vieläkin isommaksi.
Jokerit koostuu hallinnollisesti kahdesta erillisestä organisaatiosta. Edustusjoukkuetta hallinnoi Jokerit HC Oy ja juniorijoukkueita Helsingin Jokerit ry. Molemmilla organisaatioilla on omat johtokuntansa ja hallituksensa.Osakeyhtiömuotoisena Jokerien edustusjoukkue on toiminut vuodesta 1988, jolloin Jokeri-Hockey Oy osti seuran Jokeriklubin Tuki ry:ltä. Oston taustalla olivat talousvaikeudet ja seuran putoaminen SM-liigasta I-divisioonaan. Jokereista tuli samalla Suomen ensimmäinen osakeyhtiömuotoinen jääkiekkoseura.Nykyisin Jokerien edustusjoukkueen taustaorganisaatio on Jokerit Hockey Club Oy, joka perustettiin keväällä 2013. yksi Jokerien omistajista oli toukokuusta 2019 lähtien ollut Jari Kurri. Sitä ennen omistus oli jaettu Hjallis Harkimon ja suomalais-venäläisen Arena Events Oy:n kesken niin, että Harkimolla oli 51,02 prosentin enemmistöosuus. Harkimo osti itselleen Gennadi Timtšenkon ja Roman Rotenbergin osakkeet, jotka hän omien osakkeidensa tavoin myi Kurrille. Hartwall Arenan omistus pysyi ennallaan, ja Timtšenkon ja Rotenbergin Arena Events Oy omisti sen osakkeista 44,89 prosenttia.Kesäkuussa 2019 Jari Kurri myi 40 prosentin osuuden Jokereista venäläisomisteiselle nikkeliyhtiö Norilsk Nickel Harjavalta Oy:lle, joskin myyntiä markkinoitiin Kurrin tiedotteessa siten, että ostaja olisi ollut suomalainen. Toimitusjohtajana maaliskuusta 2014 toiminut Jukka Kohonen jätti tehtävänsä ja toimitusjohtajana aloitti Eveliina Mikkola.Viime vuosina Jokerit-konsernin tulos on ollut tappiollinen. Ennen Jokerien sulauttamista Helsinki-Halli Oy:ön, oli Helsinki-Hallin tulos voitollinen. Itse jääkiekkoseura teki vuosina 2000–2014 tappiota yhteensä yli 10 miljoonaa euroa. Kolmesta ensimmäisestä KHL-kaudesta Jokereille kertyi tappiota yli 40 miljoonaa euroa, jonka ovat kuitanneet seuran vähemmistöomistajat pääomalainalla. Tilikaudella 2017 seuran liikevaihto laski 10,2 miljoonasta eurosta 7,7 miljoonaan euroon ja oli pienempi kuin joillakin SM-liigaseuroilla. Tilikaudella 2018 liikevaihto nousi 12,2 mijoonaan euroon, suuremmaksi kuin koskaan KHL-aikakaudella. Tappiota kertyi yli 12 miljoonaa euroa. Harkimon mukaan omistajavaihdoksen yhteydessä entiset venäläisomistajat kuittasivat 57 miljoonan euron arvoisen pääomalainan. Kurri oli ilmoittanut, että hän ei tiedä asiasta.Jokerit-jääkiekkojoukkue on nähty merkittäväksi KHL:n, Venäjän ja Vladimir Putinin hallinnon markkinoinniksi, eikä sen tappioiden kattaminen uuden osaomistajan varoista olisi poikkeuksellista. Norilsk Nickelin toimitusjohtaja ja pääomistaja Vladimir Potanin on osallistunut muun muassa Sotšin olympiahankkeeseen ja tukenut Venäjän jääkiekkomaajoukkuetta sekä urheilua ja liikuntaa laajasti. Hän on perustellut sponsorointia kansanterveydellä ja mielialan vahvistamisella. Omistajavaihdosta perusteltiin sillä, että pakotelistalla olevat venäläiset oli tarkoituksenmukaista saada pois. Teknisesti omistus on järjestetty niin, että Jokerit kuuluu Jokerit Hockey Club Oylle. Sen omistaa kokonaan Jack Promotions Oy. Siitä 60 prosenttia omistaa Jari Kurri ja 40 prosenttia omistaa Norilsk Nickel Harjavalta Oy. Sen omistaa Kyprokselle rekisteröity Norilsk Nickel Holdings Ltd. Sen taas omistaa Kyprokselle rekisteröity Norilsk Nickel Ltd. Sen puolestaan omistaa venäläinen pörssiyhtiö MMC Norilsk Nickel, josta 34 prosenttia omistaa Vladimir Potanin.
Jokerien alkuperäisen ja nykyisin käytössä olevan logon sunnitteli Ateneumista valmistunut ja Yleisradion kuvittamossa työskennellyt Jorma Hinkka. Jokerien perustamiseen vahvasti osallistunut Töölön Vesa -aktiivi Raimo Kähkönen oli saanut hänestä suosituksen Yleisradiossa työskenneeltä puolisoltaan. Kähkönen antoi Hinkalle nipun erilaisia jokerikortteja, joiden pohjalta hänen piti tehdä oma versionsa. Palkkioksi Hinkka sai vapaalippuja Jokerien kotiotteluihin. Ne jäivät kuitenkin käyttämättä, sillä Hinkka ei ollut kiinnostunut jääkiekosta.Vuonna 1983 otettiin käyttöön uusi logo, jossa Jokerien perinteinen tunnus oli koristeltu kanadalaistyyppisin vauhtiviivoin. Tapani Korpelan johtama seura pyrki tekemään sillä eron entiseen Aimo Mäkisen Jokereihin. Myös nimenvaihtoa suunniteltiin. Logo oli käytössä vuoteen 1988, jolloin palattiin alkuperäiseen tunnukseen.Vuonna 1997 The Hockey News valitsi Jokerien logon maailman parhaaksi seuratunnukseksi.
Jokerien pelipaidat ovat olleet pääasiassa sinisiä, valkoisia tai punaisia. 1990-luvulla joukkue käytti vihreän, liilan ja valkoisen värin yhdistelmää sekä hopeisia kypäriä.Lokakuussa 2012 Jokerit pelasi 45-vuotisjuhlaottelussaan Ilvestä vastaan punakeltaisessa pelipaidassa. Inspiraation siihen antoivat fanit, jotka olivat tuoneet punakeltaisuutta esille kaikessa toiminnassaan. Seuran kuvaajan Matti Korven suunnittelemaa paitaa käytettiin alun perin vain tässä ottelussa. Lukuisten kannattajien pyyntöjen ja saadun palautteen myötä Jokerit otti punakeltaisen asun kolmospeliasuksi kaudelle 2013–2014. Joukkue käytti sitä lauantain ja sunnuntain kotiotteluissaan. Lisäksi sitä käytettiin vierasottelussa TPS:ää vastaan kauden suurimman fanimatkan kunniaksi.Vuoden 2014 Talviklassikossa Jokerit kunnioitti edeltäjäänsä Töölön Vesaa pelaamalla sen peliasua muistuttavissa vihreissä paidoissa. Etumuksessa olevan Jokeri-logon lisäksi molempiin olkapäihin oli lisätty Vesan logot. Jokerit esiintyi aikoinaan historiansa ensimmäisessä ottelussa nimenomaan Vesan vanhoissa pelipaidoissa, sillä uudet asut eivät olleet vielä valmistuneet.
Kotiotteluissa jokaisen Jokerien tekemän maalin jälkeen soitetaan pätkä The Rocky Orchestran esittämää kappaletta ”Gonna Fly Now”. Toisinaan maalilauluna on ollut saman kappaleen vaihtoehtoisia versioita, mutta nykyisin (2017) käytössä on jälleen The Rocky Orchestran esitys. Lisäksi kaudella 2003–2004 Jokerien maalilauluna toimi muutaman ensimmäisen pelin ajan Rob Zombien kappale ”Never Gonna Stop”, mutta fanien protestoinnin vuoksi tilalle palautettiin ”Gonna Fly Now”.Eräs seuran tunnuskappaleista on Problems?-yhtyeen esittämä ”Katupoikien laulu”, joka 1980-luvun lopussa soitettiin ennen erien alkua. Eräänlaisen tunnuskappaleen asemaan on noussut myös R.L. Burnsiden ”It’s Bad You Know”, jota on soitettu ennen erien alkua 2000-luvun alusta saakka.Virallisiin kannustuslauluihin lukeutuu Freud Marx Engels & Jungin vuonna 1991 levyttämä kappale ”Jokerit!”.Vuonna 2014 suomalaisräppärit Gracias ja Noah Kin tekivät Jokerien KHL-kauden virallisen tunnuskappaleen ”I Am”. Siitä kuvattiin myös musiikkivideo, jolla esiintyi Jokerien pelaajia ja muita seuran toimintaan kuuluvia henkilöitä.
5 Esa Tikkanen. Tikkasen numeron jäädytys on saanut rankkaa arvostelua siitä, että Tikkanen ei pelannut Jokerien edustusjoukkueessa kuin vajaan kauden NHL-uransa päättymisen jälkeen, 1999–2000. Lisäksi hän pelasi tuona kautena numerolla 5 ainoastaan jouluun asti, loppukauden ajan hän kantoi selässään numeroa 10. Tikkanen toimi nuorempana seuran ”maskottina” laukomalla kiekkoja maaliin kotiottelujen erätauoilla. Vaikka Tikkanen pelasi juniorina Jokereissa, edusti hän junioreissa myös HIFK:ta, minkä lisäksi hän pelasi samassa seurassa neljä kautta SM-liigaa. Tikkanen oli HIFK:n riveissä voittamassa Suomen mestaruuden kaudella 1982–83, jolloin Jokerit hävisi finaalisarjan otteluvoitoin 2–3. Tikkanen kuitenkin listataan Jokerien kasvatiksi.Esa Tikkasen paidan jäädyttämisen taustoista kerrotaan vuonna 2012 ilmestyneessä 45 Jokeria pakan päältä -teoksessa. Kirjassa Tikkanen kertoo, kuinka hän oli ollut lapsettomalle Aimo Mäkiselle kuin oma poika. Mäkinen oli aikoinaan toivonut, että Tikkasen maskottipaita numero 5 nostettaisiin Helsingin jäähallin kattoon. Syyskuussa 2001 Harry Harkimo ja Matti Virmanen toteuttivat toiveen osittain. Numero jäädytettiin 13. syyskuuta 2001 ennen runkosarjan ottelua Ilvestä vastaan.15 Henry Leppä siirtyi Jokereihin kaudeksi 1969–1970 ja vietti seurassa kaikkiaan yksitoista vuotta. Leppä on Jokerien kaikkien aikojen kolmanneksi paras pistemies sekä kolmanneksi tehokkain maalintekijä. Uransa lopussa, kausina 1979–1981, Leppä toimi myös Jokerien kapteenina. Lepän pelinumero jäädytettiin ottelussa Pelicansia vastaan 5. maaliskuuta 2014.
17 Jari Kurri liittyi 9-vuotiaana Jokerien Kanada-sarjan Vuosaaren Toronto Maple Leafsiin, ja voitti 1970-luvulla Jokereissa D- ja C-nuorten Suomen mestaruuden. Edustusjoukkueessa hän kiekkoili vuosina 1977–1980 sekä 1994–1995. Kurri ei edustanut Suomessa muita seuroja kuin Jokereita. Hänen kuuluisa pelinumero 17 jäädytettiin Jokerien 40-vuotisjuhlaottelussa Lukkoa vastaan 27. lokakuuta 2007. Jokereissa Kurri ei tosin koskaan pelannut numerolla 17, vaan numeroilla 11 ja 71.
17 Timo Turunen oli Jokerien alkuvuosina seuran kasvot ja taitokiekon ilmentymä. Hän edusti Suomen pääsarjatasolla vain Jokereita. Pelaamassaan 263 ottelussa hän teki 317 tehopistettä, ja oli joukkueen kapteeni vuodet 1971–1976 sekä osan kaudesta 1977–1978. Turusen pelinumero jäädytettiin samanaikaisesti Henry Lepän numeron kanssa 5. maaliskuuta 2014.
23 Petri Varis on Jokerien kaikkien aikojen pistepörssin kärkinimi tehopistein 200+220=420. Varis pelasi Jokereissa 12 kaudella ja voitti kolme Suomen mestaruutta. Jokerien kapteenina Varis toimi kausina 2005–2009. Jokerit jäädytti Variksen numeron 13. joulukuuta 2013 ennen ottelua TPS:ää vastaan.
24 Waltteri Immonen toimi Jokerien kapteenina lähes koko 1990-luvun. Hän pelasi joukkueessa kaikkiaan 452 SM-liigan runkosarjaottelua. Jokerien kasvatti ei edustanut seuratasolla muita joukkueita. Immosen numero jäädytettiin heti hänen uransa päättymisen jälkeen, 31. elokuuta 1999. Kyseessä oli juhlaottelu, jossa Jokerit kohtasi Suomen maajoukkueen. Se oli samalla Jokerien ensimmäinen jäädytetty numero.
91 Otakar Janecký on kaikkien aikojen eniten pisteitä tehnyt ulkomaalainen SM-liigan historiassa ja Jokerien historian toiseksi tehokkain pelaaja heti Petri Variksen jälkeen. Janecký pelasi kaikkiaan kahdeksan kautta Jokereissa ja voitti tuona aikana neljä Suomen mestaruutta. Janeckýn numero jäädytettiin 7. marraskuuta 2004, ennen TPS-ottelua.Toistaiseksi jäädyttämättömät, mutta käytöstä poistetut pelinumerot
8 Teemu Selänne pelasi Jokereissa pääsarjatasolla vuosina 1987–1992 ja vuoden 1995 NHL-työsulun aikana. Selänteellä oli myös sopimus Jokereissa kauden 2004–05 työsulun aikana, mutta hän ei pelannut tuolloin otteluakaan. Selännettä pidetään yhtenä kaikkien aikojen suurimmista Jokeri-kasvateista ja hänen Jokereissa käyttämäänsä pelinumeroa 8 ei ole käyttänyt yksikään muu pelaaja Selänteen lähdettyä NHL:ään vuonna 1992.
Harry Lindblad -palkinto – SM-liigan runkosarjan voitto (6): 1983, 1995, 1996, 1997, 2001, 2013
Jokerien junioritoiminnasta vastaa lapsi- ja nuorisojääkiekkoseura Helsingin Jokerit r.y. Joukkueita on G1-junioreista lähtien, ja nuorimmat niistä kootaan pelaajien ollessa noin 6-vuotiaita. Alle kouluikäisille järjestetään ohjelmaa luistelukoulussa. Seura tarjoaa toimintaan mukaan tulleille lapsille mahdollisuuden jääkiekon harrastamiseen. Lapsi opetetaan lajin perustaitoihin, terveisiin elämäntapoihin, toiset huomioivaan ryhmätoimintaan sekä tarjotaan mahdollisuus tasapainoiseen kasvuun osana urheilujoukkuetta. Lopullisena tavoitteena on myös tuottaa uusia pelaajia edustusjoukkueen käyttöön. Seura kuitenkin muistuttaa, että valtaosalle lapsista jääkiekko on vain hyvä harrastus.
»Uusia Jari Kurreja ja Teemu Selänteitä ei synny joka vuosi, mutta heidän tavoin me kaikki voimme kantaa ylpeänä Jokeri-paitaa kaukalossa ja sen ulkopuolella. Se on sitä hyvää, rehtiä ja positiivista Jokeri-henkeä jonka eteen seuramme tekee junorityötä monin eri tavoin ja pyrkii uudistumaan ja uudistamaan suomalaista juniorijääkiekkoa.» (Helsingin Jokerit r.y.)
Aalto, Seppo: Jokerit liukkaalla jäällä – 25 vuotta jokeri-kiekkoa.   Jyväskylä: Team-Erica, 1992. ISBN 952-9743-01-7.    
Hannula, Matti: 45 Jokeria pakan päältä.   Helsinki: Print Line Helsinki, 2012. ISBN 978-952-93-1225-2.    
Kostiainen, Pasi: Jokerit – Suomalaisen jääkiekkoilun tuhkimotarina.   Porvoo Helsinki Juva: WSOY, 1997. ISBN 951-0-22191-0.    
Mennander, Ari: Hjallis – Hartwall Areena.   Helsingissä: Otava, 1997. ISBN 951-1-14874-5.    
Mennander, Ari & Mennander, Pasi: Leijonien tarina.   Jyväskylä: Gummerus, 2003. ISBN 951-20-6455-3.    
Mennander, Ari & Mennander, Pasi: Liigatähdet.   Jyväskylä: Gummerus, 2004. ISBN 951-20-6684-X.    
Wickstöm, Mika: HIFK–Jokerit – taistelu Helsingin herruudesta.   Helsinki: Tammi, 2012. ISBN 978-951-31-6869-8.
 Kuvia tai muita tiedostoja aiheesta Jokerit Wikimedia CommonsissaSasha Huttunen, Näkökulma: Jari Kurri puhui pötyä, Iltalehti 18.6.2019

Jokimaisema on taiteilija Yrjö Ollilan öljyvärimaalaus kankaalle vuodelta 1921. Tämä 24×31 cm- kokoinen työ on liimattu pahville ja se kuuluu Ateneumin taidemuseon Ester ja Jalo Sihtolan lahjoituskokoelmaan.
Ollila maalasi Jokimaisema-maalauksen Ranskassa, jossa hän perheineen asui vuosina 1920-1927. Ollila kuului Suomessa Septem-ryhmään ja maalauksessa näkyy septemiläisille ominainen väridekoraatio. Hän on kuitenkin jo siirtynyt osittain rakenteellisempaan ilmaisuun, johon Paul Cézannen taide oli häntä viitoittanut. Aiemmin 1910-luvulta lähtien hänen töitään oli leimannut tarkoitus kuvata tunnevaikutusta eikä ulkomuotoa.

Jönåkerin kihlakunta (ruots. Jönåkers härad) oli kihlakunta Södermanlandin läänissä Ruotsissa. Vuoden 1945 väestönlaskennan mukaan kihlakunnan maapinta-ala oli 857,20 neliökilometriä ja asukasluku 18 262 henkeä. Kihlakuntaan kuuluneet kunnat olivat Tuna, Lunda, Kila, Björkvik, Halla, Nykyrka, Stigtomta, Bärbo, Bergshammar, Tunaberg ja Nikolai.Kihlakunnan tuolloisista kunnista Björkvik kuuluu nykyään Katrineholmin kuntaan, Nikolai Oxelösundin kuntaan ja Nyköpingin kuntaan. Muut entiset kunnat kuuluvat Nyköpingin kuntaan.

Jonne Aaron (oik. Jonne Aaron Liimatainen; s. 30. elokuuta 1983 Tampere) on suomalainen laulaja, lauluntekijä, muusikko ja tuottaja. Hän aloitti musiikkiuransa vuonna 1997 Negative-yhtyeen laulajana. Negative on julkaissut viisi studioalbumia, joista kaksi on myynyt Suomessa kultaa. Yhtye on saavuttanut myös kansainvälistä menestystä ja esiintynyt ympäri maailmaa. Negativen levyjä on myyty Suomessa yhteensä yli 100 000 kappaletta, ja yhtye on saanut viisi Emma-ehdokkuutta. Negative on ollut tauolla vuodesta 2013 lähtien.
Jonne Aaron nähtiin vuonna 2012 Nelosen Vain elämää -musiikkiohjelman ensimmäisellä tuotantokaudella, jonka siivittämänä hän siirtyi soolouralle. Hänen ensimmäinen sooloalbumi Onnen vuodet julkaistiin vuonna 2013, ja se myi Suomessa platinaa. Jonne Aaronin toinen albumi Risteyksessä julkaistiin vuonna 2014, ja se myi kultaa. Single ”Yksin” nousi myös Suomen kaupallisten radiokanavien soitetuimmaksi kappaleeksi. Hänen kolmas sooloalbumi Tiikerin raidat julkaistiin vuonna 2019. Uransa aikana Jonne Aaron on myös säveltänyt ja sanoittanut kappaleita muille artisteille, kuten Popedalle, Topi Sorsakoskelle ja Suvi Teräsniskalle.
Vuonna 2005 japanilainen Burrn!-lehti valitsi Jonne Aaronin vuoden 2004 rocktähdeksi, ja vuonna 2013 hänelle myönnettiin JussinHessu-palkinto merkittävästä kulttuuriteosta. Soolourallaan Jonne Aaron on palkittu vuoden 2013 tulokkaana ja vuoden 2014 miesartistina Iskelmä Gaalassa.
Jonne Aaron Liimatainen syntyi 30. elokuuta 1983, ja hän on kotoisin Tampereelta. Hänellä on kaksi veljeä: kuusi vuotta vanhempi Tommi ja kaksi vuotta nuorempi Ville. Liimataiset asuivat ensin Lielahdessa ja myöhemmin Tesomalla. Jonne Liimatainen pääti haluavansa rocktähdeksi 12-vuotiaana, kun hän sai ensimmäisen kitaransa. Samoihin aikoihin Liimataisen vanhemmat erosivat, jonka jälkeen Jonne sijoitettiin Raholan perhetukikeskukseen varkauksien, lintsauksen ja vanhempien alkoholinkäytön vuoksi.Liimatainen kävi korottamassa keskiarvoaan kymppiluokalla peruskoulun jälkeen. Myöhemmin hän aloitti putkimiehen ja lähihoitajan opinnot, mutta jätti molemmat tutkinnot kesken. Hän toimi myös työharjoittelijana lastentarhassa. Liimatainen muutti pois Raholan perhetukikeskuksesta 18-vuotiaana.
Jonne Liimatainen perusti Negative-yhtyeen vuonna 1997 Tesoman yläasteella rumpali Janne ”Jay Slammer” Heimosen kanssa. Liimatainen ryhtyi myös käyttämään taiteilijanimeä Jonne Aaron. Yhtyeen managerina toimi Jonnen vanhempi veli Tommi Liimatainen. Vuonna 2002 Negative solmi levytyssopimuksen tamperelaisen GBFam Recordsin kanssa, ja yhtyeen debyyttialbumi War of Love julkaistiin maaliskuussa 2003. Levy myi Suomessa kultaa. Negativen toinen albumi Sweet & Deceitful julkaistiin syyskuussa 2004. Levy myi jälleen kultaa, ja se nousi myös Saksan myyntilistoille. Samana vuonna Negative esiintyi ensimmäistä kertaa Japanissa, ja paikallinen Burrn!-lehti valitsi Jonne Aaronin vuoden 2004 rocktähdeksi. Vuonna 2005 Negative esiintyi ensimmäistä kertaa Saksassa ja Sveitsissä. Vuonna 2006 yhtye kiersi Eurooppaa HIMin ja The Rasmuksen kanssa.Negativen kolmas albumi Anorectic julkaistiin syyskuussa 2006. Levy nousi jälleen myyntilistoille muun muassa Saksassa. Lokakuussa yhtye kiersi ensimmäistä kertaa Kiinassa, ja marraskuussa Negative valittiin parhaaksi suomalaiseksi yhtyeeksi MTV Europe Music Awards -palkintogaalassa. Negativen neljäs albumi Karma Killer julkaistiin toukokuussa 2008. Samana vuonna yhtye aloitti mittavan Euroopan-kiertueen, joka kattoi 17 maata. Negative solmi kansainvälisen levytyssopimuksen Warner Musicin kanssa syksyllä 2009. Yhtyeen viides albumi Neon julkaistiin kesäkuussa 2010. Toukokuussa 2011 Negative esiintyi ensimmäistä kertaa Meksikossa. Jonne Aaronin siirryttyä soolouralle Negative on ollut tauolla vuodesta 2013 lähtien.
Huhtikuussa 2012 Jonne Aaron vieraili rap-artisti Cheekin singlellä ”Anna mä meen”. Kappale nousi muun muassa Suomen single- ja latauslistan ensimmäiselle sijalle. Syksyllä Jonne Aaron nähtiin Nelosen Vain elämää -musiikkiohjelman ensimmäisellä tuotantokaudella. Ohjelman pohjalta julkaistiin kaksi kokoelmalevyä, joista ensimmäinen nousi 2000-luvun myydyimmäksi albumiksi Suomessa. Jonne Aaronin esittämistä kappaleista parhaiten menestyi alun perin Kaija Koon levyttämä ”Kylmä ilman sinua”, joka nousi latauslistan kolmannelle ja singlelistan kahdeksannelle sijalle. Lokakuussa Jonne Aaron esiintyi Topi Sorsakosken muistokonserteissa. Joulukuussa hän esiintyi muiden Vain elämää -artistien kanssa kahdessa loppuunmyydyssä konsertissa Espoon Barona Areenalla.
Vain elämää -ohjelman jälkeen Jonne Aaron siirtyi soolouralle. Hänen ensimmäinen soolosingle ”Taivas itkee hiljaa” julkaistiin maaliskuussa 2013. Hänen debyyttialbumi Onnen vuodet julkaistiin 26. huhtikuuta 2013, ja se nousi Suomen virallisen albumilistan kärkeen. Myöhemmin levy myi platinaa. Onnen vuodet sai ristiriitaisen vastaanoton kriitikoilta. Muun muassa Soundi totesi, että ”parhaimmillaan levy soi uljaasti ja dramaattisesti, mutta aivan yhtä usein persoonattomasti ja ravintola­orkesterisovituksiin sortuen”. Albumin julkaisua seurasi yli sadan konsertin mittainen kiertue. Turun Down By The Laituri -tapahtumassa Jonne Aaron teki esiintymiskorkeuden maailmanennätyksen, kun hänet nostettiin 104 metrin korkeuteen nostolava-autolla. Hän lämmitteli myös Bon Jovi -yhtyettä Tampereen Ratina stadionilla toukokuussa 2013. Tammikuussa 2014 Jonne Aaron palkittiin vuoden 2013 tulokkaana Iskelmä Gaalassa. Maaliskuussa Onnen vuodet oli ehdolla vuoden iskelmäalbumiksi Emma-gaalassa. Elokuussa Jonne Aaron vieraili Cheekin Olympiastadion-konserteissa.Jonne Aaronin toisen sooloalbumin ensimmäinen single ”Yksin” julkaistiin syyskuussa 2014, ja se nousi muun muassa Suomen kaupallisten radiokanavien soitetuimmaksi kappaleeksi. Myöhemmin se striimasi kultaa. Risteyksessä-albumi julkaistiin 31. lokakuuta 2014. Se nousi albumilistan neljännelle sijalle ja myi kultaa. Levyltä julkaistiin vielä kolme radiosoittolistalle noussutta singleä. Risteyksessä sai jälleen ristiriitaisen vastaanoton kriitikoilta. Soundin mielestä levy ”saa oksentamaan kaikessa yleisönkosiskelussaan viimeisetkin arvostuksen rippeet kotimaan radiopoppia kohtaan”, kun taas Keskisuomalainen kuvaili albumia ”energiseksi ja hyvällä pohjavireellä tehdyksi”. Helmikuussa 2015 Jonne Aaron palkittiin Iskelmä Gaalassa Vuoden miesartisti -palkinnolla. Huhtikuussa Nelonen esitti käsikirjoitetun Risteyksessä-tositelevisiosarjan, jonka ensimmäinen jakso perustui Jonne Aaronin elämään. Lokakuussa julkaistiin Jonne Aaronin ja Jeremy Folderolin yhteinen Nenäpäivä-single ”Mitä sä ajattelet (anna sun äänesi kuulua)”. Risteyksessä-kiertue jatkui vuoden 2015 loppuun asti. Sen aikana Jonne Aaron lämmitteli Scorpions-yhtyettä Hamina Bastionissa ja Pietarsaaressa.
Keväällä 2016 Jonne Aaron käynnisti Kaikki tiet vievät Roomaan -kiertueen. Kesäkuussa hän julkaisi singlen ”Rooma”. Kesäkuussa 2017 Jonne Aaron julkaisi singlen ”Vihan sokaisema”, ja syksyllä hän aloitti jälleen uuden kiertueen. Toukokuussa 2018 julkaistiin single ”Kun jätät minua”, ja elokuussa Jonne Aaron lämmitteli Popedaa Tampereen Ratina stadionilla ja Sunrise Avenueta Seinäjoen OmaSp Stadionilla. Jonne Aaronin kolmas sooloalbumi Tiikerin raidat julkaistiin 10. toukokuuta 2019. Hän esiintyi myös Olli Lindholmin muistokonserteissa samana viikonloppuna. Tiikerin raidat sai vaisun vastaanoton kriitikoilta. Muun muassa Soundin arviossa todettiin: ”Muutamista hyvistä hetkistä huolimatta on kokonaisuus musiikillisesti varsin keskiverto. Sanoituksetkaan eivät pääse säväyttämään.” Tästä huolimatta Tiikerin raidat nousi julkaisuviikollaan virallisen albumilistan viidennelle sijalle.
Jonne Aaron on uransa aikana säveltänyt ja sanoittanut kappaleita myös muille artisteille, kuten Costello Hautamäelle, Olli Lindholmille, Popedalle, Topi Sorsakoskelle, Suvi Teräsniskalle ja Yölle. Hän on myös säveltänyt Suomen naisten jääkiekkomaajoukkueen kannustuskappaleen. Topi Sorsakosken oli tarkoitus levyttää kokonainen albumi Jonne Aaronin ja Vexi Salmen kirjoittamia kappaleita, mutta hän kuoli ennen kuin suunnitelma ehti toteutua. Myös Matti Nykäsen oli määrä levyttää Jonne Aaronin ja Jimmy Westerlundin tekemä kappale ”#KarismaKantaa” ennen kuin hän kuoli.Jonne Aaron tuotti veljensä Ville Liimataisen Flinch-yhtyeen albumin Irrallaan, joka julkaistiin huhtikuussa 2008.
Vuosina 2002–2011 Jonne Aaron seurusteli entisen näyttelijän, nykyisin pankkialalla työskentelevän Tiina Routamaan kanssa. Vuosina 2015–2016 hän seurusteli vuoden 2013 Miss Suomi -kisojen perintöprinsessan Maija Kerisalmen kanssa.Jonne Aaron asui kerrostalossa Tampereen Tammelantorin laidalla, kunnes hän muutti Länsi-Tampereelle omakotitaloon vuonna 2015. Vuonna 2010 hänet palkittiin positiivisimpana tamperelaisena. Vuonna 2005 Jonne Aaron sai tasavallan presidentti Tarja Haloselta kutsun itsenäisyyspäivän vastaanotolle. Tammikuussa 2013 hänet palkittiin JussinHessu-palkinnolla merkittävästä kulttuuriteosta.Jonne Aaron sairastaa astmaa. Hän aloitti tupakanpolton toisella luokalla, mutta on sitemmin lopettanut useamman kerran. Jonne Aaron aloitti alkoholinkäytön neljännellä luokalla. Vuonna 2011 hänen eron jälkeinen juomisensa johti loppuunpalamiseen ja umpilisäkeleikkaukseen. Negative joutui perumaan konserttejaan Jonne Aaronin leikkauksen vuoksi, mutta hän lopulta toipui komplikaatioista huolimatta. Hän on sittemin rajoittanut alkoholinkäyttöään, mutta todennut: ”En ole vieläkään mikään absolutisti, ja kunnon känni silloin tällöin tekee vain hyvää, mutta jatkuva dokaaminen on saanut jäädä.”
Jonne Aaronille musiikki on hänen omien sanojensa mukaan keino, jolla hän purkaa sisäistä herkkyyttään ja energiaa. Hän on kuvaillut itseään myös suureksi musiikin kuluttajaksi. Hän kuuntelee paljon eri tyyppistä musiikkia ja ammentaa eri tyyleistä vaikutteita. Jonne Aaron on kuvaillut omaa musiikkityyliään ”Ikea-rockiksi”, jossa ”jokaiselle on jotakin”. Sanoituksia hän pyrkii aina ammentamaan ”omista sielun sopukoistaan”, mutta sekoittaa teksteihinsä myös fiktiota ja yksityiskohtia muiden ihmisten elämästä.Onnen vuodet -albumilla Jonne Aaronin musiikki nojasi vahvasti suomalaiseen iskelmään. Hän otti vaikutteita muun muassa Tapio Rautavaaralta, Irwin Goodmanilta ja Rauli Badding Somerjoelta. Sanoitukset Jonne Aaron teki yhdessä Vexi Salmen kanssa, joka otti hänet ”kisällikseen”. Risteyksessä-albumilla musiikkityyli vaihtui suomirockiin, koska Jonne Aaron ei halunnut levyttää kahta iskelmäalbumia peräkkäin. Levyn sanoitukset käsittelevät muutosta ja eroa. Aluksi Jonne Aaron koki kappaleiden olevan liian henkilökohtaisia hänen esitettäväkseen, joten osaa tarjottiin Idols-finalisti Tiina Puskalle. Lopulta hän muutti mielensä ja päätti levyttää kappaleet itse. Tiikerin raidat -albumia Jonne Aaron on kuvaillut monipuoliseksi ja arvellut joidenkin sen kappaleiden herättävän "puolesta ja vastaan -reaktioita”. Hän on myös todennut, että levy on ”soundillisesti lähempänä Negativea”, ja hänen uransa ”vahvimpia kokonaisuuksia niin tekstillisesti kuin musiikillisestikin”. Albumin sanoitukset käsittelevät Jonne Aaronin yksityiselämän käänteitä, ”ennen kaikkea eroa”.

Joogin omaelämäkerta (Autobiography of a Yogi) on Paramahansa Yoganandan (1893–1952) omaelämäkerta, joka julkaistiin vuonna 1946. 
Yogananda syntyi Mukunda Lal Ghoshinin kylässä Gorakhpurissa, Intiassa Bengali perheeseen. Joogin omaelämäkerta esittelee Paramahansa Yoganandan elämänvaiheet ja kohtaamiset sekä idän että lännen hengellisten johtohahmojen kanssa. Kirja alkaa Yoganandan lapsuuden perhe-elämällä, ja jatkuu gurunsa läytymiseen ja munkkina elämiseen. Tämän jälkeen kuvaillaan Kriya joogan opetukset. 1920 Yogananda hyväksyy kutsun Bostonissa Massachusettsissa Yhdysvalloissa pidettävään uskonnolliseen konferenssiin, jossa hän pitää luennon. Sen jälkeen hän matkustaa Yhdysvaltojen halki luennoiden, ja hän perustaen oppinsa mukaisen järjestön  Kaliforniaan Los Angelesiin. 1935 Yogananda palaa Intiaan vuodeksi. Tämän jälkeen hän jatkaa oppejensa opettamista Yhdysvalloissa ja lisäksi kirjoittaa omaelämäkertansa.
Kirjassa kuvataan miten Jumalaa voi ymmärtää, ja se tekee selkoa idän spiritualisista ajatuksista, jotka joogin mukaan olivat olleet ennen vuotta 1946 vain harvojen saatavilla. Kirjoittajan mukaan 1800-luvulla elänyt spiritualistinen guru Lahiri Mahasaya ennusti kirjan kirjoituksen jo kauan ennen kuin hän aloitti sen kirjoittamisen. 
Kirjaa on julkaistu yli 65 vuoden ajan, ja Self-Realization Fellowship on käännättänyt sen ainakin 34 kielelle. Kirja on hyvin arvostettu spiritualistinen klassikko. HarperCollins Publishers -kustannustoimistossa työskennellessään Philip Zaleski nimitti kirjan yhdeksi "1900-luvun sadasta tärkeimmästä spiritualistisesta kirjasta." Tom Butler-Bowdon esittelee sen kirjassaan 50 Spiritual Classics: Timeless Wisdom from 50 Great Books of Inner Discovery, Enlightenment and Purpose.
Joogin omaelämäkerta johdattaa lukijan läpi Paramahansa Yoganandan spiritualistisen seikkailun. Kirja alkaa Yoganandan lapsuuden kuvailulla ja gurunsa Yukteswar Girin löytymisellä, ja jatkuu esimmäisen koulun perustamiseen, Yogoda Satsanga Brahmacharya Vidyalaya. Sitä seuraa Yoganandan vierailu Yhdysvaltoihin, missä hän luennoi tuhansille, established Self-Realization Fellowship ja tapaa suuren kasvitieteilijän Luther Burbankin, jolle kirja on omistettu. Seuravaaksi kirjassa kuvataan Yoganandan paluumatkan Intiaan vuonna 1935. Matkalla hän tapasi johtavia spiritualistisia hahmoja, kuten Therese Neumannin Bavariassa, Hindupyhimyksen Ananda Moyi Man, Mahatma Gandhin, Rabindranath Tagoren, Nobelistifyysikon C. V. Ramanin, ja Giri Balan, "naisjoogin, joka ei syö." Lopuksi Yogananda palaa länteen, jossa hän jatkaa oppejensa opetusta ja kirjoittaa omaelämäkertansa.
Oxfordin yliopiston antropologian tutkija Walter Evans-Wentz kirjoitti kirjan esipuheen. Häntä pidetään Tiibetin buddhalaisuuden tutkimuksen uranuurtajanakenen mukaan?. Hänen teoksiaan ovat The Tibetan Book of the Dead ja Tibet's Great Yogi Milarepa. Esipuheessa hän kirjoittaa: "Hänen epätavallinen omaelämäkerta on ehdottomasti yksi valaisemmista Hindu mielen, sydämen ja Intian spiritualistisen rikkauden teoksista, joka on koskaan julkaistu Lännessä."selvennä
Yoganandan guru Yukteswar Giri kertoi Yoganandalle gurunsa Lahiri Mahasayan ennustuksesta. Yukteswarin mukaan Lahiri Mahasaya sanoi: "Noin viisikymmentä vuotta kuolemani jälkeen elämästäni kirjoitetaan, koska Lännessä nousee syvä mielenkiinto joogaa kohtaan. Joogiviesti ympäröi maailman ja auttaa ihmisten veljeskuntaa Yhden Isän suorassa havainnoinnissa." Vuonna 1945, viisikymmentä vuotta Lahiri Mahasayan kuoleman jälkeen, Joodin omaelämäkerta oli valmis julkaistavaksi.
Henry Warner Bowden kirjoitti, että joogin omaelämäkerta esitteli meditaation ja joogan ensimmäistä kertaa monille länsimaalaisille.Joogin omaelämäkerta on inspiroinut monia ihmisiä, kuten Applen perustajaa Steve Jobsia. Jobsin omaelämäkerran kirjoittaja Walter Isaacson kirjoitti, että Jobs "luki [sen] teininä, sitten toistamiseen Intiassa ja sen jälkeen joka vuosi."
↑ Butler-Bowdon, Tom (2005). 50 Spiritual Classics: Timeless Wisdom from 50 Great Books of Inner Discovery, Enlightenment and Purpose. Nicholas Brealey Publishing. ISBN 978-1857883497. 
↑ Bowden, Henry Warner (1993). Dictionary of American Religious Biography. Greenwood Press. ISBN 0-313-27825-3. p. 629.
↑ Isaacson, Walter (2001). Steve Jobs: A Biography. Simon & Schuster, 527. ISBN 978-1-4516-4853-9. 

Jordan 194 oli brittiläisen Gary Andersonin suunnittelema ja Jordanin käyttämä auto kaudella 1994. Autoa ajoivat kilpailussa edelliskauden tapaan brasilialainen Rubens Barrichello ja britti Eddie Irvine. Autoa ajoivat myös muutaman kilpailun ajan japanilainen Aguri Suzuki ja italialainen Andrea de Cesaris. Voimanlähteenä autossa oli Hartin V10 ja renkaat tallille toimitti Goodyear. Ensimmäistä kertaa tallin historiassa kauteen lähdettiin täsmälleen samanlaisella kokoonpanolla, kun viime kauteen jäätiin.
Kausi alkoi Barrichellon osalta hyvin, sillä hän ajoi heti avauskilpailussa neljänneksi ja seuraavana vuorossa olleessa Tyynenmeren GP:ssa peräti kolmanneksi. Palkintosija oli tallin historian ja Barrichellon uran ensimmäinen. Irvinen osalta kausi ei käynnistynyt ollenkaan hyvin hänen saatuaan heti kolmen kilpailun kilpailukiellon, kun hänen katsottiin aiheuttaneen kauden ensimmäisenä ajetussa Brasilian GP:ssa joukkokolari. Eddie Jordan harkiti ensin suomalaisen Mika Salon palkkaamista tuuraajaksi Tyynenmeren GP:hin, mutta japanilainen Aguri Suzuki vei lopulta paikan isojen tulojensa ansiosta.
Tallille entuudestaan tuttu italialainen Andrea de Cesaris nousi toisen kuljettajan rooliin surullisen kuuluisassa San Marinon GP:ssa, jossa Barrichello ajoi rajun ulosajon harjoituksissa, eikä enää kyennyt osallistumaan itse kilpailuun. De Cesaris onnistui ajamaan Monacon GP:ssa neljänneksi. Irvine palasi autonsa rattiin Espanjan GP:ssa, jossa hän avasi kauden pistetilinsä yltäessään kilpailun kuudenneksi. Barrichello saavutti loppukauden aikana vielä neljä neljättä sijoitusta ja Belgian GP:sta hän saavutti tallin ja oman uransa ensimmäisen paalupaikan . Irvine ajoi vielä kerran neljänneksi ja viidenneksi.
Valmistajien MM-sarjassa Jordan sijoittui viidenneksi 28 pisteellään. Sijoitus oli tallin historian siihen asti paras. Autolla saavutettiin yksi palkintosija ja paalupaikka.

Jordan Grand Prix oli irlantilainen Formula 1 -talli, jonka perusti Edmund ”Eddie” Jordan vuonna 1990. Talli kilpaili F1-sarjassa kausilla 1991–2005. Midland Group osti tallin tammikuussa 2005, mutta talli kilpaili vielä kaudella 2005 Jordan-nimellä.Kauden 2005 päätteeksi talli oli osallistunut 250 Grand Prix’hin, joista se oli voittanut neljä ja saavuttanut kaksi paalupaikkaa sekä kaksi kilpailun nopeinta kierrosta. Pisteitä talli saavutti jokaiselta kaudelta, yhteensä 291. Vähiten pisteitä kertyi kaudella 1992 (1 p.) ja eniten 1999 (61 p.). Pistesijoille Jordanin autolla yllettiin 110 ja palkintosijoille 19 kertaa.Myöhemmin Ferrarilla ajaneet Michael Schumacher, Rubens Barrichello ja Eddie Irvine aloittivat uransa Jordanilla. Myös Michaelin pikkuveli Ralf Schumacher ja menestyneimmäksi japanilaiskuljettajaksi noussut Takuma Sato debytoivat F1:ssä Jordanin ratissa.
Tallin parhaat vuodet sijoittuvat 1990-luvun loppuun – tarkemmin kauteen 1999, jolloin talli saavutti kahden voiton ja yhden paalupaikan lisäksi valmistajien MM-sarjan kolmannen sijan.
Vuodesta 1997 lähtien tallin autot erottuivat hyvin muista kilpailijoista keltaisen värityksen ansiosta. Kaudella 1996 myös Forti oli keltaisen värinen.
Oman kilpa-ajajauransa jälkeen Eddie Jordan ryhtyi tallipäälliköksi, kun hän perusti Eddie Jordan Racing -nimeä kantavan tallin vuonna 1980. Aluksi Jordan joutui taistelemaan olemassaolostaan rahapulan takia, mutta nousi vuosien saatossa menestykseen.Eddie Jordan Racing eli EJR kilpaili aluksi Britannian Formula 3 -sarjassa vuonna 1981. EJR:n tilannetta pidettiin heikkona, koska tallilla ei ollut kunnollisia taloudellisia edellytyksiä ja tarvittava potentiaali puuttui.Vuodet kuluivat ja menestystä alkoi kertyä kaudella 1987. EJR:n autolla ajanut Johnny Herbert voitti Britannian F3-sarjan mestaruuden. Tämän jälkeen Herbert nostettiin kaudeksi 1988 Formula 3000 -luokkaan, jossa Jordan oli ajattanut autoja vuodesta 1985 lähtien. Kausi päättyi kuitenkin Herbertin osalta ikävästi kesken, kun hän joutui pahaan joukkokolariin Brands Hatchin radalla. Toista EJR:n autoa ajanut Martin Donnelly sijoittui loppupisteissä kolmanneksi.Kaudella 1989 EJR:n kuljettaja Jean Alesi saavutti F3000-sarjan kansainvälisen mestaruuden. Alesi nousi jo kesken kauden F1:een, mutta jatkoi silti menestyksekkäästi F3000-sarjan kauden loppuun asti. Britannian F3000:ssa EJR saavutti sarjan toisen ja neljännen sijan.Jordanin F1-tallissa myöhemmin urallaan ajaneet Eddie Irvine ja Heinz-Harald Frentzen ajoivat EJR:n kalustolla kaudella 1990 kansainvälistä F3000-sarjaa. Irvine sijoittui loppupisteissä kolmanneksi ja Frentzen oli 16. Tämän jälkeen oli aika nousta Formula 1:siin. Eddie Jordan perusti Jordan Grand Prix’n takanaan kymmenen vuoden kokemus omasta kilpa-autoilusta ja toiset kymmenen vuotta autojen ajattamisesta.
Kausi 1991 oli Jordan-tallin ensimmäinen kausi Formula 1 -sarjassa. Tallin 191-autoa ajoivat Bertrand Gachot ja Andrea de Cesaris. Talli käytti Goodyearin renkaita ja Fordin kahdeksansylinterisiä moottoreita.Kausi alkoi heikosti, sillä kumpikaan kuljettajista ei päässyt maaliin neljässä ensimmäisessä GP:ssa. Gachot kuitenkin sai sijoitukset Yhdysvaltain ja Brasilian GP:sta, koska hän keskeytti aivan kilpailun lopussa.
Kauden viidennessä kilpailussa, Kanadan GP:ssa, molemmat kuljettajat avasivat pistetilinsä. De Cesaris oli maalissa neljäs ja Gachot viides. De Cesaris ajoi pisteille kahdessa seuraavassakin kilpailussa ollen neljäs ja kuudes. Gachot keskeytti molemmissa, mutta oli puolestaan kuudes Britannian ja Saksan GP:ssa, joista jälkimmäisessä de Cesaris oli hänen edellään viides.Gachot joutui jättämään kuljettajan paikkansa kesken kauden, kun hän sai vankeustuomion tapeltuaan taksikuskin kanssa Lontoossa. Hänet korvasi Michael Schumacher, joka teki F1-debyyttinsä Belgian GP:ssa. Schumacherin Jordan-ura jäi kuitenkin yhden kilpailun mittaiseksi hänen siirryttyään Benettonille. Benettonilta Jordanille vaihdossa tuli Roberto Moreno, mutta hän viihtyi tallissa vain kahden kilpailun verran. Loppukaudella tallin toista autoa ajoi Alex Zanardi. Pisteitä ei loppukaudella enää saavutettu.Jordan sijoittui valmistajien MM-sarjassa viidenneksi 13 MM-pisteen turvin.
Toinen kausi F1:ssä toi Jordanille uudet moottorit. Maksullisista Fordin asiakasmoottoreista siirryttiin säästösyistä Yamahan tehtaan tukeen. Uuden 192-auton kuljettajiksi valittiin Stefano Modena ja Mauricio Gugelmin. Rengastoimittajana jatkoi Goodyear.
Ensimmäiseen vuoteen verrattuna kausi oli katastrofi. Siirtyminen Yamahan moottoreihin osoittautui virheeksi ja kuljettajat joutuivat tyytymään takarivin lähtöruutuihin. Modena jopa karsiutui kilpailusta neljästi. Myös luotettavuusongelmat olivat tallin riesana läpi kauden. Modena ja Gugelmin keskeyttivät yhteensä 19 kertaa. Ainoastaan Belgian GP:ssa molemmat kuljettajat selvisivät maaliin saakka. Kauden päättäneessä Australian GP:ssa Modena pelasti tallin pisteettömältä kaudelta sijoittumalla kuudenneksi.Modenan saavuttaman yhden pisteen ansiosta Jordan sijoittui valmistajien MM-sarjassa jaetulle 11. sijalle.
Kaudella 1993 Jordan aloitti jälleen kaiken alusta. Nyt 193-auton voimanlähteinä toimivat Hartin V10-moottorit. 193 oli kuitenkin vain päivitys edelliskauden autosta, koska moottoriratkaisu tuli niin myöhään. Tallin ykköskuljettajana ajoi Rubens Barrichello, joka oli koko sarjan nuorin kuljettaja. Toista autoa ajoi kauden aikana yhteensä viisi eri kuljettajaa: Ivan Capelli, Thierry Boutsen, Marco Apicella, Emanuele Naspetti ja Eddie Irvine.Kauden aikana maaliin saakka selviytyminen tuotti jälleen vaikeuksia. Keskeytyksiä tuli nyt yhteensä 18 – yksi vähemmän kuin edelliskaudella. Vauhti aika-ajoissa ja kilpailuissa oli parantunut, minkä seurauksena tallin kuljettajat kamppailivat keskikastissa. Capelli jätti tallin Brasilian GP:n jälkeen karsiuduttuaan kilpailusta, ja hänen tilalleen otettiin kokenut Boutsen. Barrichello väläytteli nopeuttaan sateisella radalla ajetussa Euroopan GP:ssa, mutta tekniikka petti kilpailun lopussa kolmannelta sijalta. Boutsen jätti F1-sarjan taakseen Belgian GP:n jälkeen. Toista autoa ajoi hänen jälkeensä ensin Apicella Italian GP:ssa ja sitten Naspetti Portugalissa. Japanin GP:ssa tallin pistepotti viimein avautui, kun Barrichello ajoi viidenneksi ja debyyttikilpailunsa ajanut Irvine oli kuudes.Japanin GP:sta saavutetuilla kolmella MM-pisteellä Jordan sijoittui valmistajien MM-sarjassa jaetulle kymmenennelle sijalle. Pisteet olivat Barrichellon ja Irvinen F1-uran ensimmäiset.
Kausi 1994 alkoi ensimmäistä kertaa tallin historiassa samalla kokoonpanolla mihin edelliskaudella jäätiin. Hart toimitti tallin uuteen 194-autoon moottorit, Goodyear valmisti renkaat ja kuljettajaparina jatkoi Rubens Barrichello ja Eddie Irvine.Kausi alkoi Barrichellon osalta hyvin, sillä hän ajoi avauskilpailussa neljänneksi ja seuraavaksi vuorossa olleessa Tyynenmeren GP:ssa kolmanneksi. Palkintosija oli tallin ja Barrichellon ensimmäinen. Irvinen osalta kausi ei käynnistynyt parhaimmalla tavalla hänen saatuaan kilpailukiellon kolmeen seuraavaan kilpailuun, kun hänen katsottiin aiheuttaneen kauden avauksen joukkokolarin. Eddie Jordan suunnitteli ensin Mika Salon pestaamista tuuraajaksi Tyynenmeren GP:hin, mutta Aguri Suzuki vei lopulta paikan ison rahatukkunsa ansiosta.Tallille entuudestaan tuttu Andrea de Cesaris astui toisen kuljettajan rooliin surullisen kuuluisassa San Marinon GP:ssa, jossa Barrichello ajoi rajun ulosajon harjoituksissa eikä kyennyt osallistumaan kilpailuun. De Cesaris onnistui ajamaan Monacon GP:ssa neljänneksi. Irvine palasi autonsa rattiin Espanjan GP:ssa, jossa hän avasi pistetilinsä ajamalla kilpailussa kuudenneksi. Barrichello ajoi loppukauden aikana vielä neljästi neljänneksi ja saavutti tallin ja oman uransa ensimmäisen paalupaikan Belgian GP:sta. Irvine ylsi vielä kerran neljänneksi ja viidenneksi.Valmistajien MM-sarjassa Jordan sijoittui viidenneksi 28 pisteellään. Sijoitus oli tallin historian siihen asti paras.
Kaudeksi 1995 talli tarttui jälleen uuteen haasteeseen, kun Eddie Jordan solmi moottorisopimuksen Peugeot’n kanssa syyskuussa 1994. Edelliskaudella Peugeot oli toimittanut moottoreita uutta nousua huipulle hakevalle McLarenille. Tallin 195-autossa oli Goodyearin renkaat ja sitä koristivat nyt uuden pääsponsori Totalin logot. Kilpakuljettajina jatkoivat Rubens Barrichello ja Eddie Irvine.Heti kauden alussa ilmeni, että nopeutta Peugeotin V10-moottoreista löytyi. Aika-ajoissa Barrichello ja Irvine kamppailivat parhaimmillaan kuuden parhaan joukkoon pääsemisestä. Suurimmaksi ongelmaksi osoittautuikin luotettavuusongelmat, ja kauden aikana kertyikin yhteensä 16 keskeytystä.Irvine avasi tallin pistetilin Espanjan GP:ssa sijoittumalla viidenneksi. Kanadan GP:ssa molemmat tallin kuljettajat ylsivät palkintokorokkeelle, kun Barrichello oli toinen ja Irvine kolmas. Pisteitä kilpailusta kertyi kymmenen kappaletta, mikä oli tallin siihen astisen historian suurin yhdestä kilpailusta saavutettu saalis. Edellinen ennätys oli kauden 1991 Kanadan GP:sta (5 p.). Barrichello ylsi vielä kuudenneksi Ranskan ja Belgian GP:ssa ja oli Euroopan GP:ssa maalissa neljäs. Samassa kilpailussa Irvine oli kuudes ja Japanin GP:ssa hän oli vuorostaan neljäs.Pisteitä Barrichello ja Irvine onnistuivat saavuttamaan kauden aikana 21 kappaletta. Valmistajien MM-sarjassa tallin edelliskauden viides sija heikkeni yhdellä pykälällä, kun Ligier-talli nousi Jordanin edelle.
Kauden 1996 myötä talli sai uuden pääsponsorin, tupakkayhtiö Benson & Hedgesin. 196-auto sai uuden, kultaisen värityksen. Aluksi auto nähtiin myös keltaisena. Rubens Barrichello jatkoi edelleen tallin ykköskuljettajana, mutta Eddie Irvinen siirryttyä Ferrarille otettiin hänen tilalleen kokenut Martin Brundle. Tallilla alkoi nyt toinen kausi Peugeot’n moottoreiden kanssa ja se käytti edelleen Goodyearin renkaita.Kausi muistutti paljon aiempia vuosia. Menestystä tuli, mutta palkintosijat jäivät nyt puuttumaan. Hyvät aika-ajosuoritukset valuivat usein hukkaan keskeytyksen myötä. Brasilian GP:ssa Barrichello ajoi kotiradallaan aika-ajoissa toiseksi, mutta kilpailu jäi kesken ulosajon takia. Brundlella oli usein vaikea löytää aika-ajoissa parhaita säätöjä autoonsa erilaisen ajotyylinsä vuoksi, ja hän joutui tyytymään Barrichelloon verrattuna heikkoihin lähtöruutuihin.Argentiinan GP:ssa Barrichello sijoittui ensimmäistä kertaa kaudella pisteille ollen neljäs. Seuraavaksi vuorossa olleessa Euroopan GP:ssa molemmat kuljettajat ylsivät pisteille. Brundle oli kuudes ja Barrichello viides, joka uusi sijoituksensa San Marinon GP:ssa. Brundle sijoittui kuudenneksi Kanadan GP:ssa ja Britannian GP:ssa, jossa Barrichello oli neljäs. Hän puolestaan ajoi kuudenneksi kahdessa seuraavassa kilpailussa, Saksan ja Unkarin GP:ssa. Italian GP:ssa Brundle ajoi neljänneksi, joka oli hänen kauden paras sijoituksensa. Barrichello oli samassa kilpailussa viides. Kauden päätöskilpailussa, Japanissa, Brundle ajoi uransa viimeisen F1-kilpailun ja sijoittui viidenneksi.Kauden päätteeksi tallin kuljettajat olivat saavuttaneet yhteensä 22 pistettä, joka oli yhden enemmän kuin edelliskaudella. Sijoitus valmistajien MM-sarjassa nousi viidenneksi.
Kaudeksi 1997 Jordan vaihtoi molemmat kuljettajansa, 197-autolla kilpailivat tulokas Ralf Schumacher ja kahdeksan GP:n kokemuksen edelliskaudella hankkinut Giancarlo Fisichella. Talli käytti kaudella viimeistä kertaa Peugeot’n moottoreita. Rengastoimittajana jatkoi Goodyear.Talli otti edistysaskeleita menestystä hakiessaan, kun se avasi oman tuulitunnelin. Myös henkilöstömäärää nostettiin niin, että vuoden lopussa tallilla oli 130 työntekijää. Nyt talli pystyi itse rakentamaan rungon ja vaihdelaatikon lisäksi myös muita auton osia. Muutosten tuloksena talli pystyi erottumaan selvemmin niin sanotusta ”keskikastista”. Ero neljään kärkitalliin oli kuitenkin vielä suuri.Kauden aikana ilmeni, että talli oli vahvempi kuin koskaan aiemmin. Toiveet ensimmäisestä voitosta kuitenkin jäivät jälleen vain haaveeksi. Voitto oli erittäin lähellä Saksan GP:ssa, jossa Fisichella kamppaili voitosta Gerhard Bergerin kanssa. Kilpailu päättyi Fisichellan keskeyttäessä toiselta sijalta. Ralf Schumacher saavutti Argentiinan GP:ssa uransa ensimmäisen palkinto- ja pistesijan sijoittumalla kolmanneksi. Loppukaudella hän ajoi kolmesti viidenneksi ja kahdesti kuudenneksi. Fisichella nousi kauden aikana kahdesti palkintokorokkeelle. Kanadan GP:ssa hän oli kolmas ja Belgian GP:ssa toinen. Lisäksi hän ajoi kolmesti neljänneksi ja kertaalleen kuudenneksi. Fisichella ajoi myös kilpailun nopeimman kierroksen Espanjan GP:ssa. Nopein kierros oli tallin historian toinen ja se jäi myös viimeiseksi.Talli teki kauden päätteeksi uuden yhden kauden piste-ennätyksensä. Pisteitä Schumacher ja Fisichella saavuttivat yhteensä 33 kappaletta, mikä oikeutti valmistajien MM-sarjassa jälleen viidenteen sijaan.
Kaudeksi 1998 talli sai käyttöönsä uudet Mugen-Hondan moottorit 198-autoonsa. Giancarlo Fisichellan siirryttyä Benettonille, hänen tilalleen otettiin kauden 1996 maailmanmestari Damon Hill. Toisena kuljettajana jatkoi Ralf Schumacher. Rengastoimittajana jatkoi nyt viimeistä vuotta Goodyear.Suurista odotuksista huolimatta kauden 1998 ensimmäinen puolisko oli suuri pettymys. Eddie Jordan palkkasi uudeksi suunnittelijaksi Mike Gascoynen ja kaikki aikaisemmat Jordanit suunnitellut Gary Anderson sai jäädä taka-alalle.Kauden kahdeksan ensimmäisen kilpailun jälkeen tallin pistesaldo oli edelleen nolla, mutta viimein Britannian GP:ssa Schumacher onnistui ajamaan kuudenneksi. Tämän jälkeen hän oli Itävallan GP:ssa viides. Saksan GP:ssa molemmat kuljettajat selvisivät pisteille, kun Hill oli neljäs ja Schumacher kuudes. Hill uusi vielä sijoituksensa seuraavaksi ajetussa Unkarin GP:ssa. Belgian GP oli tallin odotusten täyttymys. Sateen sotkemassa kilpailussa sattui ja tapahtui paljon. Michael Schumacherin keskeytettyä Hill otti johdon ja Ralf nousi toiseksi. Nämä sijoitukset kestivät loppuun asti. Talli otti ensimmäisen voiton yhteydessä myös ensimmäisen ja ainoan kaksoisvoittonsa. Italian GP:ssa Schumacher ajoi vielä kolmanneksi Hillin ollessa kuudes. Kauden päättäneessä Japanin GP:ssa Hill saavutti vielä neljännen sijan.Valmistajien MM-sarjassa talli sijoittui neljänneksi 34 pisteen turvin. Benetton jäi viidenneksi yhden pisteen erolla.
Kaudeksi 1999 Jordan jatkoi Mugen-Hondan moottoreilla, mutta rengastoimittaja vaihtui Bridgestoneen Goodyearin vetäydyttyä sarjasta. Damon Hill sai rinnalleen Heinz-Harald Frentzenin. 199-auton suunnittelusta vastasi Mike Gascoyne.Kausi alkoi lupaavasti, kun Frentzen ajoi kauden avanneessa Australian GP:ssa toiseksi ja Brasilian GP:ssa hän oli kolmas. Hill avasi pistetilinsä San Marinon GP:ssa sijoittumalla neljänneksi. Monacossa Frentzen oli puolestaan neljäs. Tämän jälkeen kaksi seuraavaa kilpailua oli pisteettömiä. Ranskan GP:sta talli saavutti historian toisen voittonsa, kun Frentzen ohitti ruutulipun ensimmäisenä. Britannian GP:ssa tallin molemmat kuljettajat selvisivät pisteille Fretzenin sijoittui neljänneksi ja Hill oli viides. Fretzen uusi sijoituksensa Itävallan GP:ssa. Kotikilpailussaan, Saksan GP:ssa, Frentzen oli palkintokorokkeella kolmas. Unkarin GP:ssa hän oli neljännen kerran kauden aikana neljäs. Hill sijoittui samassa kilpailussa kuudenneksi. Hän oli samalla sijalle myös Belgian GP:ssa, jossa Frentzen ylsi kolmanneksi. Italian GP:ssa Frentzen voitti toistamiseen kaudella. Voitto oli tallin ainoa, joka saavutettiin kuivalla kelillä. Frentzen saavutti paalupaikan Euroopan GP:n aika-ajoissa, mutta kilpailussa hän joutui keskeyttämään. Malesian GP:sta Frentzen saavutti kuudennen sijan ja kauden päätöksessä, Japanin GP:ssa hän oli neljäs.Kautta 1999 voidaan pitää Jordanin parhaana. Frentzen saavutti kaksi voittoa ja yhden paalupaikan. Hän oli jopa mukana mustana hevosena mestaruustaistelussa. Damon Hill saavutti ainoastaan seitsemän pistettä ja jäi saksalaisen varjoon. Talli keräsi kauden aikana yhteensä 61 pistettä, mikä jäi tallin historian parhaaksi saavutuksesi. Valmistajien MM-sarjassa talli oli kolmas.
Kauteen 2000 Jordan lähti Mugen-Hondan moottoreilla ja EJ10-autolla. Ykköskuljettajana jatkoi edelliskaudella menestynyt Heinz-Harald Frentzen, mutta hänen tallikaverikseen palkattiin italialainen Jarno Trulli. Rengastoimittajana jatkoi Bridgestone.Kauden alussa oli merkkejä edelliskauden menestyksen jatkosta, kun Australian GP:ssa Frentzen johti kilpailua hetken aikaa. Kaikki kuitenkin muuttui nopeasti, kun molemmat autot joutuivat keskeyttämään. Seuraavaksi ajetussa Brasilian GP:ssa molemmat autot selvisivät pisteille, kun Frentzen oli kolmas ja Trulli neljäs. Britannian GP:ssa Trulli oli maalissa kuudes ja Espanjan GP:ssa Frentzen sijoittui samalle sijalle. Tallin kahden pisteettömän kilpailun jälkeen Kanadan ja Ranskan GP:ssa Trulli ylsi molemmissa kuudenneksi. Tämän jälkeen hän ei enää kyennyt saavuttamaan pisteitä kauden aikana.Talli kertoi tuovansa Saksan GP:hin EJ10-autonsa uuden B-version. Aluksi B-versio oli suunniteltu otettavan käyttöön ensimmäistä kertaa Itävallan GP:ssa, talli halusi kuitenkin vielä testata autoa lisää. B-versiota oli muutettu niin paljon, että tallin piti käyttää se FIA:n pakollisissa törmäystesteissä.Frentzen katkaisi kuuden kilpailun mittaisen pisteettömän kautensa ajamalla kuudenneksi Unkarin ja Belgian GP:ssa. Yhdysvaltain GP:ssa Frentzen ajoi viimeistä kertaa kaudella pisteille sijoittumalla kolmanneksi. Seuraavan kerran Jordanin autolla ajettiin palkintosijalle vasta vuonna 2003.
Jordan sijoittui kauden päätteeksi valmistajien MM-sarjassa kuudenneksi. Pisteitä talli keräsi 17 kappaletta. Edellisen kerran talli sijoittui yhtä heikosti kaudella 1995.
Kaudeksi 2001 Jordan sai uudet Hondan moottorit. Eddie Jordan kuvaili sopimusta tallinsa kaikkien aikojen merkittävimmäksi sopimukseksi. Kuljettajina jatkoivat Heinz-Harald Frentzen ja Jarno Trulli. Uuden EJ11-auton talli esitteli tammikuussa.Kausi alkoi heti pistesijalla, kun Frentzen ajoi Australian GP:ssa viidenneksi. Seuraavaksi ajetussa Malesian GP:ssa hän oli neljäs. Trulli avasi kauden pistetilinsä Brasilian GP:ssa sijoittumalla viidenneksi. Hän uusi sijoituksensa San Marinon GP:ssa. Samassa kilpailussa Frentzen oli kuudes. Espanjan GP:ssa Trulli ylsi neljänneksi.Monacon GP:hin talli ilmoitti lähtevänsä ilman luistonestoa. Syynä tähän oli epäonnistuneet kilpailuiden startit. Itävallan GP:ssa tallin molemmat kuljettajat jäivät lähtöruudukkoon.Neljä päivää ennen Saksan GP:ta talli kertoi erottaneensa Frentzenin. Potkujen syyt olivat pitkään epäselvät, kunnes Eddie Jordan kertoi itse niistä tallinsa myymisen jälkeen: "- Tuolloin en voinut päästää Frentzeniä uusimaan sopimustaan, koska ainoa tapa pitää Hondan moottorit oli antaa Satolle paikka tallissa. Vihasin sitä tilannetta – olisin halunnut pitää Frentzenin, mutta en voinut." Ricardo Zonta korvasi Frentzenin Saksan GP:ssa.Jean Alesi kilpaili Frentzenin jättämällä paikalla Unkarin GP:sta alkaen. Ainoan pistesijoituksen hän toi tallille Belgian GP:sta sijoittumalla kuudenneksi. Trulli ylsi vielä Yhdysvaltain GP:ssa neljänneksi.Kauden aikana talli onnistui saavuttamaan 19 pistettä. Valmistajien MM-sarjassa Jordan oli viides. Kauden päätteeksi Alesi lopetti pitkän F1-uransa. Talli ilmoitti myös, että Gary Anderson palaa talliin kolmen vuoden tauon jälkeen.
Kaudella 2002 Jordanin EJ12-autolla ajoivat paluun talliin tehnyt Giancarlo Fisichella ja tulokaskuljettaja Takuma Sato. Autossa oli Hondan V10-moottorit ja Bridgestonen renkaat. Auton esittelyn yhteydessä julkistettiin myös tallin uudeksi pääsponsoriksi saksalainen kuriiripalvelu DHL.Kauden alku oli tallille vaikea. Auto osoittautui epäluotettavaksi, Hondan moottorit eivät olleet tarpeeksi tehokkaita ja rahatilanne ei ollut paras mahdollinen. Tilanne johti siihen, että talli irtisanoi 40 työntekijää kustannusten pienentämiseksi. Tämän seurauksena tallin tekninen johtaja erosi tehtävistään.Fisichella avasi pistetilin kauden kuudennessa kilpailussa, Itävallan GP:ssa, sijoittumalla viidenneksi. Kilpailua kuitenkin varjosti Saton vakavan näköinen onnettomuus Sauberin Nick Heidfeldin kanssa. Sato jäi autoonsa jumiin mutta selvisi onnettomuudesta vain pienillä vammoilla. Fisichella ajoi samalle sijalle myös kahdessa seuraavassa kilpailussa, Monacon ja Kanadan GP:ssa. Sitten vuorossa oli neljän kilpailun pisteetön putki, jonka Fisichella katkaisi ajamalla kuudenneksi Unkarin GP:ssa. Kauden päättäneessä Japanin GP:ssa Sato ajoi kotiyleisönsä edessä viidenneksi, ja saavutti näin F1-uransa ensimmäiset pisteet.Valmistajien MM-sarjassa Jordan sijoittui kuudenneksi yhdeksällä pisteellään.
Kausi 2003 toi Jordanille uudet Ford Cosworthin moottorit. Giancarlo Fisichellan rinnalle nostettiin tulokaskuljettaja Ralph Firman. Ehdolla toiseksi kuljettajaksi oli myös brasilialainen Felipe Massa. EJ13-auton värityksenä säilyä tuttu pirteä keltainen sävy, kun tupakkayhtiö Benson & Hedges nousi takaisin tallin pääsponsoriksi. Rengastoimittajana jatkoi Bridgestone.
Kausi käynnistyi jälleen heikkojen tulosten saattelemana. Nyt kymmenen parhaan joukkoon selviytyminen tuotti vaikeuksia. Jordan palasi kuitenkin vielä kertaalleen voittajatalliksi neljän vuoden tauon jälkeen Brasilian GP:ssa. Fisichella ajoi sateen sotkemassa kilpailussa yllätysvoittajaksi tallin 200. kilpailussa. Voitto oli Fisichellan uran ensimmäinen. Firman ajoi F1-urallaan ensimmäistä ja viimeistä kertaa pisteille Espanjan GP:ssa sijoittumalla kahdeksanneksi.Kesäkuussa Fisichella ilmaisi haluavansa siirtyi Jordanilta johonkin isompaan talliin seuraavaksi kaudeksi. Hän sanoi tuskastuneensa keskeytyksiin ja auton kilpailukyvyttömyyteen. "Olen kyllästynyt kärsimään. Haluan päästä näyttämään, minkä arvoinen olen. Tarvitsen vielä toisen hyvän tuloksen, jotta saan lopultakin paikan hyvästä tallista.", Fisichella kertoi Gazzetta dello Sport -lehden haastattelussa.Myöhemmin kesällä Eddie Jordan sanoi tallinsa tulevaisuuden olevan turvattu. Taustalla oli tallin oikeudenkäynnissä kokema tappio Vodafonea vastaan, jonka seuraksena Jordan joutui maksamaan kaksi kolmasosaa Vodafonen oikeudenkäyntikuluista. Jordan myös vakuutti, ettei hänen tallinsa ollut myynnissä. Jo kuukauden kuluttua tapahtuneesta Jordan oli halukas myymään enemmistöosuuden tallistaan jollekin autotehtaalle.Loppukaudella unkarilainen Zsolt Baumgartner pääsi ajamaan debyyttikilpailunsa Unkarin GP:ssa, kun hän tuurasi loukkaantunutta Firmania. Yhdysvaltain GP:ssa Fisichella ajoi kauden viimeiset pisteet sijoittumalla seitsemänneksi.Jordan sijoittui valmistajien MM-sarjassa vasta yhdeksänneksi – osakilpailuvoitosta huolimatta taakse jäi ainoastaan Minardi, joka ei yltänyt kauden aikana pistesijoille. Pisteitä konkurssin partaalla ollut talli keräsi 13 kappaletta.
Kaudella 2004 Jordanilla oli käytössään uudet Cosworthin moottorit. Kuljettajiksi valittiin saksalainen Nick Heidfeld ja tulokaskuljettaja Giorgio Pantano. Uusi auto kantoi nimeä EJ14 ja rengasvalmistajana toimi edelleen Bridgestone.Kausi käynnistyi tallin osalta jälleen surkeasti. Aika-ajoissa kuljettajilla oli tyytyminen takarivin lähtöruutuihin ja kilpailuissa kymmenen parhaan joukkoon selviytyminen oli vaikeaa. Myös luotettavuusongelmat olivat tallin kiusana.San Marinon GP:ssa tallin autoissa oli F1-legenda Ayrton Sennan kuvat. Tällä tavoin Jordan kunnioitti silloin kymmenen vuotta sitten San Marinon GP:ssa menehtyneen Sennan muistoa. Eddie Jordan oli antanut ensimmäisenä Sennalle mahdollisuuden kokeilla F3-autoa vuonna 1982. Miehillä säilyi hyvä ystävyyssyhde Sennan kuolemaan saakka. Seuraavaksi ajetussa Espanjan GP:ssa tallin autoissa oli kuvia Salvador Dalin maalauksista. Näin Jordan kunnioitti Dalin syntymän 100-vuotispäivää.Heidfeld avasi kauden pistesaldonsa Monacon GP:ssa sijoittumalla seitsemänneksi. Kanadan GP:ssa Timo Glock nousi tallin toiseksi kuljettajaksi, kun Pantano hyllytettiin rästiin jääneiden maksujen takia. Kilpailussa molemmat kuljettajat ylsivät viimeisille pistesijoille, kun Heidfeld oli kahdeksas ja Glock seitsemäs. Yhdysvaltain GP:ssa Pantano palasi takaisin tallin kuljettajaksi saatuaan raha-asiat kuntoon. Kuitenkin Italian GP:n jälkeen Pantano sai lähteä lopullisesti tallista sopimusongelmien takia. Glock otti jälleen hänen paikkansa loppukauden kolmessa kilpailussa. Pisteitä ei kuitenkaan enää loppukaudella saavutettu.Pisteitä talli kykeni saavuttamaan kauden aikana enää viisi kappaletta. Edellisen kerran talli menestyi yhtä huonosti kaudella 1993. Valmistajien MM-sarjassa sijoitus oli edelliskauden tapaan yhdeksäs. Loppuvuodesta Jordan ilmoitti palkanneensa uudeksi tekniseksi johtajakseen Mark Smithin, joka oli aikaisemmin työskennellyt tallissa vuosina 1991–2001.
Kausi 2005 jäi Jordanin viimeiseksi F1-sarjassa. Midland Group osti jo tallin tammikuussa, mutta talli jatkoi kilpailemista vielä Jordan Grand Prix -nimellä. EJ15-autoa ajoivat tulokaskuljettajat Tiago Monteiro ja Narain Karthikeyan. Uudeksi moottorintoimittajaksi talli sai japanilaisen Toyotan.Kauden alussa kävi jälleen ilmi se, että EJ15-auto ei ollut tarpeeksi nopea. Talli kamppaili häntäpään sijoituksista yhdessä Minardin kanssa, jolla oli myös menossa viimeinen kausi F1:ssä. Toyota-moottoreiden luotettavuus oli kuitenkin hyvä. Tallille kertyi koko kauden aikana vain kahdeksan keskeytystä.
Kauden kahdeksassa ensimmäisessä kilpailussa talli sijoittui kymmenen parhaan joukkoon vain kahdesti, kun Monteiro oli kymmenes Bahrainin ja Kanadan GP:ssa. Yhdysvaltain GP:ssa Michelinin renkaita käyttäneet kuljettajat joutuivat turvallisuussyistä johtuen vetäytymään kilpailusta. Vain Bridgestonen renkaita käyttäneet tallit, joihin myös Jordan lukeutui, osallistuivat kilpailuun. Monteiro ajoi Ferrareiden jälkeen kolmanneksi ja Karthikeyan oli neljäs ennen Minardeja. Tallin historian viimeisen MM-pisteen Monteiro saavutti Belgian GP:sta sijoittumalla kahdeksanneksi.Talli toi Saksan GP:hin päivitysversion autostaan, EJ15B:n. Alun perin uusi auton piti debytoida Ranskan GP:ssa, mutta talli ei kyennyt saamaan autoaan valmiiksi ajoissa. Tulokset uudella autolla eivät parantuneet kovinkaan merkittävästi.Talli sijoittui valmistajien MM-sarjassa toiseksi viimeiseksi sijalle yhdeksän. Taakse jäi ainoastaan Minardi. Pisteitä Jordan onnistui saavuttamaan viimeisellä kaudellaan 12 kappaletta, joista 11 saavutettiin Yhdysvaltain GP:sta.
Sijoitusyhtiö Midland Group ilmoitti 8. lokakuuta 2004 halustaan osallistua Formula 1 -sarjaan omana tallina kaudella 2006. Aluksi suunnitelmissa oli perustaa kokonaan uusi talli tai ostaa myynnissä ollut Jaguar. Lopulta Alex Shnaider päätyi ostamaan taloudellisiin vaikeuksiin ajautuneen Jordan-tallin 24. tammikuuta 2005. Kauppahinnaksi ilmoitettiin 60 miljoonaa dollaria. Valmiiksi F1:ssä kilpailleen tallin ostamisessa oli se hyvä puoli, että Midlandin ei tarvinnut maksaa uusilta talleilta vaadittavaa 48 miljoonan dollarin osallistumismaksua.Talli säilytti Jordan-nimen kaudella 2005. Mediassa spekuloitiin kauden 2005 päätteeksi, että Midland oli tyytymätön hankintaansa, ja että se olisi ollut halukas myymään Jordanin jo ennen kuin se siirsi tallin omalle nimelleen.Midlandin tarina jäi kuitenkin lyhyeksi, kun talli myytiin 9. syyskuuta 2006 hollantilaiselle Spyker Carsille. Spyker osallistui F1:een vain kaudella 2007, kun sen osti intialainen liikemies Vijay Mallya 5. lokakuuta 2007. Kaudesta 2008 lähtien talli tunnetaan nimellä Force India.
Lihavointi tarkoittaa paalupaikkaa, kursivointi kilpailun nopeinta kierrosta. Muut selitteet löytyvät täältä.
 Kuvia tai muita tiedostoja aiheesta Jordan Grand Prix Wikimedia CommonsissaAll Formula One Info – Jordan Grand Prix (englanniksi)

Jordanian hašemiittinen kuningaskunta (arab. المملكة الأردنّيّة الهاشميّة‎, al-Mamlaka al-Urduniyya al-Hāšimiyya) eli Jordania (الأردنّ, Al-ʼUrdunn) on valtio Lähi-idässä Israelin, Saudi-Arabian, Syyrian ja Irakin naapurina. Alue tunnettiin aikaisemmin nimellä Transjordania.
Nykyistä Jordaniaa ovat hallinneet vuosisatojen aikana monet Välimeren ja Lähi-idän suurvallat Egyptistä ottomaaneihin. Maailmansotien välisen ajan se kuului Britannian etupiiriin. Itsenäistä Jordaniaa johti lähes viidenkymmenen vuoden ajan kuningas Hussein, jonka poika Abdullah II on nykyinen valtionpäämies. Suurin osa maasta on kuivaa autiomaata, mutta Jordaninlaaksossa harjoitetaan maanviljelyä. Asukkaista valtaosa on arabeja, jotka kulttuurinsa perusteella jaetaan jordanialaisiin, palestiinalaisiin ja beduiineihin.
Jordaninlaaksossa on runsaasti arkeologisia todisteita kivikautisesta asutuksesta. Pronssikaudella alueen kaupungit kävivät vilkasta kauppaa Egyptin kanssa.Ajanlaskun alkaessa aluetta hallitsi kolme kansaa: juutalaiset Herodes Suuren johdolla, kreikkalaiset mukaan lukien heidän hallitsemansa seleukidien jälkeläiset sekä nabatealaiset. Nabatealaiset olivat aluksi paimentolaisia, mutta asettuivat paikalleen ja rakensivat pääkaupungikseen Petran kaivertamalla monet sen rakennuksista hiekkakiveen.Umaijadit oli ensimmäinen dynastia islamilaisia kalifeja, jotka eivät olleet suoranaista sukua profeetta Muhammadille itselleen. Umaijadien pääkaupunki oli Damaskoksessa. Vuonna 750 Abbasidit syrjäyttivät umaijadit, ja Jordaniasta tuli syrjäseutua.Aijubidit hallitsivat aluetta 1100-1200 luvulla. Mamelukit kaappasivat alueen itselleen vuonna 1260.Mamelukkien valta päättyi, kun Osmanien valtakunta valloitti Egyptin 1517. Jordania oli Osmanien alueen takamaata, eikä sitä juuri kehitetty kolmeensataan vuoteen. Mekkaan kulkevat pyhiinvaeltajien karavaanit olivat tärkeä tulonlähde, ja niitä suojeltiin.1880-luvulta alkaen alueella nousi kaksi kansallismielistä liikettä: arabien ja juutalaisten. Molemmat tähtäsivät kansojensa yhdistämiseen ja itsenäisen isänmaan muodostumiseen. Palestiinan alueella kansojen edut olivat ristiriidassa. Osmanien vallan murentuessa arabien itsenäisyyshaaveet voimistuivat. Tuleva kuningas Abdullah I tiedusteli brittien tukea mahdolliselle itsenäisyystaistelulle. Hänen isänsä Hussein aloitti kiivaan kirjeenvaihdon Egyptin brittihallinnon kanssa, ja kesäkuussa 1916 hän julistautui arabien kuninkaaksi. Liittoutuneet tunnustivat hänen valtapiirikseen vain pienen Hijazin alueen, muut arabit eivät sitäkään. Vuonna 1916 solmittu salainen Sykes–Picot-sopimus jakoi Osmanien valtakunnalta vallattavat alueet Britannian ja Ranskan etupiireihin. Vuonna 1917 Balfourin julistuksessa ilmaistiin avoimesti Britannian tuki juutalaisten valtiohaaveille.Ensimmäisen maailmansodan jälkeen suurin osa entisestä Osmanien valtakunnasta jaettiin. Britit irrottivat 80 prosenttia Palestiinan mandaatistaan Transjordanian emiraatiksi (trans-Jordan = Jordanin takana). Siitä tuli itsehallinnollinen osa brittien hallinnoimaa Palestiinan mandaattia Kansainliiton hyväksynnän mukaan. Brittihallinnon alaisuudessa Transjordaniaa hallitsi kuningas Abdullah I. Jordania itsenäistyi brittien hallinnosta vuonna 1946. Israelin perustamisen jälkeen 24. huhtikuuta 1950 maahan liitettiin myös se osa Palestiinasta, jota nykyisin sanotaan Länsirannaksi. Britit hyväksyivät liitoksen kolme päivää myöhemmin.
Kuningas Hussein hallitsi maata vuosina 1953–1999. Hän nousi valtaan viisitoistavuotiaana isoisänsä salamurhan ja isänsä lyhyen valtakauden jälkeen. Kuningas Abdullah ammuttiin heinäkuussa 1951 Al-Aksan moskeijan portailla, yhdellä islamin pyhimmistä paikoista. Hänen poikansa Talalin lyhyen valtakauden aikana otettiin käyttöön uusi perustuslaki, joka teki Jordaniasta perustuslaillisen monarkian, jossa kuninkaalla on vahvat valtaoikeudet. Skitsofreniasta kärsinyt Talal luopui vallasta poikansa hyväksi. Englannissa opiskellut Hussein palasi kotiin, mutta häntä ei voitu kruunata ennen täysi-ikäisyyttä toukokuussa 1953.Kuninkaana Hussein tasapainotteli taitavasti Yhdysvaltain, Neuvostoliiton, Britannian, eri arabivaltojen ja Israelin välissä läpi sotien ja kaappausyritysten. Husseinia pidettiin käytännönläheisenä rauhaa ja demokratiaa korostaneena hallitsijana. Vuoden 1967 kuuden päivän sodassa Israel miehitti Länsirannan, ja maahan tuli lukuisa joukko palestiinalaispakolaisia, joiden fedayeen-taistelijat jatkoivat sotaa Israelia vastaan Jordaniasta käsin. Palestiinalaisjärjestöjen kasvava vaikutusvalta oli uhka maan turvallisuudelle, ja maassa käytiin heinä–syyskuussa 1970 sisällissota, jossa palestiinalaisten järjestöt karkotettiin Libanoniin. Vaatimuksistaan Länsirannan alueeseen Jordania luopui lopullisesti vuonna 1988.Lokakuun 1973 sodassa Jordania lähetti prikaatin Syyriaan taistelemaan Israelia vastaan, mutta maiden välisellä rajalla ei käyty taisteluja. Vuonna 1974 Hussein tunnusti PLO:n ainoaksi palestiinalaisten edustajaksi, mutta vuonna 1986 hän katkaisi kaikki yhteydet PLO:hon ja määräsi sen toimiston suljettavaksi. Vuonna 1991 Jordania aloitti neuvottelut Madridissa ja solmi rauhansopimuksen Israelin kanssa 26. lokakuuta 1994.
Kuningas Hussein kuoli vuonna 1999 syöpään, ja kuninkaaksi nousi Husseinin poika Abdullah Ibn Hussein eli Abdullah II.
Abdullahin kaudella Jordania on tehnyt yhteistyötä naapuriensa kanssa. Se sopi vuonna 2001 Syyrian ja Egyptin kanssa sähköverkon vahvistamisesta ja vuonna 2002 Israelin kanssa meriveden pumppaamisesta Punaisestamerestä Kuolleeseenmereen.Al-Qaeda ilmoittautui syylliseksi useisiin ammanilaisiin hotelleihin vuonna 2005 samanaikaisesti tehtyihin itsemurhaiskuihin, joissa kuoli yhteensä 60 henkeä. Järjestöä on epäilty myös muista iskuista.
Vuonna 1951 säädetyn perustuslain mukaan Jordania on perustuslaillinen monarkia, jossa kuninkaalla on vahvat valtaoikeudet. Kuninkaalla on oikeus nimittää pääministeri, allekirjoittaa lait ja hajottaa parlamentti.Vallankaappausyrityksen jälkeen 1957 kuningas Hussein hajotti parlamentin. Vuonna 1989 pidettiin vaalit, ja 1992 sallittiin poliittiset puolueet. Rauhansopimus Israelin kanssa solmittiin vuonna 1994. Vuosina 1989 ja 1993 pidettiin vapaat ja oikeudenmukaiset vaalit. Vuoden 1997 vaaleja islamilaiset puolueet boikotoivat kiistellyn vaalilain vuoksi. Jordanian islamistinen toimintarintama (IAF) osallistui sekä 2003 että 2007 vaaleihin, mutta heikoin tuloksin, mistä se syytti vaalivilppiä. Kuningas hajotti alahuoneen marraskuussa 2009, ja vaati vaalilain uudistusta ennen seuraavia vaaleja.Jordaniassa on kaksikamarinen parlamentti. 110-jäseniseen edustajainhuoneeseen valitaan edustajat nelivuotiskausille yleisellä äänioikeudella. Yhdeksän paikkaa on varattu kristityille, kaksitoista naisille ja kolme tšerkesseille ja tšetšeeneille. 55-jäsenisen senaatin jäsenet kuningas nimittää neljäksi vuodeksi kerrallaan, mutta mandaatin voi uusia. Kuningas voi jättää parlamentin päätökset vahvistamatta.Kuningas ja ministerit käyttävät toimeenpanovaltaa. Kuninkaalla on päätöksiin veto-oikeus, joka voidaan ohittaa kansalliskokouksen molempien kamarien kahden kolmasosan enemmistöllä. Kuningas hallitsee myös armeijaa ja tiedustelupalvelua (Dairat al-Mukhabarat al-Ammah; GID).lähde?Ulkosuhteissa hallituksen maltillinen linja on usein ristiriidassa palestiinalaisten ja islamistien lähestymistavan kanssa. Jordania on toinen kahdesta Israelin kanssa rauhan solmineesta arabimaasta ja Yhdysvaltojen tärkeä liittolainen alueella.
Jordania jakautuu kahteentoista kuvernoraattiin (muhafazat, yksikkö - muhafazah). Jokaista niistä johtaa kuninkaan nimittämä kuvernööri, jolla on yksin valta eri hallinnonalojen toimissa ja kehityshankkeissa oman kuvernoraattinsa alueella.
Jordania sijaitsee Akabanlahden ja Kuolleenmeren rannalla. Sen  rajanaapureita ovat pohjoisessa Syyria, koillisessa Irak, idässä ja etelässä Saudi-Arabia, lännessä Israel ja Palestiinan Länsiranta.Jordanian korkein kohta on maan eteläosassa lähellä Saudi-Arabian rajaa 1 854 metriä korkean Jabal Umm ad Damin huippu, kun taas matalin kohta Kuolleenmeren pinta 408 metriä keskimääräisen merenpinnan alapuolella.Suurin osa maasta on kuivaa autiomaata, mutta länsiosassa sataa marraskuun ja huhtikuun välisenä aikana. Satunnaiset sateet tulevat tyypillisesti rankkoina sadekuuroina. Ammanin ilmasto-olo ovat tyypilliset maan luoteisille.
Jordania on riippuvainen tuontienergiasta, ja sillä on edistyksellinen energiaohjelma. Maa käyttää tuulienergiaa ja pyrkii vähentämään energiankulutusta ottamalla aurinkoenergian laajasti käyttöön. Vesivarojen riittämättömyys ja aavikoituminen ovat maan ympäristöpolitiikan suurimpia haasteita.
Maan tärkeimpiä kaupunkeja ovat pääkaupunki Amman, Irbid, Jerash, Sarqad, Madaba, Karak ja Akaba. Tärkeitä matkailukohteita, joissa maa panostaa myös ympäristönsuojeluun, ovat Petran historiallinen kaupunki, Wadi Rumin aavikkoalue, Akaban meri- ja koralliriuttamaisemat sekä luonnonpuistot ja suojelualueet, kuten Danan, Wadi Mujibin ja Shawmarin luonnonpuistot ja Azraqin keidas.
Jordaniassa tavataan varsin vähän eläimiä. Maan etelä- ja itäosan aavikoilla elää kettuja ja jäniksiä, susia, sakaaleita ja joitakin jyrsijöitä. Valkobeisaa ja muita uhanalaisia lajeja kasvatetaan Shawmarin suojelualueella myöhempää luontoon istuttamista varten. Jordanin laaksossa ja maan pohjoisosan harvaan asutuilla kukkuloilla tavataan villisikoja, kivinäätiä, piikkisikoja ja siilejä. Maassa on tavattu 365 lintulajia. Kansallislintu on rotkopunavarpunen Carpodacus synoicus.Jordaniassa kasvaa 2 500 kasvilajia, joiden joukossa on 20 kämmekkälajia. Pohjoisessa kasvaa havumetsiä, Jordaninlaakson viljellyillä rinteillä kasvaa libanoninsetriä, oliivia ja eukalyptuksia. Danan luonnonsuojelualueella on akasioita, ja aavikolla kasvaa kaktuksia. Jordanian kansalliskukka on musta iiris, Iris nigricans.
Jordanialla ei ole juurikaan luonnonvaroja, ja se on riippuvainen energian ja veden tuonnista naapurimaista. Se tuo öljyä Saudi-Arabiasta ja maakaasua Egyptistä. Vuonna 2007 julkistetun energiaohjelman mukaisesti se pyrkii kehittämään kotimaista energiantuotantoa öljyliuskeen, ydinvoiman, tuulivoiman ja aurinkovoiman avulla.Kuningas Abdullahin aikana maassa on tehty talousuudistuksia. Maatalouden ja polttoaineen tuet on lähes lopetettu, korruptiota torjuttu ja verotusta uusittu. Maa liittyi Maailmanz WTO:hon vuonna 2000.Yksi talouden kehityskohde on "lääketieteellinen matkailu", jonka tarkoituksena on houkutella varakkaita ulkomaalaisia potilaita leikkauksiin edullisiin yksityissairaaloihinsa.Maan merkittävimmät luonnonvarat ovat fosfaatti, potaska ja öljyliuske.Jordaniassa on kolme suurta kansainvälistä lentoasemaa; Kuningatar Alian kansainvälinen lentoasema ja Markan kansainvälinen lentoasema lähellä pääkaupunki Ammania ja Kuningas Husseinin kansainvälinen lentoasema lähellä Akaban kaupunkia maan lounaisosassa. Kaikkiaan maassa on 18 lentoasemaa, 507 kilometriä rautatietä ja 7 891 kilometriä maantietä. Akaba on maan ainoa satamakaupunki, ja sieltä on päivittäin lauttayhteys Egyptiin.
Vuonna 1946 Jordanian väkiluku oli noin 400 000, vuonna 1981 yli kaksi miljoonaa ja vuonna 1997 runsaat 4,6 miljoonaa. Vuonna 2010 maan väkiluku oli jo yli 6,4 miljoonaa. Maan väestö on nuorta ja syntyvyys suuri. Myös pakolaisvirrat ovat kasvattaneet maan väkilukua.98 prosenttia maan asukkaista on arabeja, ja tšerkessejä ja armenialaisia on kumpaakin prosentti. Maassa on noin 80 000 romania, joista käytetään nimityksiä ghajjar ja nawar. He elävät eristyneinä ja hyvin vaatimattomasti, usein kerjäläisinä. Heidän alkuperästään ei ole varmaa tietoa, mutta vaihtoehtoina on esitetty, että he olisivat peräisin Intiasta tai beduiineja. He puhuvat omaa kieltään. Lisäksi maassa on myös huomattava palestiinalaisvähemmistö; rekisteröityneitä pakolaisia on noin 1,7 miljoonaa, ja vuoden 2003 jälkeen maassa on myös huomattava määrä Irakin pakolaisia. Vuonna 2010 UNHCR totesi, että irakilaisten määrä Jordaniassa on epävarma, mutta käytti omissa laskelmissaan arviota 500 000 henkeä.Jordanian puhutuin kieli on arabia eri murteineen. Lisäksi maassa asuu noin 56 000 kabardin kielen puhujaa, 44 500 adygenkielistä, 8 000 armeniankielistä, viisituhatta domarinkielistä ja kolmetuhatta tšetšeeninkielistä ihmistä. Arabia on maan virallinen kieli, englantia opetetaan yleisesti vieraana kielenä.70 prosenttia väestöstä asuu kaupungeissa, ja 6 prosenttia maaseudun väestöstä on paimentolaisia. Uskonnoltaan jordanialaisista 92 prosenttia on sunnimuslimeita ja 6 prosenttia kristittyjä, joista suurin osa kreikkalais-ortodokseja.
Jordanialaiset jakautuvat kolmeen ryhmään: jordanialaisiin, palestiinalaisiin ja beduiineihin. Beduiineja pidetään arabialaisimpina arabeina. Monet beduiinisuvut ovat jatkaneet samaa paimentolaiselämäntapaa tuhansia vuosia. Perinteisesti maan sotavoimat ovat beduiinien hallinnassa. Ne, joiden esi-isät ovat asuneet Jordanjoen itäpuolella ennen vuotta 1948, katsotaan jordanialaisiksi erotuksena joen länsipuolelta kotoisin oleviin palestiinalaisiin. Palestiinalaisia pidetään yleisesti hyvin koulutettuina ja työteliäinä. Nykyinen kuningatar Rania on palestiinalaista sukujuurta..
Jordanialaisten perusravintoa ovat riisi ja palkokasvit, oliivit, jogurtti, litteä leipä, kasvikset, lammas ja kana ja hedelmät. Päivän pääateria syödään iltapäivällä. Ruoka tarjotaan suurelta tarjottimelta, jossa on riisiä ja lihaa, ja erillisissä kulhoissa on jogurttia ja salaattia. Syömiseen käytetään leivänpaloja, ruokaan ei kosketa vasemmalla kädellä. Juustoa on valmistettu vuohen ja lampaan maidosta ammoisista ajoista alkaen. Suolavedessä keitetty hallumi on suosittu paikallinen juustolaji.Jordanian tunnetuin runoilija on Mustafa Wahbi al-Tal, joka kuuluu 1900-luvun huomattavimpiin arabirunoilijoihin. Hän oli myös poliittinen aktivisti, joka pyrki edistämään romanien oikeuksia.Jordaniassa valmistetaan edelleen nahkatuotteita, seinävaatteita ja keramiikkaa perinteisten mallien mukaan. Värikkäiden kuvioiden kirjomia mattoja kudotaan lampaan ja vuohen villasta.Jordanialaiset asuvat tyypillisesti betonista tehdyissä muutaman huoneen huoneistoissa tai taloissa, varakkailla on suurempia asuntoja. Myös savesta ja kivestä tehtyjä taloja on. Usein rakennukset on tehty reunustamaan yksityistä sisäpihaa. Paimentolaiset elävät karjan vuodista tehdyissä teltoissa. Ammanin kaupunkikuvassa näkyvät länsimaiset vaikutteet, mutta katujen ja talojen numerointi on horjuvaa.Jordaniassa on kolme Unescon maailmanperintökohdetta: Petran muinainen kaupunki, Quseir Amran aavikkolinnoitus ja mosaiikeistaan tunnettu Um er-Rasasin kaupunki, joka oli alkujaan roomalaisten linnaleiri.Jordanian media on perinteisesti tiukasti valtion valvonnassa. Valtiollisella yleisradioyhtiöllä on neljä televisiokanavaa ja radio-ohjelmia arabiaksi, englanniksi ja ranskaksi. Yksityiset radioasemat soittavat kevyttä musiikkia, lisäksi armeijalla on oma radioasemansa. Päivittäin ilmestyy neljä arabiankielistä sanomalehteä: Ad Dustour, Al Ra'y, Al Ghadd ja Al Arab al Yawm.Lukutaitoisia oli vuonna 2007 aikuisista 92,7 prosenttia. Lukutaito ja muut sosiaalisen hyvinvoinnin mittarit ovat korkeammalla tasolla kuin muissa saman tuloluokan valtioissa. Koulunkäynti on maksutonta ja pakollista 6-16-vuotiaille. Koulujärjestelmään kuuluu kaksi vuotta esikoulua, kymmenen vuotta pakollista peruskoulua ja kaksi vuotta joko ammattikoulussa tai lukiossa, jonka päätteeksi osallistutaan tasokokeeseen tai ammatilliseen päättötutkintoon.Vuonna 2010 maassa toimi 16 yksityistä ja kymmenen valtionyliopistoa. Suurin ja vanhin on vuonna 1962 perustettu Jordanian yliopisto Ammanissa, jossa on 38 000 opiskelijaa.
Jordanian jalkapallomaajoukkue ei ole kertaakaan osallistunut maailmanmestaruuskilpailuihin. Aasian mestaruuskilpailuissa se pääsi vuonna 2004 puolivälieriin. FIFA:n rankingissa marraskuussa 2010 se oli sijalla 95. Maassa toimii 102 jalkapalloseuraa, joihin kuuluu yhteensä vajaat viisituhatta rekisteröityä pelaajaa. Sen sijaan koripallossa maajoukkue on osallistunut kerran maailmanmestaruuskilpailuihin. Tämä tapahtui vuoden 2010 kilpailuissa, jota ennen Jordania oli voittanut Aasian mestaruuskilpailuissa pronssia.Jordania on osallistunut vuodesta 1980 olympialaisiin 4-13 hengen joukkueilla. Maa ei ole saanut mitaleita. Prinsessa Haya Bint al-Hussein on edustanut maata esteratsastuksessa ja osallistunut Sydneyn olympialaisiin. Hän on ensimmäinen MM-tasolla esteratsastuksessa kilpaillut arabinainen ja kansainvälisen olympiakomitean jäsen.
Anthony Ham, Paul Greenway: Jordan. 5. painos.   Lonely Planet, 2003. ISBN 978-1740591652.  Google Books (viitattu 9.12.2010).  (englanniksi)

José Telles da Conceição (23. toukokuuta 1931 – 18. lokakuuta 1974) oli brasilialainen yleisurheilija ja olympiamitalisti. Parhaiten hän menestyi korkeushypyssä ja 200 metrin juoksussa.
José Telles da Conceição saavutti korkeushypyssä olympiapronssia Helsingissä 1952 tuloksella 198 cm. Neljä vuotta myöhemmin Melbournen olympialaisissa hän selviytyi 200 metrin juoksun loppukilpailuun, jossa hän jäi viimeiseksi eli kuudenneksi ajalla 21,3 s. Vuonna 1955 hän sijoittui Méxicossa käydyissä Pan-Amerikan kisoissa kolmanneksi sekä 200 metrin juoksussa että korkeushypyssä. Etelä-Amerikan mestaruuden hän voitti 100 metrin juoksussa vuonna 1958, 200 metrillä vuosina 1954 ja 1958 sekä korkeushypyssä vuosina 1952, 1954 ja 1958.
Kamper, Erich: Lexikon der 14 000 Olympioniken, s. 270.    Leykam-Verlag, 1983. ISBN 3-7011-7144-0.    (saksaksi)
Wallechinsky, David: The Complete Book of the Olympics, s. 14–15, 81.    , 1988. ISBN 0-14-010771-1.    (englanniksi)
Butler, Mark (toim.): IAAF Statistics Handbook: Helsinki 2005, s. 312, 314.    IAAF, 2005.     (englanniksi)

José Raúl Capablanca (19. marraskuuta 1888 Havanna, Kuuba – 8. maaliskuuta 1942, New York, Yhdysvallat) oli kuubalainen shakinpelaaja ja shakin kolmas maailmanmestari. Hän voitti mestaruuden vuonna 1921 ottelussa Emanuel Laskeria vastaan ja menetti sen vuonna 1927 Aleksandr Alehinille.
Capablanca oli lapsinero ja oppi shakin jo neljävuotiaana. Urallaan hän voitti suurimman osan turnauksistaan. Hänellä on positiiviset tilastot kaikkia vahvoja pelaajia vastaan Paul Keresiä lukuun ottamatta. Monet pitävät Capablancaa yhtenä kaikkien aikojen parhaista pelaajista. Capablanca hävisi koko aikuisurallaan vain 37 vakavaa peliä ja hänellä oli noin kahdeksan vuoden tappioton putki vuosina 1916–1924. Normaalin shakin lisäksi Capablanca oli erityisen vahva pika- ja simultaanipeleissä.
Capablanca toimi myös kuubalaisena diplomaattina Euroopan eri maissa. Hän oli kahdesti naimisissa ja sai ensimmäisestä avioliitostaan kaksi lasta, tyttären ja pojan. Capablanca kuoli aivoverenvuotoon seuratessaan pelejä Manhattanin Shakkiklubilla 53-vuotiaana.
José Raúl Capablanca syntyi Kuuban pääkaupungissa Havannassa 19. marraskuuta 1888. Capablancan isä oli kuubanespanjalainen Espanjan armeijan upseeri. Capablancan äiti taas oli ranskalainen. Capablanca oppi shakin isältään nelivuotiaana seuratessaan isänsä ja Espanjan armeijan upseerin välistä shakkipeliä. Capablanca kiinnostui nappuloista ja seurasi pelejä seuraavinakin päivinä. Kolmantena päivänä hän huomasi isänsä siirtävän ratsun valkealta ruudulta valkealle ruudulle, mikä ei ole sallittua. Capablanca huomautti asiasta isälleen, joka ei ollut uskoa lastaan, koska ei tiennyt tämän osaavan edes sääntöjä. He pelasivat kuitenkin useita pelejä keskenään ja nuorempi Capablanca voitti. Capablancan isä oli ylpeä lapsensa taidoista ja vei tämän jo neljävuotiaana Havannan shakkikerhoon pelaamaan. Kerhon mestari pelasi Capablancaa vastaan antaen kuningattaren tasoituksen. Capablanca voitti pelin. Kyseinen peli tekee Capablancasta samalla nuorimman pelaajan, jonka peli on julkaistu. Seuraavina vuosina pojan annettiin kuitenkin pelata vain kotona, sillä vanhemmat eivät halunneet rasittaa häntä liikaa. Kahdeksan vuotta täytettyään Capablanca sai luvan käydä sunnuntaisin shakkikerhossa, jonka parhaalla pelaajalla ei ollut enää varaa antaa tornin tasoitusta hänelle. Espanjan ja Yhdysvaltojen sota aiheutti levottomuuksia Havannassa, minkä takia Capablancan perhe muutti ensin Santa Claraan ja lopulta Mantanzasiin. Capablancan koulukäyntiin tuli jatkuvan muuttamisen takia taukoja, mikä antoi hänelle mahdollisuuden pelata enemmän shakkia. 11-vuotiaana Capablanca pelasi Kuuban mestaria Vasquezia vastaan. Tällä ei ollut enää lopulta varaa antaa kuin sotilaan tasoitus vastustajalleen.12-vuotiaana Capablanca kohtasi Juan Corzon, Kuuban parhaan pelaajan, epävirallisessa ottelussa. Voittoon vaadittiin neljä voitettua peliä. Capablanca oli ottelua ennen opiskellut ahkerasti loppupeliasemia ystävänsä lahjoittaman shakkikirjan avulla. Capablanca itse sanoi, että hänen vastustajallaan on selvä etulyöntiasema ottelussa, etenkin avausteorian tuntemuksessa. Corzo voittikin kaksi ensimmäistä peliä helposti. Kolmaskin peli olisi ollut Corzon voitto, mutta Capablanca osasi loppupelit hyvin ja sai Corzon virheiden takia tasapelin. Seuraava peli oli ottelun käännekohta, sillä Capablanca voitti hyödyntäen jälleen hyvää loppupeliosaamistaan. Kolme seuraavaa peliä päättyi tasan, minkä jälkeen Capablanca voitti kahdeksannen ja yhdeksännen pelin. Seurasi tasapeli, minkä jälkeen Capablanca ratkaisi otteluvoiton hienolla kuningattaren uhrauksella. Peli on yksi Capablancan huomattavimmista. Otteluvoitto saattoi vaikuttaa upealta, mutta muutamaa kuukautta myöhemmin pelatussa Kuuban mestaruusturnauksessa Capablanca hävisi molemmat pelinsä turnauksen voittaneelle Corzolle ja jäi vasta neljänneksi.
Vuonna 1904 Capablanca muutti Yhdysvaltoihin oppiakseen englantia sekä opiskellakseen Columbian yliopistossa. Loppuvuodesta 1905 Capablanca kävi New Yorkissa ja sen kuuluisalla Manhattanin shakkiklubilla. Hän alkoi käydä klubilla säännöllisesti pelaamassa, ja vuoden kuluttua hän oli yksi klubin parhaista pelaajista. Erityistä taitoa Capablanca osoitti pikapeleissä. Hän muun muassa voitti 32 pelaajan pikapeliturnauksen, johon osallistui myös maailmanmestari Emanuel Lasker. Vuonna 1906 Capablanca pääsi myös yliopistoon opiskelemaan kemiantekniikkaa.Capablanca herätti huomiota simultaanitaidoillaan. Tämän ansiosta American Chess Bulletin -lehti sponsoroi Capablancalle koko maan laajan simultaanikiertueen. Kiertue alkoi 12. tammikuuta 1909 ja Capablanca teki useita maailmanennätyksiä sen aikana. Hän muun muassa voitti ensimmäiset 132 peliään. Kaksi kuukautta kestäneen kiertueen aikana Capablanca pelasi 27:ssä kaupungissa 602 peliä, joista hän saavutti yhteensä 96,4 prosentin tuloksen.Capablancan simultaanimenestys herätti paljon huomiota, minkä seurauksena järjestettiin näytösottelu hänen ja Pohjois-Amerikan parhaana pidetyn pelaajan, Frank Marshallin välille. Pelit alkoivat 19. huhtikuuta 1909. Voittoon vaadittiin kahdeksan pelivoittoa. Marshall oli ottelun selvä ennakkosuosikki, mutta kaikkien yllätykseksi Capablanca voittikin ottelun tuloksella kahdeksan voittoa, yksi tappio ja neljätoista tasapeliä.Ottelun jälkeen Capablanca piti lomaa ja vieraili kotimaassaan Kuubassa perheensä luona. Tämän jälkeen hän jatkoi uudelle simultaanikiertueelle Pohjois-Amerikkaan. Kiertueen aikana Capablanca saavutti yhteensä 469 voittoa, 17 tappiota ja 23 tasapeliä (94,4 %). Vuoden 1910 helmikuussa Capablanca osallistui New Yorkin osavaltion shakkimestaruuskilpailuihin, jotka hän voitti ennen toiseksi tullutta Marshallia. Kesällä Capablanca kutsuttiin Hampurissa pidettyyn kansainväliseen turnaukseen. Hän hyväksyi kutsun, mutta joutui jäämään lopulta pois turnauksesta sairastumisen takia. Talvella Capablanca teki kolmannen simultaanikiertueen. Tällä kertaa hän voitti 234 peliä, hävisi 19 ja 33 päättyi tasan (87,6 %). Heti kiertueen jälkeen Capablanca osallistui New Yorkin turnaukseen, jossa hän ylsi heikon alun jälkeen toiselle sijalle.19. helmikuuta 1911 San Sebastiánissa, espanjalaisessa kylpyläkaupungissa, toimiva Gran Casino järjesti kansainvälisen turnauksen, johon oli kutsuttu vain shakkimestareita, jotka olivat saavuttaneet vähintään kaksi kertaa kolmannen sijan kansainvälisissä turnauksissa. Ainoana poikkeuksena oli Capablanca. Käytännössä kaikki sen ajan parhaat pelaajat osallistuivat turnaukseen Laskeria lukuun ottamatta. Etenkin Ossip Bernstein ja Aron Nimzowitsch vastustivat Capablancan osallistumista, sillä hän ei ollut osoittanut vahvuuttaan kansainvälisissä turnauksissa. Capablanca kuitenkin yllätti voittamalla heidät molemmat ja samalla koko turnauksen puolen pisteen erolla jaetulle toiselle sijalle tulleisiin Akiba Rubinsteiniin ja Milan Vidmariin. Capablanca sai myös ensimmäisen kierroksen pelistään Bernsteinia vastaan turnauksen ensimmäisen kauneuspalkinnon.
Capablancan menestys turnauksessa toi hänelle useita turnauskutsuja ympäri maailmaa. Pidettyään muutaman päivän loman Espanjassa Capablanca teki pienen simultaanikiertueen. Hän pelasi Pariisissa, Frankfurtissa, Nürnbergissä, Münchenissä, Berliinissä, Hampurissa ja Kölnissä yhteensä 286 peliä voittaen 234, häviten 19 ja pelaten tasan 33. Tämän jälkeen Capablanca suuntasi Argentiinan shakkiklubin vieraaksi Buenos Airesiin. Hän pelasi siellä kahden kuukauden ajan voittaen kaikki paitsi yhden ottelun. Vuoden 1911 syyskuussa Capablanca aloitti taas uuden simultaanikiertueen Euroopassa. Koska hänelle esitettiin niin paljon esiintymiskutsuja, hän korotti palkkioitaan ennenkuulumattoman korkeiksi, yleensä vielä menestyksekkäästi. Parhaiten Capablancalle pani kampoihin Lontoon shakkiklubi, joka saavutti häntä vastaan 9 voittoa, 3 tasapeliä ja 16 tappiota. Vuonna 1912 Capablanca teki laajan simultaanikiertueen Yhdysvalloissa ja pelasi seuraavana vuonna kolmesti pienessä turnauksessa. Tammi-helmikuussa hän voitti New Yorkin turnauksen tuloksella 11/13, puoli pistettä Marshallia edellä. Huhtikuussa hän sijoittui Marshallin jälkeen toiseksi Havannan turnauksessa. Heinä-elokuussa Capablanca sijoittui ensimmäiseksi voitettuaan kaikki pelinsä New Yorkissa järjestetyssä turnauksessa.Syyskuussa Capablanca sai töitä Kuuban ulkoministeriöstä. Hänen työnkuvaansa kuului vierailu Euroopan pääkaupungeissa ja Kuuban tekeminen tunnetuksi shakin avulla.Lokakuussa Capablanca aloitti taas uuden simultaanikiertueen Euroopan ympäri. Helmikuussa hän vieraili Suomen suuriruhtinaskunnassa. Hän antoi kaksi esitystä Helsingissä ja yhden Viipurissa. Suomen vierailu oli osa laajaa Venäjän-kiertuetta. Simultaanipelien lisäksi Capablanca pelasi useita näytösotteluita ympäri Eurooppaa. Hän saavutti yhteensä 19 voittoa, yhden tappion ja neljä tasapeliä voittaen Jacques Miesesis ja Richard Teichmannin 2–0. Joulukuussa Capablanca pelasi kolme kaksi peliä käsittävää ottelua Pietarissa. Häntä vastaan asettuivat Aleksandr Alehin, Jevgeni Znosko-Borovski ja Fyodor Duz-Khotimirsky. Ainoastaan Znosko-Borovski sai voitettua yhden pelin kuubalaista vastaan Capablancan voittaessa kaikki muut pelinsä. Capablanca jatkoi esiintymisiään Riiassa, jossa hän pelasi näytöspelin Aron Nimzowitschin kanssa. Capablanca vieraili vielä Moskovassa ja Wienissä pelaten muun muassa Richard Rétiä ja Saviely Tartakoweria vastaan ja palasi vuoden 1914 huhtikuussa Pietariin. Hänet oli nimitetty sinne Kuuban varakonsuliksi.Pietarissa Capablanca pääsi osallistumaan vahvaan kansainväliseen turnaukseen, joka järjestettiin Pietarin shakkiseuran 10-vuotisjuhlan kunniaksi. Turnaukseen osallistui 11 vahvaa pelaajaa, joihin kuuluivat muun muassa Alehin, Blackburne, Capablanca, Rubinstein, Tarrasch sekä maailmanmestari Lasker. Ensin pelattaisiin yksinkertainen alkukilpailu, jonka viisi parasta jatkaisi kaksinkertaiseen finaaliin. Kaikki pisteet laskettaisiin yhteen voittajaa selvitettäessä. Alkukilpailun jälkeen tilanne oli Capablanca 8, Lasker ja Tarrasch 6½, Alehin ja Marshall 6. Lasker kuitenkin otti huiman loppukirin ja voitti turnauksen puolen pisteen erolla Capablancaan. Turnauksen loppujuhlassa Nikolai II julisti kaikki viisi finaaliin päässyttä pelaajaa "shakin suurmestareiksi".
Vuoden 1914 heinäkuussa Capablanca lähti Pietarista aikeenaan matkustaa Etelä-Amerikkaan. Hän matkusti Berliinin ja Pariisin kautta. Berliinissä hän otteli pikapeliottelun Emanuel Laskerin kanssa tuloksella 6½–3½. Hän lähti Cherbourg-Octevillestä höyrylaivalla Atlantin yli. Ensimmäinen maailmansota syttyi Capablancan ollessa matkalla. Capablanca oleskeli muutaman kuukauden Buenos Airesissa pelaten simultaaneja ja näytösotteluita. Sodan takia matkustaminen ei ollut helppoa, mutta Capablanca järjesti suhteillaan itselleen paikan Yhdysvaltoihin lähtevällä rahtilaivalla. Hän saapui vuoden 1915 tammikuussa Philadelphiaan, josta hän jatkoi matkaansa New Yorkiin. Capablanca osallistui New Yorkissa kaksinkertaisena pelattuun turnaukseen, jonka hän voitti pisteen erolla Marshalliin. Seuraavan vuoden alussa Capablanca otti osaa Isaac L. Ricen muistoturnaukseen New Yorkissa. Hän voitti turnauksen kolmen pisteen erolla toiseksi tulleeseen ja sai pelistään Schröderiä vastaan kauneuspalkinnon.Capablanca piti lomaa turnauksista, kunnes osallistui Manhattanin shakkiklubin järjestämään turnaukseen New Yorkissa vuonna 1918. Ensimmäisellä kierroksella Capablanca sai vastaansa Marshallin, joka oli valmistellut mustilla useamman vuoden ajan espanjalaiseen peliin uutuutta, joka kantaa nykyään nimeä Marshallin gambiitti. Marshall uhrasi kahdeksannessa siirrossaan d-sotilaansa aloitteeseen ja sai lupaavan hyökkäyksen aikaan. Capablanca pystyi kuitenkin torjumaan Marshallin hyökkäykset ja voitti lopulta pelin. Peliä on kutsuttu yhdeksi maailman kauneimmista shakkipeleistä. British Chess Magazine -lehden lukijat äänestivät pelin yhdeksi 1900-luvun alun parhaista peleistä, ja sitä on analysoitu sadoissa shakkikirjoissa. Capablanca pelasi turnauksessa myös toisen merkittävän pelin, josta hän sai turnauksen toisen kauneuspalkinnon. Capablanca voitti turnauksen lopulta 10½/11 Boris Kostićin ollessa toinen tuloksella 9/11.
Capablancan ja Kostićin välille järjestettiin ottelu Havannaan. Se alkoi 25. maaliskuuta 1919 ja voittajaksi oli tarkoitus julistaa ensimmäisenä kahdeksan voittoa saavuttanut. Capablanca kuitenkin voitti suoraan viisi ensimmäistä peliä, minkä jälkeen Kostić luovutti ottelun.Elokuussa järjestettiin Hastingsissa, Englannissa kansainvälinen shakkiturnaus, jolla oli tarkoitus juhlia liittoutuneiden voittoa maailmansodassa. Hävinneiden valtioiden pelaajia ei ollut kutsuttu turnaukseen, mikä laski turnauksen tasoa. Capablanca voitti turnauksen pisteen erolla toiseksi sijoittuneeseen Kostićiin. Capablanca jäi Britanniaan loppuvuodeksi ja antoi simultaaninäytöksiä pelaten muun muassa Westminsterin palatsissa parlamentin jäseniä vastaan.Capablanca oli haastanut Laskerin maailmanmestaruusotteluun ensimmäistä kertaa jo vuonna 1911. Lasker oli tavallaan hyväksynyt haasteen, mutta asetti yhteensä 17 ehtoa, joihin kuului tärkeimpänä se, että haastajan piti voittaa ottelu vähintään kahdella pisteellä, jotta hän olisi voittanut mestaruuden. Capablanca piti ehtoja siksi epäreiluina, eikä suostunut pelaamaan. Pelaajat riitaantuivat, eivätkä olleet enää puheväleissä. Vuoden 1919 marraskuussa Hollannin Shakkiliitto tiedusteli Capablanca halukkuutta otteluun Laskerin kanssa. Pitkien neuvottelujen jälkeen elokuussa 1920 saatiin sopimus valmiiksi. Lasker ehti yhdessä vaiheessa jo luopua mestaruudestaan ilman ottelua, mutta Capablanca halusi oikean ottelun. Ottelu alkaisi Havannassa 1. tammikuuta 1921. Ottelupalkkio oli 20 000 dollaria, joista 11 000 menisi Laskerille joka tapauksessa. Voittoon vaadittiin kahdeksan voittoa tai pistejohto 24. pelin jälkeen.Ottelu pidettiin lopulta 1921 maaliskuun puolivälissä. Lasker ei kuitenkaan valmistautunut otteluun kunnolla, vaan piti sitä välttämättömänä tapahtumana, jonka lopuksi kuubalainen nousisi maailmanmestariksi. Ottelusta Lasker sanoi myöhemmin seuraavasti:
»Ajatus ottelusta oli huolestuttanut minua niin pitkään, niin usein ja niin turhaan, että siitä oli jo tullut minulle taakka. Kaikki ilo ottelusta oli jo mennyt ja kaikki mitä oli jäljellä, oli kokea jotain epämiellyttävää.» 
Neljä ensimmäistä peliä olivat Laskerin painostusta, mutta Capablanca puolusti hyvin ja kaikki päättyivät tasan. Viidennessä pelissä Lasker pelasi mustilla ja uhrasi laadun saavuttaakseen hyökkäyksen. Capablanca kuitenkin puolusti tarkasti ja voitti loppupelissä Laskerin tehtyä virheen. Ottelu jatkui taas neljällä tasapelillä. Kymmenennessä pelissä Lasker antoi Capablancan pelata liian vapaasti ja lopulta joutui antautumaan loppupelissä. Myös yhdestoista peli päättyi kuubalaisen voittoon. Seuraavat kaksi peliä päättyivät taas tasan. 14. pelissä Lasker ajautui aikapulaan, minkä jälkeen hän menetti laadun ja Capablanca vei värinsä voittoon. Tässä vaiheessa Capablanca johti ottelua 4–0 kymmenellä tasapelillä. Lasker olisi halunnut vaihtaa pelikaupunkia, koska tunsi itsensä sairaaksi, mutta kun siihen ei suostuttu, hän luovutti ottelun.
Kuuba lahjoitti Capablancalle huvilan Havannasta ja diplomaatinviran loppuelämäksi onnitellakseen tätä maailmanmestaruudesta. Capablanca ei pelannut enää loppuvuonna 1921, mutta meni naimisiin rikkaan Gloria Simoni Betancourtin kanssa. He saivat kaksi lasta: José Raúlin vuonna 1923 ja Glorian vuonna 1925. Capablancat kuitenkin erosivat oltuaan 16 vuotta naimisissa.Vuonna 1922 Capablanca matkusti Yhdysvaltoihin ja antoi Clevelandissa simultaaniesityksen 103 vastustajaa vastaan. Hän voitti kaikki paitsi yhden pelin, joka päättyi tasan. Hän käytti simultaania pelatessaan alle kymmenen sekuntia yhteen siirtoon ja kaikki pelit olivat ohi seitsemässä tunnissa.Capablancan ensimmäinen merkittävä turnaus maailmanmestarina oli Lontoon vuoden 1922 kansainvälinen turnaus. Turnaukseen osallistui Capablancan lisäksi viisitoista vahvaa mestaria, joihin kuuluivat muun muassa Milan Vidmar, Akiba Rubinstein, Aleksandr Alehin, Efim Bogoljubov, Saviely Tartakower, Géza Maróczy ja Richard Réti. Maailmanmestari voitti kuusi ensimmäistä peliään ja koko turnauksen tuloksella 13/15 puolentoista pisteen erolla toiseksi sijoittuneeseen Alehiniin.Lontoon turnauksen jälkeen Capablanca kutsui turnauksessa pelanneet johtavat suurmestarit kokoukseen. Kokouksessa keskusteltiin maailmanmestaruusotteluiden säännöistä ja lopuksi Capablanca, Alehin, Bogoljubov, Réti, Rubinstein, Tartakower ja Vidmar allekirjoittivat sopimuksen, joka nykyään tunnetaan nimellä "Lontoon säännöt". Lontoon sääntöjen mukaan maailmanmestarin piti vastata merkittävän mestarin haasteeseen vuoden sisällä ja otella mestaruudestaan tai hän menettäisi tittelinsä. Haastajan taas tuli kerätä 10 000 dollarin summa, josta hallitseva mestari sai joka tapauksessa yli puolet. Maailmanmestaruusottelu päättyisi, kun toinen osapuoli voittaisi kuudennen pelinsä. Pelinopeudeksi sovittiin 40 siirtoa kahdessa ja puolessa tunnissa ja päivän aikana pelattaisiin korkeintaan viisi tuntia. Sääntöjen tarkoitus oli välttyä kiistoilta maailmanmestaruusotteluissa, mutta Capablanca halusi niiden avulla myös varmistella omaa mestaruuttaan.Capablanca jatkoi pelaamista, mutta paljon harvemmin kuin ennen maailmanmestaruuttaan. Vuonna 1924 hän osallistui New Yorkissa pidettyyn vahvaan turnaukseen, jossa olivat myös Alehin, Bogoljubov, Janowski, Marshall, Maroczy, Réti, Tartakower, Yates, Emanuel ja Edward Lasker. Samassa turnauksessa sai alkunsa myös Sokolskin avaus. Viidennellä kierroksella Capablanca koki ensimmäisen tappionsa kahdeksaan vuoteen hävitessään Rétille. Capablancan esitys turnauksessa olikin hieman heikko, sillä hän jäi toiselle sijalle, puolentoista pisteen päähän turnauksen voittaneesta Emanuel Laskerista.Marraskuussa 1925 Moskovaan järjestettiin ensimmäinen Neuvostoliiton kansainvälinen shakkiturnaus, johon osallistui myös huomattavia pelaajia. Capablanca sijoittui turnauksessa kolmanneksi pisteillä 13½/20. Turnauksen voitti Bogoljubov tuloksella 15½ ja toinen oli Lasker pistein 14. Capablanca sai pelistään Subarevia vastaan turnauksen ensimmäisen kauneuspalkinnon. Osa kuubalaisen suhteellisen heikosta menestyksestä voi selittyä sillä, että hän antoi kesken turnauksen simultaaninäytöksen Pietarissa. Esitys kesti viisi ja puoli tuntia, jonka aikana Capablanca voitti 18, hävisi 4 ja pelasi tasan 12 peliä. Turnauksen aikana kuvattiin myös komeadiallinen lyhytelokuva Shakkikuume, jossa yksi pääosan esittäjistä oli Capablanca.Moskovan turnauksen jälkeen Capablanca osallistui pieneen Lake Hopatcongin turnaukseen, jonka hän voitti tuloksella 6/8.Alehin oli vuonna 1921 haastanut Capablancan maailmanmestaruusotteluun, kuten myös myöhemmin Rubinstein sekä Aron Nimzowitsch, mutta kukaan ei saanut kootuksi tarpeeksi rahaa ottelua varten. Vuonna 1926 Alehin sai koottua argentiinalaisia liikemiehiä rahoittajiksi maailmanmestaruusottelulle. Capablanca taas halusi New Yorkin 1927 turnauksen olevan virallinen haastajaturnaus, jonka perusteella päätettäisiin maailmanmestaruusottelun haastaja. Alehin kuitenkin vetosi turnauksen järjestäjiin ja lopulta turnaus pelattiin aivan tavallisena. Lopulta mukana olivat Capablanca, Alehin, Marshall, Nimzowitsch, Spielmann ja Vidmar. Turnaus pelattiin nelinkertaisena, jolloin jokaiselle tuli yhteensä 20 peliä. Capablanca voitti turnauksen häviämättä peliäkään. Toiseksi tullut Alehin jäi 11½ pisteellään kahden ja puolen pisteen päähän Capablancasta. Alehinin sijoittuminen toiseksi varmisti edelleen heidän tulevan maailmanmestaruusottelunsa.
Maailmanmestaruusottelu Alehinin ja Capablancan välille saatiin sovittua ja ensimmäinen ottelupeli alkoi 16. syyskuuta 1927 Buenos Airesissa. Capablanca oli ottanut ottelun rennosti. Hän ei valmistautunut paljonkaan, koska ajatteli voittavansa helposti. Voittaja olisi se, joka saavuttaisi ensin kuusi voittoa. Alehin kuitenkin yllätti ja voitti mestaruuden 34 peliä kestäneen maratonottelun jälkeen. Hän voitti kuusi, hävisi kolme ja pelasi tasan 25 peliä.Ensimmäisessä ottelupelissä Capablanca puolustautui ranskalaisella puolustuksella, jonka Alehin ajoi vaihtomuunnelmaan. Capablancan liian passiivinen peli kuitenkin johti tappioon. Toinen peli oli kuningatargambiittia ja päätti tasan. Alehin käytti kolmannessa pelissä kuningatarintialaista puolustusta ja hävisi pelin. Tämän jälkeen kumpikaan pelaaja ei enää uskaltanut pelata muuta kuin kuningatargambiittia. Capablanca meni hetkellisesti johtoon seitsemännessä pelissä hienon kuningashyökkäyksen ansiosta, mutta Alehin tuli ohi ottelun käännekohdaksi osoittautuneissa 11. ja 12. pelissä. Capablanca voitti enää yhden pelin, jota on kuvattu kuin suoraan oppikirjasta otetuksi suoritukseksi.Osasyy Capablancan tappioon oli hänen liiallisessa itsevarmuudessaan. Siinä missä Alehin harjoitteli otteluun tutkimalla Capablancan pelityyliä, kuubalainen vietti kesän 1927 lepäämällä Kuubassa. Hän luotti luonnolliseen lahjakkuuteensa, ja siihen, että Alehin ei ollut ennen ottelua voittanut peliäkään heidän välisissä kamppailuissaan. Myös suuri yleisö luotti Capablancan voittoon, mikä vahvisti entisestään tämän käsitystä voittamattomuudestaan. 32 pelissä 34:stä käytettiin torjutun kuningatargambiitin samaa muunnelmaa, mikä sopi Capablancalle, sillä hän oli aina ollut laiska tutkimaan avausteoriaa. Ottelun pitkä kesto kuitenkin ärsytti Capablancaa, joka oli tottunut helppoihin voittoihin. Capablanca itse sanoi, että Alehinin uskomaton vastustuskyky yllätti Capablancan ja sai hänet menettämään tasapainonsa.
Voitettuaan maailmanmestaruuden Alehin lupasi Capablancalle mahdollisuuden uusintaotteluun samoilla Lontoon säännöillä, joita Capablancakin oli vaatinut. Alehin kuitenkin sanoi ottelun olleen väsyttävä ja suostuvansa otteluun aikaisintaan vuonna 1929. Capablanca ehdotti sääntömuutoksia otteluun ensin Alehinille, ja kun tämä ei suostunut, FIDE:lle. FIDE asettui kuitenkin hallitsevan maailmanmestarin puolelle ja suositti ottelun pelattavaksi Lontoon sääntöjen mukaan. Kiista maailmanmestaruusottelusta ja Alehinin julkaisema Capablancan pelityyliä arvosteleva New Yorkin 1927 turnauksen turnauskirja hiersivät näiden kahden pelaajan välejä, mikä osaltaan vaikutti siihen, että Capablanca ei päässyt enää pelaamaan mestaruudesta.Yhdeksän kuukauden kuluttua maailmanmestaruusottelusta Capablanca otti osaa Bad Kissingenin pieneen turnaukseen. Capablanca sijoittui toiseksi pisteen jäljessä turnauksen voittaneesta Bogoljubovista.Syksyllä 1928 Capablanca haastoi Alehinin maailmanmestaruusotteluun Lontoon sääntöjen mukaisesti. Alehin kuitenkin hylkäsi haasteen, koska oli jo hyväksynyt haasteen Bogoljubovilta. Alehin esitti valintansa tueksi lehdistölle vähätteleviä lausuntoja Capablancasta, mikä katkaisi heidän välinsä lopullisesti.Lokakuussa Capablanca osallistui Berliinissä pidettyyn turnaukseen, jonka hän voitti puolentoista pisteen erolla toiseksi sijoittuneeseen Nimzowitschiin. Tämän jälkeen Capablanca vei nimiinsä Budapestin turnauksen tuloksella 5/7. Capablancan voittoputki jatkui vuoden 1929 huhtikuussa Ramsgatessa, Englannissa, jossa hän voitti pienen turnauksen.Vuoden 1929 syksyllä Capablanca osallistui Karlsbadin suureen turnaukseen, jossa pelasivat käytännössä kaikki parhaat Alehinia lukuun ottamatta. Hän toimi turnauksessa lehtimiehenä ja seurasi otteluita pelipöytien läheisyydessä. Kuubalainen protestoi kahdesti Alehinin oleskelulupaa vastaan heidän tulehtuneiden väliensä takia, mutta molemmat protestit hylättiin. Turnauksen voitti Nimzowitsch puolen pisteen erolla Capablancaan ja Spielmanniin. Syksyllä alkoi myös Suuri lama, mikä edelleen vaikeutti Capablancan mahdollisuuksia kerätä kymmenen tuhannen dollarin summa maailmanmestaruusotteluun.Capablanca yritti pitkään ja hartaasti järjestää uusintaottelua siinä kuitenkaan onnistumatta. Maaliskuun 1954 Chess Review -lehden numerossa Hans Kmoch kertoi keskusteluistaan Capablancan kanssa Bad Kissingenin turnauksessa 1929:
»Kissingenissä suhteeni Capablancaan tuli läheiseksi. Kävelimme pitkään yhdessä, yleensä keskustellen maailmanmestaruudesta, johon Capablanca aina viittasi ilmauksella "tittelini", tehden vaikutelman, että titteli oli vain vahingossa ja väliaikaisesti joutunut Alehinille. Useammin kuin kerran hän selitti, miten voisin ansaita paljon rahaa. Yksinkertaista: Ainoastaan järjestä uusintaottelu Alehinia vastaan ja lyö vetoa niin paljon kuin mahdollista puolestani; voitat, se on aivan varmaa.» 
Seuraavina vuosina Capablanca osallistui ahkerasti turnauksiin. Syksyllä hän voitti turnauksen Barcelonassa voittaen kaikki paitsi yhden pelin, joka päättyi tasan. Samoin hän voitti Budapestissä ja Hastingsissa pelatut turnaukset, molemmat pisteen erolla toiseksi tulleeseen pelaajaan. Vuonna 1930 Capablanca oli jaetulla toisella sijalla Hastingsissa Mir Sultan Khanin kanssa. Seuraavana vuonna hän voitti ylivoimaisesti New Yorkin turnauksen sekä Max Euwen ottelussa kahdella voitolla ja kahdeksalla tasapelillä.Alehin taas kulutti vuosia vältellen uusintaottelua ja itse asiassa kieltäytyi pelaamasta missään tilaisuudessa, jossa Capablanca oli, ennen vuotta 1936, jolloin hän oli jo menettänyt tittelinsä Euwelle. Alehin käytti asemaansa maailmanmestarina pitääkseen Capablancan poissa San Remon 1930 ja Bledin 1931 turnauksista.
Seuraavaksi Capablanca vetäytyi vakavasta pelaamisesta. Vuosina 1932 ja 1933 hän ei osallistunut yhteenkään vakavaan turnaukseen. Hän pelasi vain rentoja pelejä sekä muutamia simultaaniotteluita. Hän vietti aikaa Yhdysvaltain länsirannikolla ja antoi muun muassa elokuvatähdille shakkiopetusta. Joulukuussa 1933 hän osallistui pikapeliturnaukseen, jossa hän voitti kaikki yhdeksän peliään.Capablanca oli tavannut vuonna 1934 Olga Choubarovin, jonka kanssa hän meni myöhemmin naimisiin. Tämä inspiroi Capablancaa jatkamaan pelaamista turnauksissa. Vuoden lopulla Capablanca osallistui Hastingsin turnaukseen. Hän oli yllättäen alkanut käyttää uusia avauksia; yleensä Capablanca ei jaksanut tutkia avausteoriaa, vaan luotti muutamaan vakioavaukseensa. Capablanca sijoittui turnauksessa vasta neljänneksi Max Euwen, Salo Flohrin ja George Alan Thomasin jaettua ensimmäisen sijan. Vuonna 1935 Capablanca osallistui Moskovassa pidettyyn vahvaan turnaukseen. Capablanca sijoittui turnauksessa vasta neljänneksi Salo Flohrin, Emanuel Laskerin ja tulevan maailmanmestarin, Mihail Botvinnikin, jälkeen. Hän voitti kuitenkin pelistään Viacheslav Ragozinia vastaan turnauksen erikoispalkinnon. Seuraavana vuonna Capablanca osallistui uudestaan turnaukseen Moskovassa. Tällä kertaa hän oli kymmenestä osanottajasta paras pistein 13/18. Turnaukseen osallistui muun muassa Mihail Botvinnik, joka jäi lopussa pisteen Capablancasta. Capablanca osallistui vuosina 1935 ja 1936 myös kahdesti Margaten turnauksiin. Hän sijoittui molemmilla kerroilla toiselle sijalle tuloksella 7/9.Vuoden 1936 elokuussa järjestettiin erityisen vahva turnaus Nottinghamissa. Siinä oli mukana yhteensä viisi maailmanmestaria: Lasker, Alehin, Capablanca, hallitseva mestari Euwe ja tuleva mestari Botvinnik. Turnaus oli myös ensimmäinen, jossa Capablanca kohtasi Alehinin sitten heidän välisensä maailmanmestaruusottelun. Alehinin ja Capablancan välinen peli ajautui monimutkaiseen asemaan, jonka lopuksi Capablancalle jäi kolme kevyttä upseeria Alehinin torniparia vastaan. Capablanca saavutti voittoaseman ja Alehin luovutti 39. siirron kohdalla. Capablanca voitti turnauksen lopulta yhdessä Botvinnikin kanssa tuloksella 10/14.
Vuonna 1937 Alehin voitti maailmanmestaruuden takaisin. Tämä tarkoitti Capablancalle viimeistenkin mestaruusotteluhaaveiden katoamista. Samana vuonna Capablanca erosi vaimostaan, jonka kanssa hän oli ollut naimisissa 16 vuotta.
Capablanca jatkoi vielä aktiivista turnauspelaamista. Kissingenissä ja Baden-Badenissa pelatussa turnauksessa syksyllä 1937 hän jäi vasta neljänneksi Samuel Reshevskyn kanssa. Turnauksen voitti Paul Keres ja toiseksi tuli Reuben Fine. Alkuvuodesta 1938 Capablanca osallistui Pariisissa turnaukseen, joka ei kuitenkaan ollut kovin huomattava. Hän voitti turnauksen tuloksella 8/10. Marraskuussa Capablanca osallistui AVRO-turnaukseen, jossa oli tarkoitus päättää, kuka saisi haastaa Alehinin maailmanmestaruusotteluun. Capablanca meni turnauksen aikana myös naimisiin Olga Chourbarovin kanssa. Capablanca sai turnauksen aikana pienen sydänkohtauksen, mutta siitä ei seurannut mitään vakavaa. Turnaus meni kuubalaiselta hyvin heikosti, sillä hän oli lopulta kahdeksasta pelaajasta seitsemäs jättäen taakseen ainoastaan Salo Flohrin. Vuoden 1939 huhtikuussa Capablanca sijoittui toiseksi pistein 6½/9 tasoissa Flohrin kanssa.Vuonna 1939 Capablanca osallistui myös shakkiolympialaisiin. Hän pelasi kisoihin ensi kertaa osallistuvan Kuuban kärkipöytää. Kuuba onnistui Capablancan johdolla pääsemään täpärästi finaaliin, jossa Capablanca jätti pelin väliin, koska olisi joutunut pelaamaan Alehinin kanssa. Kuuba sijoittui lopulta yhdenneksitoista. Capablanca voitti kisoista henkilökohtaisen kultamitalin kärkipöydältä tuloksella 11½/16. Esiintyminen olympialaisissa jäi samalla hänen viimeiseksi kilpailukseen.Capablanca oli maaliskuussa vuonna 1942 tapansa mukaan vierailemassa Manhattanin shakkiklubissa. Hän seurasi muiden pelejä, kun sai yhtäkkiä sairauskohtauksen. Capablanca vietiin Mount Sinain sairaalaan, jossa hän kuoli seuraavana aamuna, kello 5.30 8. maaliskuuta 1942 aivoverenvuotoon ollessaan vasta 53-vuotias. Capablanca oli kärsinyt jo jonkin aikaa sisäisistä verenvuodoista sydänkudoksessaan. Capablancan ruumis siirrettiin Kuubaan, jossa hänet haudattiin sotilaallisin menoin.
Vuoden 1921 joulukuussa Capablanca meni naimisiin rikkaan perheen tyttären, Gloria Simoni Betancourtin, kanssa. He saivat liittonsa aikana kaksi lasta. José Raúl syntyi vuonna 1923 ja Gloria 1925. 16 vuoden avioliiton jälkeen pari erosi. 46-vuotiaana Capablanca tapasi Olga Choubarovin, jonka kanssa hän meni naimisiin neljä vuotta myöhemmin.Capablancaa on kuvattu naistenmieheksi. Hän oli 173 senttimetriä pitkä, solakka, parraton ja viiksetön tummatukkainen mies. Capablancan toinen vaimo kuvaili miestään luonteeltaan tiukaksi ja mieheksi, joka ei peräänny päätöksistään. Vaimokin piti miestään naistenmiehenä. Venäläinen kansainvälinen mestari Vasili Panov kuvaili Capablancaa iloiseksi, elegantiksi, itsevarmaksi ja toisinaan kevytmieliseksi ihmiseksi.Shakin lisäksi Capablanca oli hyvin lahjakas opiskeluissaan. Sisäänpääsytesteissä Columbian yliopistoon hän sai 99 prosentin tuloksen algebrassa käytettyään alle puolet sallitusta koeajasta. Edward Lasker sanoi Capablancan olleen shakin lisäksi hyvä niin baseballissa, tenniksessä kuin biljardissakin. Lisäksi hän sanoi Capablancan olleen bridgen asiantuntija.
Capablanca hävisi aikuisena urallaan vain 37 vakavaa peliä, mikä tekee hänestä yhden vaikeimmin voitettavista pelaajista shakin historiassa. Capablanca oli voittamaton kahdeksan vuoden ajan 10. helmikuuta 1916 – 21. maaliskuuta 1924. Hän pelasi tällöin 63 pelin tappiottoman putken. Huomattavaa on, että Capablanca osallistui tällöin Lontoon huippuvahvaan turnaukseen vuonna 1922 sekä otteli maailmanmestaruudesta.Oikeastaan vain Frank Marshall, Emanuel Lasker, Aleksandr Alehin ja Rudolf Spielmann onnistuivat voittamaan enemmän kuin yhden vakavan aikuisiän pelin Capablancaa vastaan. Marshallin, Laskerin ja Alehinin tulokset Capablancaa vastaan olivat silti negatiiviset. Huippupelaajista vain Paul Keres saavutti positiivisen tuloksen kuubalaista vastaan, tämänkin kaksikymppisenä Capablancan ollessa 50-vuotias.
Chessmetrics.com-sivuston mukaan Capablancan vahvuus kolmen parhaan vuoden aikana oli kaikkien aikojen kolmanneksi paras, heti Garri Kasparovin ja Bobby Fischerin jälkeen. Capablanca debytoi Chessmetricsin listalla keväällä 1909 ja pysyi kärkikymmenikössä aina vuoden 1940 syksyyn asti (lukuun ottamatta kahden kuukauden taukoa alkuvuodesta 1935 inaktiivisuuden takia). Capablanca oli sivuston mukaan vahvin pelaaja yhtäjaksoisesti huhtikuusta 1919 aina joulukuuhun 1923 sekä satunnaisesti muulloinkin, yhteensä 81 kuukauden ajan. Huippupelaajien tilastollisessa tutkimuksessa nimeltä Warriors of the Mind Capablanca rankattiin kaikkien aikojen viidenneksi parhaaksi pelaajaksi.
Boris Spasski, maailmanmestari vuosina 1969-1972, piti Capablancaa kaikkien aikojen parhaana pelaajana Samaa mieltä oli myös Mihail Botvinnik, jonka mukaan Capablanca oli kaikkien aikojen lahjakkain shakinpelaaja.
Vladimir Kramnikin mukaan Capablanca oli shakissa luonnonlahjakkuus, jolla oli tuntuma harmonisiin siirtoihin. Häntä voitaisiin verrata Mozartiin, jonka musiikissa on samankaltaista luonnollisuutta ja helppoutta. Lahjakkuuden kääntöpuoli oli, että hänen ei tarvinnut tehdä kovin paljon töitä.Capablanca oli hyvin itsevarma pelaaja. Tämä näkyi muun muassa hänen suhtautumisessaan otteluihin ja siinä, että hän ei valmistautunut maailmanmestaruusotteluunsa Alehinia vastaan. Hän sanoi itsestään seuraavaa:
»Tiedän silmänräpäyksessä, mitä asema sisältää, mitä voi tapahtua. Te arvaatte. Minä tiedän.» (José Raúl Capablanca)
Capablanca rakasti yksinkertaisia asemia ja loppupelejä ja hänet tunnettiinkin erityisesti loppupelimestarina. Hänen tuntemuksena asemista oli niin hyvä, että useimmat häneen kohdistuvat hyökkäysyritykset eivät tuottaneet hänelle vaikeuksia. Capablanca kuitenkin pystyi pelaamaan myös hienoa taktista shakkia silloin kun se oli tarpeen – hänen ehkä kuuluisin pelinsä on Marshallia vastaan Manhattanin shakkiklubin mestaruuskilpailuissa. Marshall käytti pelissä valmistelemaansa uutuutta espanjalaiseen peliin, mutta Capablanca onnistui kumoamaan normaalien aikarajojen sisällä Marshallin pelitavan, joka myöhemmin nimettiin Marshallin gambiitiksi. Capablanca osasi myös käyttää aggressiivista taktista tyyliä saadakseen asemallista etua, jos hän koki pelityylin turvalliseksi ja helpoimmaksi tavaksi voittaa. Capablanca välttikin usein sekavat sommittelujatkot ja yksinkertaisesti realisoi etunsa vaihdoilla.Maailmanmestareita on vertailtu tietokoneiden avulla sen mukaan, miten tietokone on pisteyttänyt pelaajien siirrot. Tutkimuksen mukaan Capablanca oli kaikista maailmanmestareista tarkin, mutta tutkimusta on kritisoitukin muun muassa käytetyn shakkiohjelman suhteellisen heikkouden vuoksi.Tavallisten pelien lisäksi Capablanca oli erityisen vahva pelaaja simultaanissa, jossa hän teki useita maailmanennätyksiä. Hänet tunnettiin myös ällistyttävän nopeasta pelaamisestaan. Capablanca voittikin useita pikapeliturnauksia ja saattoi tehdä normaalikestoisenkin pelin siirrot alle kymmenessä minuutissa. Alehin kirjoitti Capablancasta seuraavaa:
»En ole koskaan aikaisemmin enkä myöhemmin nähnyt – enkä voi edes kuvitella näkeväni – sellaista ällistyttävää nopeutta asemien ymmärtämisessä, joka Capablancalla oli tuohon aikaan. Riittää kun sanon, että hän antoi kaikille Pietarin mestareille pikapeleissä tasoituksen 5–1 – ja voitti!» (Aleksandr Alehin Capablancasta)
Capablanca esitti usein huolensa shakin tulevasta tasapelikuolemasta. Hänen mukaansa parhaiden pelaajien väliset pelit päättyisivät pian aina tasan. Ratkaisuksi Capablanca esitti uudentyylistä peliä, Capablanca-shakkia. Hän ajatteli sitä pelattavan joko 8×10- tai 10×10-kokoisella laudalla, mutta päätyi lopulta 8×10-lautaan, koska siinä taistelut alkaisivat aikaisemmin.Capablanca-shakissa on myös kaksi uutta nappulaa:
 Kansleri liikkuu kuten normaali torni ja ratsu. Se asetetaan ratsun ja lähetin väliin kuninkaan puolelle.
 Arkkipiispa liikkuu kuten normaali lähetti ja ratsu. Se asetetaan asetetaan ratsun ja lähetin väliin kuningattaren puolelle.Capablanca selitti uudistuksia siten, että uudet nappulat ja laudan koko lisäisivät pelin monimutkaisuutta ja mahdollistaisivat vahvimmille pelaajille enemmän mahdollisuuksia kääntää peli edukseen. Joidenkin mukaan Capablanca ehdotti varianttia katkerana hävittyään maailmanmestaruuden, mutta tosiasiassa hän esitteli pelin jo maailmanmestaruuskaudellaan. Capablanca pelasi muutamia pelejä varianttiaan Edward Laskeria vastaan. Variantti ei kuitenkaan saanut paljonkaan suosiota.Capablanca sai kuoltuaan kuvansa useaan kuubalaiseen postimerkkiin ja hänelle järjestetään muistoturnauksia säännöllisesti.
Seuraavassa on lueteltu Capablancan pelaamia pelejä, joita pidetään hänen hienoimpinaan.
José Raúl Capablanca – Juan Corzo (1901), Capablanca uhraa kuningattarensa ja saavuttaa edullisen loppupelin sekä pelaa tarkasti voittaen.Ossip Bernstein – José Raúl Capablanca (1914), Sisältää Capablancan kuuluisimman siirron 29...Db2!José Raúl Capablanca – Frank James Marshall (1918), Marshallin gambiitin debyyttipeliJosé Raúl Capablanca – Professori Marc Fonaroff (1918), Capablanca päättää pelin hienoon kuusisiirtoiseen sommitelmaan.Emanuel Lasker – José Raúl Capablanca (1921), Maailmanmestaruusottelun kymmenes peliJosé Raúl Capablanca – Savielly Tartakower (1924), Capablanca uhraa loppupelissä useita sotilaita saavuttaakseen voittoaseman.Aron Nimzowitsch – José Raúl Capablanca (1927), Capablanca tunkeutuu raskailla upseereillaan Nimzowitschin kuningasasemaan ja jättää hänet siirtopakkoon.José Raúl Capablanca – Karel Treybal (1929), Pelaajat muodostavat sotilasketjut jättäen vain a-linjan avoimeksi. Capablanca ottaa linjan haltuunsa ja sommittelee voiton.
José Raúl Capablanca: Havana 1913.    .      Tämä oli Capablancan ainoa turnauskirja. Se julkaistiin alun perin espanjaksi vuonna 1913 Havannassa. Edward Winter käänsi sen englanniksi ja se julkaistiin British Chess Magazine -lehdessä osissa 1980-luvun alussa.
José Raúl Capablanca: A Primer of Chess.    Harvest Books, 2002. ISBN 0156028077.    (englanniksi) Julkaistu alun perin vuonna 1935.
José Raúl Capablanca: Chess Fundamentals.    Everyman Chess, 1994. ISBN 1857440730.    (englanniksi) Uudelleenjulkaistu vuonna 2006, toimittajana Nick de Firmian, ISBN 0-8129-3681-7.
José Raúl Capablanca: My Chess Career.    Hardinge Simpole Limited, 2003. ISBN 1843820919.    (englanniksi)
José Raúl Capablanca: World's Championship Matches, 1921 and 1927.    Dover, 1977. ISBN 0486231895.    (englanniksi)
José Raúl Capablanca: Last Lectures.    José Raúl Capablanca, 1966. ASIN B0007DZW6W.    (englanniksi)
Pisteet on merkitty seuraavasti: + voitetut pelit, = tasapelit, − hävityt pelit
Capablanca – Lasker 1921 Havanna. Capablanca voitti mestaruuden voittamalla neljä peliä. Kymmenen päättyi tasan.
Capablanca – Alehin 1927 Buenos Aires. Capablanca hävisi 6 peliä, voitti 3 ja 25 päättyi tasan. Capablanca menetti mestaruuden.
Capablanca osallistui vain kerran shakkiolympialaisiin. Hän edusti Kuubaa ja saavutti kultamitalin kärkipöydältä. Hän voitti 7 peliä ja 9 päättyi tasan.
Konsala, Kimmo: Kaksi shakkineroa. J. R. Capablanca, shakkikone, A. A. Aljechin, jumalainen jumalaton: heidän elämänsä ja pelinsä.    Karisto, 1991. ISBN 951-23-2938-7 (sid.).    
Konsala, Kimmo: Shakin maailmanmestareita.   Hämeenlinna: Karisto, 1981. ISBN 951-23-1789-3.
Chernev, Irving: Capablanca's Best Chess Endings: 60 Complete Games.    Dover, 1982. ISBN 0486242498.    (englanniksi)
Golombek, Harry: Capablanca's Hundred Best Games of Chess.    , 1947. ISBN 184382129X.    (englanniksi)
Golombek, Harry: Capablanca's Hundred Best Games of Chess.    Bell, 1947.      (englanniksi)
Kasparov, Garri: My Great Predecessors: part 1.    Everyman Chess, 2003. ISBN 1-85744-330-6.    (englanniksi)
Konsala, Kimmo: Kaksi shakkineroa. J. R. Capablanca, shakkikone, A. A. Aljechin, jumalainen jumalaton: heidän elämänsä ja pelinsä.    Karisto, 1991. ISBN 951-23-2938-7 (sid.).    
Schonberg, H. C.: Grandmasters of Chess.   New York, NY: W W Norton & Co Inc, 1973.     (englanniksi)
