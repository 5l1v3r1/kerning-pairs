
Clifford Lee Burton (10. helmikuuta 1962 Castro Valley, Kalifornia – 27. syyskuuta 1986 Dörarp, Ljungbyn kunta, Ruotsi) oli yhdysvaltalaisessa thrash metal -yhtye Metallicassa soittanut basisti. Cliff Burton ehti tehdä Metallican kanssa kolme studioalbumia ennen kuolemaansa vuonna 1986.
Burton tunnettiin basistina melodisesta soittotyylistä, jossa korostuivat runsas särön ja efektien käyttö. Omien sanojensakin mukaan hän koki roolinsa Metallicassa ”soolobasistiksi”, joka ei pelkästään halunnut luoda kappaleiden rytmipohjia rumpujen tukena. Burtonin taidot säveltäjänä ja sovittajana vaikuttivat huomattavasti Metallican musiikkityyliin ja samalla koko thrash metalin syntyyn. 
Cliff Burton liittyi Metallicaan 1982 ja soitti sen esikoisalbumilla Kill ’Em All, jonka materiaali ”(Anesthesia) Pulling Teeth” -kappaletta lukuun ottamatta oli tosin kirjoitettu lähes valmiiksi ennen Burtonin liittymistä yhtyeeseen. Hänen soittotaitonsa kuuluivat selkeämmin Metallican toisella albumilla Ride the Lightning, etenkin instrumentaalikappaleessa ”The Call of Ktulu”. Burtonin viimeiseksi jäänyt albumi Metallican kanssa oli kriitikkojen kehuma Master of Puppets, jonka myynti on tähän mennessä ylittänyt Yhdysvalloissa kuusinkertaisen platinarajan ja joka sittemmin on tasaisesti sijoittunut eri äänestyksissä parhaiden metallimusiikkialbumien joukkoon.Cliff Burton kuoli liikenneonnettomuudessa vuonna 1986 kesken Metallican Euroopan-kiertueen. Yhtyeen kiertuebussi pyörähti ympäri huonolla tiellä kurjassa säässä. Burton putosi bussin ikkunasta ulos, ja ajoneuvo kaatui hänen päälleen.
Clifford Lee Burton syntyi 10. helmikuuta 1962 Castro Valleyssa San Franciscon lähellä Kaliforniassa hippivanhempiensa Ray ja Jan Burtonin perheeseen. Burtonit asuivat San Franciscon lähellä Castro Valleyssa. Burtonilla oli kaksi vanhempaa sisarusta, sisar Connie ja kolme vuotta vanhempi veli Scott, joka oli vasta 16-vuotias kuollessaan aivoverenvuotoon toukokuussa 1975.Sisaruksista Cliff oli vilkas lapsi, joka luki runsaasti kirjoja. Hän pelasi lapsena nappulaliigassa baseballia, ja teini-ikäisenä hän harrasti Kalifornian maisemissa ystäviensä kanssa kalastusta ja metsästystä. Koulujen loma-aikoina Burton rahoitti harrastuksiaan työskentelemällä osa-aikaisena apulaisena työkonevuokraamossa.Burton vietti paljon aikaa kavereidensa kanssa Castro Valleyssa sijaitsevalla Maxwell Ranchilla. Hän saattoi linnoittautua päiviksi ystäviensä Jim Martinin ja Dave Donaton kanssa syrjäiseen mökkiin, jossa he pelasivat Dungeons & Dragonsia, söivät, joivat olutta, ammuskelivat aseilla ja jammailivat soittimillaan. He myös nauhoittivat tuotoksiaan pieninä otoksina C-kaseteille ja koostivat niistä muun muassa 12-minuuttisen kappaleen.
Cliff Burton oli jo pienenä kiinnostunut musiikista. Hän oli opiskellut musiikin teoriaa alaluokilla koulussa ja ottanut pianotunteja kuusivuotiaasta. Teini-ikäisenä Burtonin kiinnostuksen kohde vaihtui klassisesta musiikista jazziin ja lopulta heavy metaliin. Hän alkoi soittaa bassokitaraa 13-vuotiaana veljensä kuoleman jälkeen. Cliff Burtonin äiti Jan on haastattelussa kertonut poikansa musiikinopiskelun alkamisesta:
»Emme pitäneet häntä mitenkään erityisen lahjakkaana. Eihän meillä ollut aavistustakaan, miten lahjakkaaksi Cliff vielä kehittyisi, ajattelimme, että sama plunk-plunk-plunk vain jatkuisi. Siltä se Cliffin bassonsoitto ensin kuulosti.» ()
Vaikka Burtonin elämä lapsena ja nuorena oli helppoa, hän oli kunnianhimoinen. Burton harjoitteli vapaa-aikanaan paljon ja oli hankkinut hyvät perustiedot musiikin teoriasta jo koulussa. Hän otti bassotunteja yhtäjaksoisesti syyskuusta 1978 tammikuuhun 1980. Hän harjoitteli bassonsoittoa paljon, usein jopa kuusi tuntia päivässä.Musiikin ja bassonsoiton maailma avautui Burtonille lopullisesti, kun hän valmistui Castro Valleyn high schoolista vuonna 1980 ja siirtyi jatkamaan musiikinopiskelua Chabot Junior Collegeen. Yksi hänen opiskelutovereistaan oli Jim Martin, joka tuli myöhemmin tunnetuksi Faith No Moren kitaristina. Musiikkikoulussa Burton sai opetusta taitavalta jazzbasistilta, joka opetti nuottienlukua ja perehdytti hänet myös klassiseen musiikkiin, Beethoveniin sekä barokkimusiikkiiin ja erityisesti Bachiin. Pian Burtonin soittotaito oli sellaisella tasolla, että opiskelu koulussa ei ollut enää tarpeen. Burtonin äiti kuvaili myöhemmin poikansa kehittymistä soittajana:
»Alku oli Cliffille todella vaikeaa, mutta käytyään puolisen vuotta musiikkitunneilla hänen soittonsa alkoi sujua. […] hämmästyin kovasti, koska kellään muulla lapsellamme ei ollut minkäänlaista sävelkorvaa! […] Cliff otti tunteja noin vuoden ajan, minkä jälkeen hän oli jo parempi kuin opettajansa. [..] [Cliff] alkoi omin päin tutkiskella Bachin musiikkia ja soitteli teoksia bassolla.» ()
Cliff Burton yhdisti musiikillisen lahjakkuutensa kovaan työhön. Hän harjoitteli päivittäin neljästä kuuteen tuntia vielä senkin jälkeen, kun oli liittynyt Metallicaan. Säännöllinen elämänrytmi oli rakennettu musiikin ympärille. Burton valvoi myöhään yöhön, nukkui aamuisin pitkään ja ryhtyi herättyään heti harjoittelemaan bassollaan. Hän oli musiikkiharrastuksessaan määrätietoinen, ja vapaa-aikoina hän joko harjoitteli, luki tai kuunteli omaa musiikkiaan. Juhlimiseen taipuvaisiin Metallica-tovereihin verrattuna Burton oli harjoittelussaan säntillinen ja usein ensimmäisenä paikalla yhtyeen harjoitustiloissa El Cerritossa San Franciscon laitamilla.Omista kyvyistään ja mahdollisuuksistaan varma vähän yli kaksikymppinen Cliff Burton teki sopimuksen vanhempiensa kanssa: hän päätti ryhtyä ansaitsemaan elantonsa täyspäiväisenä muusikkona. Vanhempien luona asumisen, ruoan ja ylläpidon ehtona oli, että jos Burton ei neljässä vuodessa kykenisi elättämään itseään musiikilla, hänen olisi hankittava työpaikka ja unohdettava haaveilu muusikon ammatista. Kului kaksi vuotta ja Burton lunasti vanhemmilleen antamansa lupauksen.
Cliff Burton perusti ystäviensä Jim Martinin ja Dave Donaton kanssa yhden ensimmäisistä yhtyeistään nimeltä Agents of Misfortune. Yhtye osallistui vaatimattomalla menestyksellä paikalliseen ”Battle of the Bands”-kykyjenetsintäkilpailuun. Agents of Misfortunen karsintakilpailun esitys oli psykedeelisen rockin ja varhaisen heavy metalin rajamailla häilyvä kymmenminuuttinen jammailu tai useamman tuntemattoman kappaleen potpuri, jonka aikana Martin muun muassa soitti kitaraansa jousella ja Burton esitteli bassonsa efektiarsenaalia. Tapahtumasta tehty videotallenne on kuitenkin Burtonin soittotyylin varhaisinta kuva- ja äänimateriaalia. Video näyttää myös Burtonin soittavan bassolla sointukulkuja, jotka myöhemmin päätyivät Metallican kappaleisiin. Erityisesti esityksen väliosassa on merkkejä kappaleen ”(Anesthesia) Pulling Teeth” riffeistä, ja aivan lopussa kuuluu kappaleen ”For Whom the Bell Tolls” kuuluisa intro.
Kuusitoistavuotiaiden Martinin ja Burtonin seuraava yhtye oli nimeltään EZ Street, jonka rumpaleina olivat myöhemmin Faith No Moren ja Ozzy Osbournen yhtyeissä soittanut Mike Bordin ja Dave Donato. EZ Street soitti vain paikallisissa nuorten juhlissa ja kirkon järjestämissä iltamissa.Jim Martinin, Dave Donaton ja Cliff Burtonin yhteistyö musiikin parissa päättyi, kun Burton liittyi Trauma-yhtyeeseen vuonna 1982. Trauma esiintyi pienissä klubeissa San Franciscon alueella ja vain lämmitteli nimekkäämpiä pääesiintyjiä. Muun muassa uuden aallon brittimetallin aallonharjalla menestynyt Saxon esiintyi Keystone-klubilla 30. maaliskuuta 1982, ja Trauma oli kiinnitetty illan lämmittelijäksi. Samana iltana Trauman jälkeen ja ennen Saxonia piti esiintyä myös Mötley Crüen, mutta yhtye peruutti konserttinsa. Trauman ja Metallican alkuvaiheissa oli enemmänkin yhtymäkohtia. Vain kolme päivää aiemmin, 27. maaliskuuta 1982, aloitteleva thrash metal -yhtye Metallica oli esiintynyt kömpelösti vasta toisessa virallisessa konsertissaan. Kuuluisassa Whisky a Go Go -yökerhossa pääesiintyjänä oli myös Saxon.Tavallista hard rockia soittanut Trauma ei ollut koskaan suuri menestys, mutta San Franciscon Bay Arealla metallimusiikin ja erityisesti thrash metalin nousua edesauttanut Metal Blade Recordsin perustaja Brian Slagel kiinnostui yhtyeestä. Trauman kappale ”Such a Shame” ilmestyi Slagelin tuottamalla Metal Massacre 2 -kokoelmalla. Kappale jäi Cliff Burtonin ainoaksi Trauma-levytykseksi. Juuri Slagel suositteli Lars Ulrichille ja James Hetfieldille Trauman konserttia, jossa he ensi kertaa näkivät Cliff Burtonin soittavan.
Vuonna 1982 Trauma matkusti Los Angelesiin esiintymään Whisky a Go Go -yökerhossa. Paikalla olivat myös edellisvuonna perustetun Metallican jäsenet James Hetfield, Ron McGovney ja Lars Ulrich. Kuultuaan Trauman soittoa ja erityisesti vakionumeroksi muodostunutta Burtonin bassosooloa Hetfield ja Ulrich olivat ällistyneitä. Tuolloin he vielä luulivat, että soitto tuli kitarasta. Ulrich ja Hetfield löysivät tiensä lavan eteen Burtonin luokse ja huomasivat Burtonin soittaneen kitaran sijasta bassoa ja vatkaavan mielipuolisesti päätään. Hetfield kommentoi myöhemmin ensivaikutelmaansa Aardshock-lehdelle:
Metallica jatkoi loppuvuoden 1982 konsertoimista kokoonpanossa Hetfield, Ulrich, Mustaine ja McGovney, mutta Ulrich ja Hetfield yrittivät samalla koko ajan suostutella Burtonia liittymään Metallicaan Ron McGovneyn tilalle. McGovney alkoi pikku hiljaa saada tarpeekseen muiden soittajien alkoholin ja juhlimisen täyttämästä kiertue-elämästä ja etenkin sen järjestämisestä ja rahoittamisesta. Torstaina 29. marraskuuta 1982 järjestetty konsertti oli Metallican historiassa monessakin mielessä merkittävä. Ensinnäkin Metallican lämmittelijänä oli Exodus, jonka perustajajäsen Kirk Hammett liittyi Metallican uudeksi soolokitaristiksi keväällä 1983. Toisekseen Metallica äänitti samana iltana livedemon Live Metal Up Your Ass, jolla oli suuri merkitys yhtyeen ensimmäisen levytyssopimuksen saamisessa. Lisäksi esiintyminen jäi Ron McGovneyn toiseksi viimeiseksi Metallican jäsenenä. Päivää myöhemmin San Franciscossa Mabuhay Gardensissa järjestetyn konsertin jälkeen basistin mitta tuli täyteen jatkuvan juoppokuskina olemisen ja etenkin Dave Mustainen räjähdysherkän luonteen ja tempausten takia.Tällä välin Trauma oli Cliff Burtonin mielestä alkanut muuttua turhan kaupalliseksi, ja lopulta hän suostui liittymään Metallicaan. Myöhemmin Metallicalle läheisen toimittajan Harald Oimoenin tekemässä haastattelussa Burton kommentoi omintakeiseen tyyliin tapahtunutta lähtöään Traumasta:
»Trauma alkoi vaan… kypsyttää, monessakin mielessä, joten sanoin jätkille moro ja lähdin kävelemään. […] Jätkillä alkoi olla musiikista aika omituisia mielipiteitä… Tuntui, että bändi oli monellakin tapaa menossa kaupallisempaan suuntaan. Mielipiteet menivät pahasti ristiin.» 
Muutto Los Angelesiin ei ollut Burtonin mielestä hyvä ajatus, joten hän sanoi suostuvansa vain, jos Metallica siirtyisi San Franciscon alueelle. Koska Hetfield ja Ulrich halusivat välttämättä saada Burtonin yhtyeensä jäseneksi, he taipuivat tulevan basistin tahtoon. Cliff Burton harjoitteli ensimmäisen kerran Metallican kanssa 28. joulukuuta 1982 San Franciscossa äänittäjä Mark Witakerin yhdistetyksi studioksi ja harjoitustilaksi muutetussa autotallissa, ja kolmen kuukauden kuluttua 5. maaliskuuta 1983 hän nousi Metallican uutena basistina konserttilavalle Stone-rockklubilla San Franciscossa. Konsertissa esitettiin No Life 'Til Leather -demon kappaleiden lisäksi ensimmäistä kertaa Burtonin noin viisiminuuttinen bassosoolo, kappaleet ”Whiplash”, Blitzkrieg-cover ”Blitzkrieg” sekä Diamond Head -coverit ”The Prince” ja ”Am I Evil?”.
Metallican ensimmäinen äänitys Burtonin kanssa oli alkuvuodesta 1983 tehty nimetön demonauha, joka myöhemmin tuli tunnetuksi nimellä Megaforce. Megaforce Recordsin omistaja Jon "Johnny Z" Zazula oli New Jerseyssä kuullut Metallican edellisen demonauhan No Life 'Til Leather ja piti siitä. Megaforce-demon ansiosta Metallicalle tarjoutui tilaisuus tehdä esikoisalbumi, mutta se vaati yhtyeen tilapäistä muuttoa New Jerseyhyn. Maaliskuussa 1983 yhtye pakkasi soittimensa ja tavaransa autoon ja ajoi halki Yhdysvaltojen allekirjoittamaan levytyssopimusta Zazulan pienen levy-yhtiön kanssa. Zazula ja hänen vaimonsa Marsha majoittivat Metallican jäsenet tilapäisesti ja järjestivät vaivoin yhtyeelle studioaikaa osamaksusopimusta vastaan Pyramid-studiolta New Yorkin Rochesterista.Metallica äänitti tiukalla aikataululla jo vuoden ajan harjoittelemansa ja konserteissa soittamansa materiaalin. Kahdeksassa viikossa nauhoitettu ja miksattu albumi työstettiin pääasiassa soittamalla kappaleet studiossa livenä nauhalle ilman merkittäviä soitinten jälkiäänityksiä. Esimerkiksi Burtonin bassokitara kytkettiin suoraan miksauskonsoliin mikrofoniliitäntään, bassoraita taltioitiin ja lopulta sekaan miksattiin studiotilassa olevan bassokaiuttimen tuottama ääni.Vaikka esikoisalbumin nauhoitukset etenivät sujuvasti, albumin nimi ei syntynyt ongelmitta. Megaforcen käyttämä jakeluyhtiö ei ollut kovin mielissään ehdotetusta nimestä Metal Up Your Ass (suom. ”Metallia ahteriisi”) eikä suunnitellusta kansikuvasta, jossa wc-pöntöstä nousee tikaria pitelevä käsi. Nauhoitusten tauolla Cliff Burton ehdotti tilanteeseen ja jakelijoihin hieman turhautuneena ratkaisua: ”Kill ’em all.” (suom. ”Tapetaan ne kaikki.”)Heinäkuussa 1983 julkaistu Metallican esikoisalbumi Kill ’Em All sisältää Cliff Burtonin kuuluisan nelisen minuuttia kestävän bassosoolon ”(Anesthesia) Pulling Teeth”. Vaikka soolossa korostuvat erityisesti loppuosan säröefekti, sen suurin musiikillinen ansio on nopean soiton sijaan maltillinen klassinen kolmisointurakenne, jossa Burton täyttää sointujen välejä venytetyllä wah-wah-efektillä.Basistin panos albumilla ei kuitenkaan jäänyt tähän. Vaikka kappaleet olivat lähes valmiita yhtyeen mennessä studioon, Burton muutti alkuperäisiä Ron McGovneyn bassosovituksia muun muassa kappaleissa ”Jump In the Fire” ja ”Phantom Lord” samaan tapaan, kuin Kirk Hammett muutti Dave Mustainen aikaisia sooloja sekä niiden ajoituksia. Demoversion ”Mechanix” muuttui aivan toiseksi kappaleeksi, kun Burton päätti soittaa ”Four Horsemenin” junnaavan peruskitarariffin päälle säröttömästi yläkielillä kokonaan uuden klassisen kuvion. ”Four Horsemenissa” ei ole perinteisen rockkappaleen toistuvia teemoja eikä ”säe-kertosäe-säe-kertosäe”-rakennetta, vaan siinä on useita väliosia, Burtonin näppäilyt sekä Hammettin uusima soolo-osa. ”Four Horsemen” on myös yksi harvoista Metallica-kappaleista, jonka eräässä väliosassa kuuluu Cliff Burtonin taustalaulu.
Metallican toinen albumi Ride the Lightning esitteli Burtonin sävellys- ja sovitustaitoja. Hän osallistui albumin kahdeksasta kappaleesta kuuden kirjoittamiseen. Burtonin sovitustyö jatkui jälleen samaan tapaan kuin esikoisalbumilla: Ride the Lightningin lähes kaikki kappaleet sisältävät erityisiä bassolla soitettuja koukkuja, jotka korostavat Burtonin halua nousta taustalla pysyvästä rytmiryhmän jäsenestä sooloilevaksi basistiksi.Burtonin soittotyyliä ja efektien käyttöä kuullaan erityisesti kahdessa kappaleessa, ”For Whom the Bell Tollsin” introssa sekä albumin päättävässä instrumentaalikappaleessa ”The Call of Ktulu”. 
”For Whom the Bell Tolls" -kappaleen sovitus on hyvä esimerkki Cliff Burtonin harmonian ja klassisen symmetrian tajusta. Kappaleen alku on täysin Burtonin basson johtama. Kirkonkellojen kumun päälle basson yläkielillä soitettu kromaattinen riffi korostuu merkittävästi, kun kitarat junnaavat vain kahta sointua. Intron edetessä muutaman tahdin verran Burton siirtyy soittamaan jo kappaleen pääriffiä Kirk Hammettin ja James Hetfieldin sahatessa edelleen kahta sointuaan. Vasta intron kolmannessa osassa soolokitara nousee muiden soittimien yli ja neljännessä osassa kaikki soittavat samaa riffiä. Lopulta Hetfield aloittaa laulun.”The Call of Ktulu” syntyi monen kuukauden sävellystyön tuloksena. Se on rauhallisesti alkava, miltei yhdeksänminuuttinen instrumentaali, jonka pohjat Burton soitti sekä säröefektin että wah-wah-pedaalin läpi. Tyypilliseen Metallica- ja thrash metal -tyyliin Hetfieldin rytmikitara sahaa lähes koko kappaleen läpi kolmea sointua vain kolmessa eri riffissä, mutta Burton sooloilee lähes koko ensimmäiset kolme ja puoli minuuttia. Molemmat Kirk Hammettin kitarasooloa ympäröivät väliosat Burton pysyy Ulrichin ja Hetfieldin tukena riffittelemässä kappaleen teemaa, mutta kesken Hammettin kitarasoolon Burton äityy sooloilemaan itsekin lähes minuutin ajan. Vasta viiden minuutin kohdalla Burton soittaa kappaleen rytmiä melodian sijaan ja seitsemän minuutin kohdalla kappaleen lähestyessä finaalia basisti erkanee jälleen soittamaan kitaramelodiaa ja erilaisia koukkuja. Kappaleen lopussa viimeisen minuutin kohdalla palataan jälleen näppäilemällä soitettuun kitaraintroon, ja lopussa soivassa kohotuksessa Burtonin wah-wah-basso päättää instrumentaalin.
Metallica kasvatti suosiotaan, ja se solmi levytyssopimuksen levy-yhtiö Elektra Recordsin kanssa. Yhtye alkoi äänittää uutta albumia nimeltä Master of Puppets, jolla Burtonin sävellystyön ja sovitusten osuus vain kasvoi entisestään, mainittavimpana Burtonin lähes kokonaan itse säveltämä instrumentaalikappale ”Orion”. Kappaleen melodinen osa on kitaroita myöten Burtonin käsialaa. Albumin nimikappale oli Burtonin suosikkikappaleita.Master of Puppets julkaistiin 3. maaliskuuta 1986, ja se oli Metallican lopullinen läpimurtoalbumi, mutta samalla myös Burtonin viimeinen. Cliff Burton esiintyi viimeisen kerran Master of Puppetsia tukeneella Damage Inc. -kiertueella Tukholmassa 26. syyskuuta 1986.
Matkatessaan Euroopan kiertueella Ruotsin halki kohti Kööpenhaminaa Cliff Burton ja Kirk Hammett vetivät korttia nukkumapaikoista, ja Burton valitsi ylävuoteen linja-auton takaosassa. Öisellä taipaleella kiertuebussi ajautui ojaan Dörarpissa Ljungbyn kunnassa Ruotsissa. Onnettomuudessa Burton lensi ulos bussin ikkunasta, bussi kaatui hänen päälleen, ja hän kuoli heti. Viralliseksi kuolinsyyksi vahvistettiin rintakehän puristusvamma ja siitä aiheutuneet keuhkovauriot (lat. compressio thoracis cum contusio pulmim). Selvittämättä on jäänyt, oliko kuljettaja alkoholin vaikutuksen alaisena tai oliko syynä musta jää. 
Cliff Burtonin hautajaiset järjestettiin 7. lokakuuta 1986 hänen kotikaupunkinsa Castro Valleyn kappelissa. Hautajaisissa olivat läsnä vain sukulaiset, Metallican jäsenet ja lähimmät ystävät. Burtonin tuhkista osa siroteltiin Castro Valleyssä eräälle Burtonin suosikkipaikalle, Maxwell Ranchille, ja loput haudattiin maahan. Yksinkertaiseen hautakiveen oli kirjoitettu: "Thank you for your beautiful music" (suom. Kiitos kauniista musiikistasi). Myös muistotilaisuuteen osallistuivat vain hänen lähisukulaisensa ja ystävät. Tilaisuuden päätteeksi soitettiin Master of Puppets -albumilta Burtonin säveltämä kappale ”Orion”. Burton ei ehtinyt esittää kappaletta konserteissa. Metallica esitti kappaleen ensimmäisen kerran vasta 6. kesäkuuta 2006 Master of Puppets -albumin 20-vuotisjuhlakiertueella, jolloin uusi basisti Robert Trujillo soitti vaativat basso-osat.
Metallica päätti jatkaa toimintaansa Cliff Burtonin kuoleman jälkeen todella nopealla aikataululla. Burtonin seuraajaksi palkattiin koesoittojen jälkeen Jason Newsted, ja yhtye esiintyi uudessa kokoonpanossa seuraavan kerran 8. marraskuuta 1986 Metal Churchin lämmittelijänä ja vain viikkoa myöhemmin Japanissa viiden konsertin minikiertueella Tokiossa, Nagoyassa ja Osakassa. Vaikka Kirk Hammettin sanoin yhtye oli "ihan romuna ja [Cliffin kuolema] ahdisti henkisesti jatkuvasti", Hammett oli sitä mieltä, että myös Cliff Burton olisi halunnut yhtyeen jatkavan.Cliff Burtonilla oli kuin olikin viimeinen sana sanottavana Metallican tulevaisuudesta. Brittitoimittaja Garry Sharpe-Young ehti haastatella Burtonia kuin vahingossa 20. syyskuuta 1986, vain viikkoa ennen basistin kuolemaa. Rumpali Lars Ulrichin piti tulla Birminghamissa Odeonilla järjestettyyn haastatteluun, mutta hänelle tuli este. Burton tarjoutui tilalle haastateltavaksi, ja Sharpe-Young vietti basistin kanssa takahuoneessa tuokion keskustellen muun muassa yhdysvaltalaisista yhtyeistä, Led Zeppelinistä ja sen rumpali John Bonhamin kuolemasta ja täysin arkipäiväisistä asioista.Viikkoa myöhemmin Sharpe-Young ymmärsi, että hänellä oli käsissään Cliff Burtonin viimeinen haastattelu, mutta toimittaja ei antanut sitä julkaistavaksi. Sharpe-Young kuitenkin paljasti, että haastattelun aikana oli ilmeisesti Led Zeppelin -keskustelusta virinnyt hypoteesi Metallica-rumpali Lars Ulrichin mahdollisesta kuolemasta ja sen jälkeisistä tapahtumista. Burtonin vastaus oli yksiselitteinen: he pitäisivät Ulrichin muistoksi isot juhlat, joissa viina virtaisi, ja etsisivät sitten uuden rumpalin – mahdollisimman nopeasti.
Nuorena aikuisena Cliff Burton oli luonteeltaan huumorintajuinen, elämäniloinen, rento ja värikäs persoona, mutta samalla hyvin rehellinen, mietiskelevä, hiljainen ja vähäpuheinen. Burtonin vanhempien hippielämäntyyli vaikutti häneen jo varhain. Hänen vähintään kymmenen vuotta ajastaan jäljessä oleva pukeutumistyylinsä – trumpettilahkeiset farkut ja kulunut farkkutakki, jonka alla kylminä päivinä saattoi olla flanellipaita – erotti hänet muista metallimuusikoista silmiinpistävällä tavalla. Nuorena Burtonin kulkuneuvo oli vanha vihreä Volkswagen-merkkinen farmariauto, jonka hän oli ristinyt Hepokatiksi (engl. Grasshopper). Burton rentoutui ystäviensä seurassa, käytti alkoholia runsaasti jo nuorena ja poltti myös ajoittain kannabista.Esiintyessään lavalla Burton vapautui: hän liikkui energisesti, pyöritti päätään ja hiuksiaan villisti tuulimyllyn siipien lailla musiikin tahtiin ja keskittyi bassonsoittoon hyvin intensiivisesti unohtaen ajoittain ympäröivän maailman. Lavalla häntä ei hätkähdyttänyt mikään. Vuonna 1985 Doningtonin moottoriradalla järjestetyillä Monsters of Rock -metallimusiikkifestivaaleilla 70 000 hengen yleisöllä oli tapana osoittaa yhtyeille hyväksyntäänsä viskelemällä lavalle kaikenlaista tavaraa, syötävää, pulloja ja jopa hiekkaa. Myös Metallica joutui tavarasateeseen. Cliff Burtonin bassovahvistimeen oli tarttunut kiinni yleisöstä lentänyt päärynä, mistä hän ei ollut moksiskaan. Burton söi hedelmän kesken kappaleen.
Cliff Burton soitti bassoa pelkästään sormilla eikä käyttänyt plektraa. Jo varhaiset esiintymiset Trauman riveissä osoittivat Burtonin lahjakkuuden: yhtyeellä oli tapana soittaa omana ohjelmanumerona kahden kitaristin komppeja Burtonin soittaessa bassosooloja taustojen päälle.Klassisen musiikin teoriaa opiskellut Burton hyödynsi oppejaan heti alettuaan soittaa bassoa. Erityisesti hänen käyttämänsä kolmisoinnut ja arpeggiot perustuivat suoraan klassisessa musiikissa esiintyvään symmetriaan. Musiikintuntemuksen hän yhdisti harjoitteluun. Kirk Hammettin mukaan Burton harjoitteli kiertueilla jatkuvasti, sekä bassolla että kitaralla. Hänellä oli hotellihuoneissa tapana kytkeä pieni kuulokesoittoon tarkoitettu Scholz Rockman -vahvistin kasettisoittimeen ja kahden kaiuttimen avulla säestää kuuntelemaansa musiikkia myös sähkökitaralla.Burton myös vältteli soitossaan kitaroiden tuplaamista eli kitarariffin tai muiden kitarakuvioiden toistamista bassokitaralla. Hänellä oli tapana kuunnella Hetfieldin soittamia kitarariffejä ja tehdä niiden ympärille oma bassosovitus. Burtonin melodiantaju käy ilmi esimerkiksi ”Jump In the Fire” -kappaleen bassokulusta, jossa hän keksi soittaa joka toisen tahdin loppukohdan ylempää kuin kitarat. Näin hän kykeni täyttämään rytmisoittimellaan melodiaosuuksia kappaleen osissa, joissa ei varsinaisesti ollut enää kahden rytmikitaran sahaaman riffin jälkeen melodialle tilaa. Eräs toinen Burtonin keinoista saada basso kuulumaan sähkökitaravallien yli, vaikkapa kappaleessa "Phantom Lord", oli soittaa kuudestoistaosanuotteja yläkielillä, kun kitarat soittivat kahdeksasosanuotteja. Pitkäaikainen Metallica-tuottaja Flemming Rasmussen vahvisti Burtonin jatkuvat pyrkimykset luovuuteen:
»Cliff halusi aina kehitellä kappaleiden sovituksia. [Hänelle] oli hyvin tärkeää, että biisissä oli mahdollisimman paljon hyviä bassojuttuja, eikä pelkästään orjallisesti rumpukomppia seuraavaa jumputusta.» ()
Studiossa Burton hyödynsi myös päällekkäin soittoa. Esimerkiksi kappaleen ”Damage Inc.” introssa on äänitetty useita efekteillä muutettuja bassokitararaitoja ja miksattu ne kappaleeseen päällekkäin. Burton käytti soittaessaan paljon efektejä, jolloin hän sai bassosta hyvin kitaramaisia ääniä. Esimerkiksi kappaleen ”For Whom the Bell Tolls” intro ja kappaleen ”Orion” bassosoolo kuulostavat hyvin kitaramaisilta. Burtonin bassosoolojen, tyypillisen soundin ja wah-wah- sekä säröefektien käytön testamentiksi jäi albumin Kill ’Em All instrumentaalikappale ”(Anesthesia) Pulling Teeth”. 
Metallica-rumpali Lars Ulrich paljasti vasta vuonna 1992 haastattelussa, miten paljon Burtonin musiikintuntemus oikeastaan vaikutti Metallican kehittymiseen esikoisalbumin ja sitä seuranneen albumin Ride the Lightning välissä: 
»Hän antoi meille uuden tavan ajatella musiikkia harmonioiden ja melodioiden kautta. Se työtapa, jolla minä ja James [Hetfield] teemme musiikkia, kehittyi sinä aikana, kun Cliff oli bändissä, ja oikeastaan se muotoutui […] Cliffin ideoiden ympärille. Cliff on pitkälti vastuussa siitä, mitä Metallica nykyään on, vaikkei hän enää olekaan itse messissä.» ()
Myös James Hetfield on myöntänyt Burtonin vaikuttaneen vahvasti Metallican äänimaailmaan ja imagoon. Hetfield on sanonut, että ”ilman Cliffiä Metallica ei olisi se yhtye, mikä se on nykyään” ja että ”Cliff toi musiikkiin melodisuutta, jonka hän oli oppinut klassista musiikkia opiskellessaan”. Metallican valokuvaaja Ross Halfin oli myös vakaasti sitä mieltä, että alkuaikoina Metallica oli nimenomaan Cliff Burtonin yhtye ja että Burton oli vahvasti vastuussa nelikon musiikillisesta suunnasta, ei niinkään Hetfield.Vaikka Burton oli varmasti tietoinen soittotaidoistaan, hän oli silti vaatimaton eikä pitänyt itseään tähtenä. Cliff Burtonilla oli tapana usein sanoa, että joka hetki häntä parempi muusikko soittaa jossakin autotallissa – ero oli vain siinä, että tätä autotallimuusikkoa ei ollut vielä löydetty.
Cliff Burton itse kertoi Thrash Metal -lehden haastattelussa vuonna 1986 saaneensa bassonsoittoonsa vaikutteita muun muassa Geddy Leeltä, Geezer Butlerilta, ja Stanley Clarkelta. Myös Lemmy Kilmisterin säröllä kyllästetty bassonsoitto vaikutti nuoreen Burtoniin. Esikuvat olivat ilmeisen tärkeitä Burtonille. Valokuvaaja Ross Halfin kertoi Burtonin olleen hyvin hermona Metallican muiden jäsenten tehtyä hänelle vuonna 1985 jekun. Ennen konserttia Lontoon Palladiumissa Halfin kertoi soittajatovereiden yllyttämänä Burtonille, että itse Geezer Butler olisi yleisössä, mikä säikäytti rennosta asenteestaan tunnetun nuoren basistin perinpohjaisesti.Burton on sanonut myös ihailevansa sellaisia kitaristeja kuin Ritchie Blackmore, Jimi Hendrix, Uli Roth, Michael Schenker ja Tony Iommi, mikä selittänee Burtonin halukkuuden sooloilla. Burton ihaili myös sekä perinteisiä hard rock -yhtyeitä kuten Thin Lizzyä, Aerosmithia ja Black Sabbathia että punk-yhtyeitä kuten Anti-Nowhere Leaguea, Dischargea, Samhainia ja Misfitsiä, jonka pääkallologon hän oli tatuoinut oikeaan olkavarteensa.Klassisen musiikin vaikutteet kuuluivat Burtonin soitossa, mutta hieman yllättävä ihailun kohde thrash metal -basistina tunnetulle Burtonille oli nokkelaa kitaravetoista poprockia soittava pienen älykköpiirin suosikki R.E.M., joka oli vuoteen 1986 mennessä julkaissut kolme kriitikoita miellyttänyttä albumia. Kirjailija ja toimittaja Joel McIver epäilee, että Burton pystyi samastumaan R.E.M.-basisti Mike Millsiin, koska Millsin vapaamuotoisissa ja melodisissa bassosovituksissa kuuluivat klassinen koulutus sekä pianonsoitto- ja sousafonitausta, jotka yhdistyivät kevyeen kitararockiin. Kanadalaistoimittaja Martin Popoff oli myös sitä mieltä, että nimenomaan harmoniat kiinnostivat Burtonia. Popoff tiesi Burtonin ihailleen erityisesti R.E.M:n laulustemmoja ja Thin Lizzyn kitarastemmoja.Cliff Burtonin kiinnostus kauhukirjailija H. P. Lovecraftin teoksiin on synnyttänyt kaksi Metallican kappaletta. Albumilla Ride the Lightning julkaistu ”The Call of Ktulu” oli alkujaan nimeltään ”Hell Freezes Over” ja sai innoituksensa Lovecraftin novellikokoelman Kuiskaus pimeässä (1931) tarinasta Varjo Innsmouthin yllä (engl. The Shadow over Innsmouth). Kappaleen nimi lainattiin yleisesti Cthulhu-mytologiasta sekä erityisesti vuoden 1926 tarinasta Cthulhun kutsu (engl. The Call of Cthulhu), jossa esiintyy lonkerokasvoinen Cthulhu-hirviöjumala. Albumi Master of Puppetsiin sisältyi kappale ”The Thing That Should Not Be”, jonka sanoitus viittaa niin ikään Lovecraftin teoksissa esiintyvään merenpohjassa hitaasti raahautuvaan Suurten Muinaisten (engl. Great Old One) ylipappiin Cthulhuun.
Aloittelevana basistina Cliff Burton käytti Sunn Coliseumin bassovahvistinta ja Electro-Harmonix Bassballs -merkkistä säröllä varustettua automaattista wah-wah-pedaalia. Burtonin ensimmäinen bassokitara oli käytetty Rickenbacker 4001. Trauma-yhtyeen aikoina Burtonin vahvistinmerkki oli Randall. 
Burtonin ensimmäinen kunnollinen bassovahvistin oli Mesa Boogie D-180. Burton soitti Kill ’Em All -albumin aikoihin punertavalla Oxblood-värityksellä viimeistellyllä vuosimallin 1973 Rickenbacker 4001 -bassokitaralla. Rickenbackeriin oli asennettu Seymour Duncanin ja Gibsonin mikrofonit. Rickenbackerin jälkeen hän käytti Alembicin Spoiler-mallista bassoa, kunnes se varastettiin. Burton valitsi uusiksi soittimikseen Aria Pro II -sarjan bassot tehtyään sopimuksen Aria Guitarsin kanssa.Ride the Lightning -albumin nauhoitusten jälkeen Cliff Burton alkoi käyttää Mesa Bass 400+ -putkivahvistinta. Vahvistinkaapeiksi Burton valitsi Mesa Boogie 4×12:n eli Mesan valmistaman, neljästä kahdentoista tuuman elementistä kootun kaiutinkaapin. Burtonilla oli käytössään myös tilaustyönä tehty Mesan 1×15-kaappi, joka tosiasiassa oli 4×12-kaapin runkoon sijoitettu 15 tuuman kaiutin.Burtonin kuuluisat wah-wah- sekä fuzz-säröefektit luotiin Morley Power Wah Boost -efektipedaalilla. Hän käytti myös Electro-Harmonixin Big Muff -säröpedaalia.
1973 Rickenbacker 4001 Gibson Mudbucker- ja Seymour-Duncan Jazz Bass -mikrofoneilla
Randall-bassovahvistin ja 2×15″-kaiutinkaappi, joita Burton käytti soittaessaan Traumassa
Sunn Coliseum -päätevahvistin ja 2×15″-kaiutinkaappi, joita Burton käytti varhaisessa Metallicassa
Ampeg SVT-1540HE Classic Series Enclosure -kaappi, jossa 4×10″ ja 1×15″ kaiutinelementit
Burtonin kuoleman jälkeen vuonna 1987 Metallica julkaisi Burtonin muistoa kunnioittaakseen videokokoelman Cliff ’em All. Videolla on paljon sekä ammattikuvaajien että fanien kuvaamaa konsertti- ja haastattelumateriaalia. Videojulkaisun tuotot ohjattiin suoraan Cliff Burtonin vanhemmille.Metallican ensimmäinen Burtonin jälkeinen albumi ...And Justice for All sisältää Burtonin osittain kirjoittaman kappaleen ”To Live Is to Die”, jonka loppuvaiheilla James Hetfield lausuu Burtonin kirjoittaman runon. Runon viimeinen säe ”Cannot the Kingdom of Salvation take me home” on kirjoitettu myös Dörarpissa Ruotsissa lähellä onnettomuuspaikkaa sijaitsevaan Burtonin muistokiveen.
Kenties tunnetuin Metallican ulkopuolinen kunnianosoitus Burtonille on Megadethin kappale ”In My Darkest Hour”, jonka Megadethin lauluntekijä ja Burtonin ystävä Dave Mustaine kirjoitti yhdeltä istumalta kuultuaan Burtonin kuolemasta. Dave Mustaine oli ollut Metallican soolokitaristi, mutta hänet erotettiin vuonna 1983. Mustainen ja Burtonin välit säilyivät silti hyvinä.
Burtonin kuoleman jälkeen useat yhtyeet muistivat ystäväänsä ja kollegaansa lehti-ilmoituksin. Jon Zazula osti metallimusiikkilehti Kerrang!:ista kahden sivun verran ilmoitustilaa, johon tuli teksti ”The Ultimate Musician, The Ultimate Headbanger, The Ultimate Loss, A Friend Forever” (suom.  Suurin muusikko, suurin headbanger, suurin menetys, ikuinen ystävä). Bussionnettomuuden aikaan samalla kiertueella olleen thrash metal -yhtye Anthraxin ilmoituksessa luki "Bell-Bottoms Rule!! Laugh it up, We Miss You" (Trumpettilahkeet rokkaavat!! Hymy korviin, me ikävöimme sinua). Music for Nations valitsi kokosivun ilmoituksen, jossa luki yksinkertaisesti ”Cliff Burton 1962–1986.”Metal Church omisti Cliff Burtonille albuminsa The Dark (1986) ja Anthrax albuminsa Among the Living (1987). Suomalaisen thrash metal- yhtye Stonen toisen albumin nimi No Anaesthesia!  on viittaus Metallican ensimmäisellä levyllä julkaistuun  Cliff Burtonin soolokappaleeseen ”Anesthesia (Pulling Teeth)”
Kun Metallica nimettiin Rock and Roll Hall of Fameen 4. huhtikuuta 2009, Cliff Burton oli lueteltuna kunniamaininnan saaneiden  Metallica-jäsenten joukossa. Red Hot Chili Peppersin basisti Flea piti tilaisuudessa muistopuheen ja Cliffin isä Ray Burton käväisi lavalla Metallican kanssa kiittämässä pojalleen annetusta kunnianosoituksesta.
Chirazi, Steffan: So What! The Good, the Mad and the Ugly.   Lontoo: Broadway Books (Random House), 2004. ISBN 0-340-83581-8.    (englanniksi)
Christe, Ian: Pedon meteli: Heavy metallin Vanha ja Uusi testamentti.  Suomentanut Nikula, Jone. Helsinki: Johnny Kniga Publishing, 2006.  ISBN 951-0-31126-X.   
McIver, Joel: Metallica: thrashtitaanien tie maailman mahtavimmaksi metallibändiksi… ja mitä sitten tapahtui.  Suomentanut Salmenpohja, Ilkka. Helsinki: Like, 2007.  ISBN 978-952-01-0004-9.   

Clifford Pu (s. 3. kesäkuuta 1998 North York, Ontario, Kanada) on kanadalainen jääkiekkoilija, joka pelaa AHL-joukkue Springfield Thunderbirdsissä. Hänellä on tulokassopimus NHL-joukkue Florida Panthersin kanssa. Pu on pelipaikaltaan oikea laitahyökkääjä, mutta hän osaa pelata myös keskellä. The Sports Forecaster -sivuston mukaan Pu on monipuolinen kahden suunnan hyökkääjä, joka on hyvä pelintekijä ja käyttökelpoinen erikoistilanteissa. Hänen tulisi kuitenkin lisätä vielä voimaa maksimoidakseen potentiaalinsa NHL-tasolla. Pu laukoo oikealta.
Pu syntyi Ontarion North Yorkissa, mutta kasvoi Richmond Hillissä. Hänen kasvattajaseuransa on Toronto Marlboros, jonka Minor Midget -junioreissa Pu voitti kauden 2013–2014 päätteeksi sekä OHL Cupin mestaruuden että OHL Gold Cupin hopeaa. Oshawa Generals varasi hänet 16. pelaajana OHL:n varaustilaisuudessa 2014. Pu siirtyi joukkueeseen kaudeksi 2014–2015, mutta kesken kauden, vuoden 2015 vaihteessa Generals kuitenkin kauppasi hänet ja Josh Sterkin London Knightsiin vaihdossa Michael McCarroniin ja Dakota Mermisiin. Pu teki OHL:n tulokaskautensa aikana yhteensä 41 runkosarja- ja viidessä playoff-ottelussa tehot 4+5=9. Kaudella 2015–2016 hän teki liigan runkosarjassa 31 tehopistettä ja pudotuspeleissä 13 tehopistettä. Pu voitti kauden päätteeksi OHL:n mestaruuden, J. Ross Robertson Cupin sekä Memorial Cupin.Buffalo Sabres varasi Pun kolmannella kierroksella 69. pelaajana NHL:n varaustilaisuudessa 2016. Kaudella 2016–2017 hän oli London Knightsin paras pistemies ja syöttäjä tehoilla 35+51=86, joilla Pu sijoittui koko OHL:n pistepörssissä kahdeksanneksi. Hänet valittiin kauden päätteeksi liigan kolmanteen tähdistökentälliseen. Viimeisellä juniorikaudellaan 2017–2018 Pu nousi Knightsin varakapteeniksi. Lokakuussa 2017 hän teki kolmivuotisen tulokassopimuksen Sabresin kanssa. Kauden loppupuolella Knights myi Pun Kingston Frontenacsiin.
Elokuussa 2018 Sabres myi oikeutensa Puhun Carolina Hurricanesiin vaihdossa Jeff Skinneriin. Pu siirtyi Hurricanesin farmijoukkueeseen AHL-liigan Charlotte Checkersiin. Keväällä 2019 Hurricanes kauppasi Pun Florida Panthersiin vaihdossa Tomáš Jurčoon ja mahdollisiin varausvuoroihin.

”Clocks” on englantilaisen vaihtoehtorock-yhtye Coldplayn kappale. Se on yhtyeen albumilla A Rush of Blood to the Head ja on sen viides kappale. Kappale julkaistiin Yhdysvalloissa albumin toisena singlenä ja Britanniassa albumin kolmantena singlenä. Yhdysvalloissa kappale nousi sijalle 29 Billboardin Hot 100 -singlelistalla ja Britannian singlelistalla sijalle yhdeksän.
Kaikki yhtyeen jäsenet osallistuivat kappaleen tekemiseen. Kappale rakentuu sen pianoriffin ympärille. Kappaleesta on tehty monia cover-versioita ja sitä on käytetty sämpläyksessä.
Kriitikoiden arviot ”Clocksista” olivat yleisesti ottaen positiivisia. Arvioissa kiiteltiin kappaleen pianoa. ”Clocks” voitti vuoden 2004 Grammy-palkintogaalassa vuoden kappale -palkinnon.
”Clocks” kirjoitettiin Coldplayn toisen albumin, A Rush of Blood to the Headin, äänitysten loppuvaiheessa. Yhtyeen laulaja, Chris Martin, tuli studioon myöhään illalla. Martinin mieleen tuli eräs riffi, ja hän kirjoitti sen pianolla. Kappaletta innoitti englantilainen yhtye Muse. Martin esitteli riffin yhtyeen kitaristille Jonny Bucklandille, joka lisäsi kappaleeseen kitaraosiot: 
»Hän otti kitaransa [varma merkki siitä, että hän pitää kappaleesta] ja soitti näitä suurenmoisia sointujaan ... Se oli kuin kemiallinen reaktio.» (Chris Martin)
Yhtye oli tehnyt kymmenen kappaletta albumille ennen ”Clocksin” kirjoittamista. He ajattelivat, että oli jo liian myöhäistä lisätä kappale albumille, koska se oli jo melkein valmis. Niinpä kappaleesta äänitettiin vain demo-versio, jonka etiketissä luki ”Songs for #3”. Demo tallennettiin muiden viimeistelemättömien kappaleiden joukkoon. Yhtye työsti myöhemmin näitä kappaleita albumilleen seuraavalle albumilleen X&Y.Coldplay oli valmis esittelemään albumia levy-yhtiölleen Parlophonelle kesäkuussa 2002. Martinin mielestä levy oli kuitenkin "roskaa", eikä yhtye ollut täysin tyytyväinen albumiin. Yhtye ja Parlophone päättivätkin lykätä albumin julkaisua, ja siirtyä kiertueelle. Kiertueen jälkeen, kun Martinin ja yhtyeen managerin ystävä Phil Harvey oli kuullut demon, hän kehotti Martinia työstämään ”Clocksia” välittömästi uudelleen. Harvey huomasi, että kappaleen säilöminen oli ristiriidassa kappaleen sanoituksien kanssa: ne käsittelevät kiireellisyyttä. Harveyn suostuttelun myötä Martin kehitti ”Clocksia” eteenpäin, samalla kun muut yhtyeen jäsenet lisäsivät kappaleeseen basson ja rummut. Yhtye äänitti kappaleen todella nopeasti, koska heillä oli kiire albumin kanssa. Albumi julkaistiin kahden kuukauden päästä kappaleen valmistumisen jälkeen.
”Clocks” rakentuu kertautuvan pianoriffin ympärille, ja sen rumpu- ja basso-osiot ovat minimalistisia. Martin sovelsi ostinatoa ja laskevaa sävelasteikkoa pianon sointukulussa, joka vaihtuu duurista molliin. Riffi koostuu laskevasta arpeggiosta, jonka kaava on 3–3–2. Aksentti on korkeimmalla nuotilla. Kappaletta tukevat syntetisaattorit ja harva jousiorkesteri.
Kappaleen sanoitukset käsittelevät vastakohtia, ristiriitoja ja kiireellisyyttä. Chris Martin laulaa avuttomuudesta, siitä, että hän on häiriintyneessä ihmissuhteessa, josta hän ei välttämättä halua paeta. Sanoitukset ovat arvoituksellisia; toisen säkeistön viimeiset säkeet korostavat ristiriitaisia tunteita: 
»Come out upon my seas / Cursed missed opportunities / Am I a part of the cure / Or am I part of the disease?Tule ulos merilläni / Kirotut menetetyt mahdollisuudet / Olenko osa hoitoa / Vai olenko osa tautia?» (Coldplay – ”Clocks”) Kappaleen nimi viittaa metaforalla sanoituksiinsa: "kellot" viittaavat aikaan, ja siihen että ajastaan maailmassa, eli elämästään, tulisi ottaa kaikki irti.
”Clocks” julkaistiin Euroopassa" 24. maaliskuuta 2003 albumin A Rush of Blood to the Head kolmantena singlenä. Singlen mukana oli kaksi B-puolta: ”Animals”, joka oli yksi yhtyeen suosikkikappaleista konserteissa, mutta ei mahtunut albumille, ja ”Crest of Waves”. Singlen kansitaiteen, joka on kuvailu Martinista, on tehnyt Sølve Sundsbø. Albumin Yhdysvalloissa julkaisseen levy-yhtiön Capitol Recordsin mielestä ”The Scientist” ei sopinut toiseksi singleksi, joten siellä toinen single albumilta oli ”Clocks”.
”Clocksia” soitettiin monissa mainoksissa, elokuvissa ja televisio-ohjelmissa vuonna 2003: amerikkalaisesta vapaapainiohjelma WWE:stä irlantilaiseen draamaan In America. Kappale soi kokonaisuudessaan vuoden 2003 elokuvan Confidence lopussa, ja sitä soitettiin myös amerikkalaisissa televisio-ohjelmissa Sopranos ja Third Watch. Kappaletta käytettiin myös elokuvan Peter Pan mainostamiseen.
Kriitikoiden arviot ”Clocksista” olivat yleisesti ottaen positiivisia. Rolling Stone -lehden kriitikko Rob Sheffield kirjoitti albumiarvostelussaan, että: "[kitaristi] Buckland loistaa loistavissa tajuntaa laajentavissa rock-kappaleissa kuten ... 'Clocks'". The Daily Telegraphin David Cheal kirjoitti, että ”Clocks” sisältää "hypnoottisen pianoriffin, jyskyttävän, lähes raivoisan rytmin, ja tarttuvan melodian, ja kaikki rakentuu upean seesteiseen kliimaksiin Martinin kelluvan äänen laulaessa". ”Clocks” voitti vuoden 2004 Grammy-palkintogaalassa himotun "vuoden kappaleen" palkinnon. Kappale oli myös ehdolla vuoden parhaaksi singleksi vuoden 2003 Q-palkintogaalassa.Kappaleen single oli radiosuosikki vuonna 2003, ja se sijoittui monilla maailman singlelistoilla. Britanniassa single nousi sijalle yhdeksän, Yhdysvalloissa sijalle 29, ja Kanadassa sijalle seitsemän.
”Clocksista” on tehty useita remiksejä. Norjalainen duo Röyksopp teki kappaleesta remiksin ja julkaisi sen
12" vinyylilevyllä. Julkaisu oli rajoitettu 1 000:een painokseen, joista 100 myytiin yhtyeen kotisivujen kautta. Julkaisulla on myös remiks-versio kappaleesta ”God Put A Smile Upon Your Face”, jonka on tehnyt Def Inc ja Mr Thing. Röyksoppin versio kappaleesta nousi sijalle viisi australialaisen radiokanavan Triple J:n listalla vuonna 2003 (alkuperäinen versio kappaleesta oli ollut samalla listalla vuotta aikaisemmin sijalla 69). Kappaleesta on tehty myös muita dance-versioita, kuten Gabriel and Dresdenin ”Clokx”-mash-up, joka ilmestyi moniin P2P-ohjelmiin. Kappaleen remiks-versio on myös videopelin Dance Dance Revolution: Hottest Party Wii-konsolin version soundtrackilla. Kiinalainen yhtye Twelve Girls Band on tehnyt kappaleesta cover-version, joka on yhtyeen albumilla Eastern Energy.Kuubalaisten artistien versio ”Clocksista” on hyväntekeväisyys-cover-albumilla Rhythms del Mundo.
”Clocksia” pidetään yhtenä Coldplayn uran parhaimpana saavutuksena; kappaleen pianon progressiivinen tyyli on säilynyt yhtyeen tunnusmerkkinä. The New York Timesin mukaan, kappaleen alun pianoarpeggioita on sämplätty laajasti. Monissa X&Y:n kappaleissa näkyy ”Clocksin” vaikutus. Billboardin  Brian Cohen kirjoitti, että ”Clocks” toimi X&Y:n kappaleiden "lähtöalustana": monissa albumin kappaleissa kaikuu ”Clocksin” rakenne tai tunne. ”Speed of Sound”, Coldplayn kolmannen albumin, X&Y:n, ensimmäinen single, sisältää joitakin samanlaisuuksia ”Clocksin” kanssa. Molemmissa kappaleissa on sama aleneva sointutyyli. The New York Timesin mukaan, yhdysvaltalaisen laulajan Jordin Sparksin vuoden 2008 singlellä ”No Air” on samantyyliset piano-osiot kuin ”Clocksissa”. Yhdysvaltalaisen laulajan Brandyn kappale ”Should I Go”, albumilta Afrodisiac, sämplää ”Clocksin” pianoriffiä, kuten tekee meksikolaisen laulajan Alejandro Fernandezin vuoden 2007 singlekin ”Te Voy A Perder”.
Kappaleen musiikkivideon ohjasi brittiläinen Dominic Leung. Se kuvattiin Lontoon Docklandsissa rakennuksessa, jonka nimi oli ExCeL. Videossa yhtye soittaa kappaleen laser-valojen edessä. Musiikkivideon yleisön muodostavat pääosin läheisen lukion oppilaat. Lavan laser-efektit ja punaisen ja sinisen valon vaihtelu luovat surrealistisen tunteen, jota lisää stooalainen yleisö. Koko yhtye esiintyy videossa.

CO Roubaix-Tourcoing oli ranskalainen jalkapalloseura, joka perustettiin vuonna 1945 Racing Club de Roubaix'n, Excelsior de Roubaix'n ja US Tourcoingin yhdistyttyä. Seura ylsi yllättäen jopa Ranskan liigamestariksi kaudella 1946–47. Seura kuitenkin lakkautettiin vuonna 1970.
Roadrunner Recordsin Monte Conner ryhtyi yhtyeen tuottajaksi kuunneltuaan heidän ensimmäisen demonsa, "Locon", Ross Robinsonin kautta. Tuohon aikaan Robinson oli Coal Chamberin tuottaja. Vuonna 1996 Coal Chamber pääsi esiintymään Ozzfestille sekä vuoden 1997 paikkeilla Coal Chamber sai levytyssopimuksen ja he levyttivät esikoisalbuminsa Coal Chamber. Aluksi myynti oli hidasta, mutta levy myi lopulta kultaa.
Seuraava albumi Chamber Music julkaistiin vuonna 1999. Musiikki oli hieman melodisempaa, mutta ei myynyt läheskään niin hyvin kuin edeltäjänsä. Dez, joka sattuu olemaan Ozzy Osbournen hyvä ystävä, pyysi tätä laulamaan kappaleessa "Shock The Monkey", joka on alkuperältään Peter Gabrielin kappale vuodelta 1982. Kappaleesta kuvattiin myös musiikkivideo.
Vuonna 2003 Dez äänitti laulun ylijääneelle kappaleelle "Dramatic", joka oli jäänyt keskeneräiseksi vuoden 1997 nauhoituksista. Nimeksi tuli "Headstones And The Walking Dead". Kappale julkaistiin albumilla Giving The Devil His Due muiden julkaisemattomien kappaleiden, demojen ja remixien joukossa. Vuonna 2004 julkaistiin myös yhtyeen virallinen kokoelmalevy, The Best of Coal Chamber.
Lokakuussa 2008 Meegs Rascon nousi lavalle esittämään Coal Chamber -kappaleen "Loco" yhdessä Dez Fafaran DevilDriver -yhtyeen kanssa. Dez Fafara on sanonut selvittäneensä pahasti tulehtuneet välit kitaristi Meegs Rasconin kanssa.
Vuonna 2011 Coal Chamber yhdistyi uudestaan ja esiintyi Australiassa. Vuonna 2015 he julkaisivat uuden albumin Rivals.

Cosmic Background Explorer eli COBE oli ensimmäinen kosmologian tutkimusta varten rakennettu satelliitti. Sen päätarkoitus oli mitata kosmista mikroaaltotaustasäteilyä. Sen tulokset vahvistivat alkuräjähdyksen asemaa kaikkeuden alkuperää kuvaavana teoriana.
COBE laukaistiin avaruuteen 18. marraskuuta 1989 suorittamaan noin neljä vuotta kestävää tehtäväänsä. Sen seuraaja WMAP laukaistiin 30. kesäkuuta 2001.
 Kuvia tai muita tiedostoja aiheesta COBE Wikimedia CommonsissaNASA's website on COBE (englanniksi)
APOD picture of the COBE dipole, showing the 600 kps motion of the Earth relative to the cosmic background radiation (englanniksi)

Coldplay on vuonna 1996 perustettu brittiläinen poprock-yhtye, jonka juuret ovat Lontoossa, Englannissa. Coldplayn jäsenet ovat laulaja-pianisti Chris Martin, basisti Guy Berryman, kitaristi Jon Buckland ja rumpali Will Champion.
Yhtye sai kunnolla alkunsa vuonna 1998, kun se julkaisi ensimmäisen EP-levynsä viidelläsadalla kopiolla ja sai sitä kautta levytyssopimuksen EMI:n tytäryhtiöltä Parlophonelta. Yhtyeen esikoisalbumi Parachutes julkaistiin vuonna 2000. Toinen albumi A Rush of Blood to the Head (2002) menestyi hyvin. Sen jälkeen ovat ilmestyneet X & Y (2005), Viva la Vida or Death and All His Friends (2008), Mylo Xyloto (2011), Ghost Stories (2014) ja A Head Full of Dreams (2015), joka on luultavasti yhtyeen viimeinen.Coldplay on voittanut lukuisia Grammy- ja Brit-palkintoja. Yhtyeen albumit ovat menestyneet kaupallisesti. Niitä on myyty maailmanlaajuisesti yli 75 miljoonaa kappaletta.
Yhtyeen jäsenet tapasivat University College Londonissa syyskuussa 1996. Sopeutumisviikolla toisensa tavanneet Chris Martin ja Jonny Buckland olivat yhtyeen ensimmäiset jäsenet. He kuluttivat yliopistoaikansa suunnitellen yhtyeen perustamista, ja lopulta muodostivat yhtyeen nimeltä Pectoralz. Kaksikon luokkatoveri Guy Berryman liittyi yhtyeeseen. Vuoteen 1997 mennessä yhtye oli vaihtanut nimensä Starfishiksi ja esiintyi paikallisissa pikkuklubeissa Camdenissa. Martin oli myös värvännyt pitkäaikaisen koulukaverinsa Phil Harveyn, joka opiskeli antiikkia Oxfordin yliopistossa, yhtyeen manageriksi. (Coldplay pitää yhä Harveytä yhtyeen "viidentenä jäsenenä".) Yhtye kasvoi nykyisiin mittoihinsa, kun Will Champion liittyi yhtyeen rumpaliksi. Champion osasi soittaa pianoa, kitaraa, bassoa ja tinapilliä, mutta ei rumpuja. Hän kuitenkin oppi nopeasti soittamaan rumpuja. Yhtye vaihtoi nimensä "Coldplayksi", kun eräs paikallinen opiskelija, Tim Crompton, ehdotti nimeä, jota oli käyttänyt oman yhtyeensä nimenä.Yhtye julkaisi vuonna 1998 Safety EP:n, jota painettiin 500 kappaletta. Suurin osa levyistä annettiin levy-yhtiöille ja kavereille; vain 50 kopiota jäi myyntiin. Coldplay teki joulukuussa 1998 sopimuksen itsenäisen levy-yhtiön Fierce Panda Recordsin kanssa. Heidän ensimmäinen julkaisunsa oli kolmen kappaleen pituinen Brothers and Sisters EP, joka oli äänitetty nopeasti neljässä päivässä helmikuussa 1999.Yhtyeen jäsenten valmistuttua yliopistosta Coldplay päätyi levy-yhtiö Parlophonen kanssa viiden albumin levysopimukseen keväällä 1999. Esiinnyttyään Glastonburyn festivaaleilla yhtye meni studioon ja äänitti kolmannen EP:nsä The Blue Roomin. EP:stä tehtiin 5 000 kappaleen painos lokakuussa 1999, ja singleä ”Bigger Stronger” soitettiin BBC Radio 1:llä. The Blue Roomin äänityssessiot olivat äänekkäät ja sekavat. Martin potkaisi Championin ulos yhtyeestä, mutta pyysi tätä myöhemmin takaisin. Syyllisyydentuntojensa takia Martin ajautui ryyppyputkeen. Coldplayn jäsenet sopivat erimielisyytensä ja laativat säännöt pitääkseen yhtyeen koossa. Ensinnäkin, yhtye sopi "kaikki yhden puolesta" -sopimuksen: Coldplay oli demokraattinen ja edut jaettiin tasan kaikkien yhtyeen jäsenien kanssa (yhtye otti mallia U2:sta ja R.E.M:istä). Toiseksi, yhtye erottaisi jäsenen, joka käyttäisi kovia huumeita.
Coldplay alkoi työstää debyyttialbumiaan maaliskuussa 1999. Albumi äänitettiin Rockfield-studioilla tuottaja Ken Nelsonin kanssa. Yhtye soitti NME:n Carling-kiertueella, jossa esitellään nousevia yhtyeitä. Coldplay oli julkaissut aikaisemmin kolme EP:tä, eikä yhdeltäkään niistä ollut noussut hittisingleä. Maaliskuussa 2000 julkaistu ”Shiver” olikin yhtyeen ensimmäinen single Britannian singlelistan neljänkymmenen parhaan joukossa. Kappaletta soitettiin myös MTV:llä. Kesäkuu 2000 oli keskeinen hetki Coldplayn historiassa: yhtye oli kiertueella ja esiintyi myös Glastonburyssä, sekä julkaisi läpimurtosinglensä ”Yellow’n”. Se nousi sijalle neljä Britannian singlelistalla ja teki Coldplaystä tunnetun.Coldplayn ensimmäinen albumi, Parachutes, julkaistiin heinäkuussa 2000. Albumi nousi Britannian albumilistan sijalle yksi. Kappaleita ”Yellow” ja ”Trouble" soitettiin paljon radioissa sekä Britanniassa että Yhdysvalloissa. Parlophone oli ennustanut albumin myyntimääräksi 400 000 kappaletta, mutta jouluun mennessä sitä oli myyty pelkästään Britanniassa jo 1,6 miljoonaa kappaletta. Parachutes oli ehdolla Mercury-musiikkipalkinnon saajaksi syyskuussa 2000.
Menestyttyään Euroopassa, yhtye suuntasi katseensa Pohjois-Amerikkaan. Albumi julkaistiinkin siellä jo marraskuussa 2000. Coldplay lähti kiertueelle Pohjois-Amerikkaan alkuvuodesta 2001. Kiertueen aikana yhtye soitti muun muassa ohjelmissa Saturday Night Live, Late Night with Conan O’Brien ja The Late Show with David Letterman. Yhdysvalloissa Parachutes myi tuplaplatinaa.
Kriitikot ottivat albumin hyvin vastaan, ja se voittikin vuoden 2002 Grammy-palkintogaalassa vuoden vaihtoehtoalbumin palkinnon.
Coldplay palasi studioon lokakuussa 2001 ja alkoi työstää toista albumiaan. Tuottajana toimi taas Ken Nelson. A Rush of Blood to the Head julkaistiin elokuussa 2002. Albumilta julkaistiin useita suosittuja singlejä, kuten ”In My Place”, ”Clocks” ja ”The Scientist”.Coldplay oli A Rush of Blood to the Head -kiertueella kesäkuusta 2002 syyskuuhun 2003. Yhtye kävi viidessä eri maanosassa, ja kiertueeseen sisältyi keikkoja muun muassa Glastonburyssa, V-festivaalissa ja Rock Werchterissä. Monissa konserteissa oli huolitellut valoefektit ja erilliset näytöt, jotka toivat mieleen U2:n Elevation-kiertueen. Yhtye äänitti pidennetyn kiertueen aikana konserttitallenteen, Live 2003:n, joka nauhoitettiin Sydneyn Hordern Pavilionissa.Yhtye nimettiin vuoden artistiksi ja vuoden parhaaksi yhtyeeksi Rolling Stone -lehden lukijoiden äänestyksessä joulukuussa 2003. Noihin aikoihin Coldplay teki cover-version The Pretendersin vuoden 1983 hitistä ”2000 Miles”, ja laittoi sen ladattavaksi kotisivuiltaan. Coverista tuli vuoden myydyin lataus sinä vuonna Britanniassa, ja sen tulot lahjoiteittiin Future Forests - ja Stop Handgun Violence -hyväntekeväisyyskampanjoille. A Rush of Blood to the Head voitti Grammy-palkinnon vuoden vaihtoehtoalbumina vuonna 2003. Albumin kappale ”Clocks” voitti vuoden kappale -palkinnon vuoden 2004 Grammy-palkintogaalassa.
Coldplay vietti suurimman osan vuotta 2004 lepäämässä pitkän kiertueen jälkeen sekä äänittämässä kolmatta studioalbumiaan. Yhtye sai tuolloin uusia vaikutteita, ja basisti Guy Berryman sanoikin: 
»Kuuntelimme monia erilaisia juttuja [X&Y:n] varhaisessa äänitysvaiheessa: Bowiesta, Enosta ja Pink Floydista Depeche Modeen, Kate Bushiin ja Kraftwerkiin. Ja U2:ta kuten yleensäkin.» (Guy Berryman) Chris Martin ja hänen vaimonsa, näyttelijä Gwyneth Paltrow, juhlivat tyttärensä, Applen, syntymää toukokuussa.X&Y julkaistiin kesäkuussa 2005 Euroopassa. Tämä uusi, viivästynyt julkaisupäivä oli siirtynyt seuraavaan vuoteen, ja EMI:n talous kärsi. Albumia myytiin 8,3 miljoonaa kopiota ja siitä tuli vuoden myydyin albumi. Albumin ensimmäinen single, ”Speed of Sound”, julkaistiin CD:nä 23. toukokuuta 2005. X&Y oli 30 maan albumilistojen kärjessä ja oli kolmanneksi nopeiten myyty albumi Britannian listahistoriassa. Samana vuonna albumilta julkaistiin vielä kaksi singleä: ”Fix You” syyskuussa ja ”Talk” joulukuussa. Jälkimmäisen melodia on sama kuin vuonna 1981 julkaistun saksalaisen syntikkapop-yhtyeen Kraftwerkin kappaleen ”Computer Love”, josta norjalainen kitaristi Erik Wollo oli tehnyt edellisenä vuotena coverin. Vaikka albumi on kaupallisesti hyvin menestynyt, kriitikot pitivät albumia edeltäjäänsä huonompana, ja esimerkiksi New York Timesin kriitikko Jon Pareles kuvaili Coldplayta "vuosikymmenen sietämättömimmäksi yhtyeeksi". Coldplayn ja U2:n vertailusta tuli todella yleistä. Chris Martin on myöhemmin paljastanut, että negatiiviset huomautukset tekivät hänestä "vapautuneen".Coldplay oli Twisted Logic -kiertueella kesäkuusta 2005 heinäkuuhun 2006. Kiertueen aikana yhtye soitti esimerkiksi Coachella-, Isle of Wight-, Glastonbury- ja Austin City Limits -musiikkifestivaaleilla. Yhtye soitti myös Live 8 -hyväntekeväisyyskonsertissa heinäkuussa 2005 Hyde Parkissa, jossa he soittivat The Verven ”Bitter Sweet Symphonyn” Richard Ashcroftin kanssa. Coldplay nauhoitti syyskuussa uuden version, jossa oli uudet sanoitukset, kappaleesta ”How You See the World” War Childin Help!: A Day in the Life -hyväntekeväisyysalbumille. Coldplay voitti parhaan albumin ja parhaan singlen palkinnot BRIT-palkintogaalassa helmikuussa 2006.
Yhtye aloitti neljännen studioalbuminsa, Viva la Vida or Death and All His Friendsin, tekemisen lokakuussa 2006. Albumin tuottajaksi palkattiin Brian Eno. Coldplay piti taukoa albumin tekemiseltä alkuvuodesta 2007, ja lähti kiertueelle Latinalaiseen Amerikkaan: Chileen, Argentiinaan, Brasiliaan ja Meksikoon. Yhtyeen äänitettyä kiertueella kirkoissa ja muissa paikoissa Etelä-Amerikassa ja Espanjassa, Coldplay paljasti, että albumiin näytti tulevan latinalaisamerikkalaisia vaikutteita. Yhtye käytti loppuvuoden albumin äänittämiseen, pääosin Brian Enon kanssa.Martin kuvaili Viva la Vidaa Coldplayn uudeksi suunnaksi: muutokseksi kolmelta edelliseltä albumilta, joita yhtyeen jäsenet ovat pitäneet "trilogiana". Hän kertoi, että albumilla olisi vähemmän falsettia ja että hän antoi tilaa myös äänensä matalammille osille. Jotkut albumin kappaleet, kuten ”Violet Hill”, sisältävät särökitarariffejä ja blues-tyylisiä pohjavireitä.”Violet Hill” oli ensimmäinen single albumilta, ja se julkaistiin radioihin 29. huhtikuuta 2008. Ensimmäisen radiosoiton jälkeen kappale laitettiin Coldplayn kotisivuille, josta sen pystyi lataamaan ilmaiseksi viikon ajan (kappaletta ladattiin yhteensä yli kaksi miljoonaa kertaa), kunnes kappale julkaistiin kaupoissa 6. toukokuuta 2008. ”Violet Hill” nousi sekä Britannian singlelistalla että Yhdysvaltojen singlelistoilla sijalle yksi, ja sijoittui myös muualla maailmassa korkealle (sijalle yksi single nousi edellä mainittujen lisäksi myös Alankomaissa, Israelissa ja Luxemburgissa). Kappale oli yhtyeen ensimmäinen Britannian ja Billboard Hot 100 singlelistojen kärjessä. Yhtye aloitti Viva la Vida -kiertueensa ilmaiskonsertissa Lontoon Brixton Academyssä 16. kesäkuuta. Konserttia seurasi kaksi päivää myöhemmin 45-minuuttinen konsertti BBC:n keskuksen ulkopuolella.Viva la Vida or Death and All His Friends nousi Britannian albumilistan kärkeen 15. kesäkuuta 2008, oltuaan myynnissä vain kolme päivää. Albumi oli myynyt tuossa ajassa 302 000 kopiota; BBC kutsui sitä "yhdeksi nopeimmin myydyistä albumeista Britannian historiassa". Kesäkuun loppuun mennessä se oli jo kaikkien aikojen ladatuin albumi. Coldplay voitti Q-lehden palkintogaalassa Lontoossa parhaan albumin palkinnon lokakuussa 2008. He voittivat myös parhaan yhtyeen palkinnon.
Coldplay jatkoi Viva la Vida or Death and All His Friendsin tyylillään seuraavalla EP:llään Prospekt’s March. Prospekt's March julkaistiin joulukuun lopussa 2008.Vuonna 2009 yhtye jakoi keikoillaan ilmaiseksi livealbumiaan LeftRightLeftRightLeft. Levyltä löytyy kappaleita keikkaversioina Viva la Vida or Death and All His Friends sekä Prospekt's March -julkaisuilta. Livealbumi on myös ladattavissa bändin kotisivuilta.
Yhtye lopetti uuden, industrial rockin suuntaan kallistuneen, albuminsa nauhoittamisen vuoden 2011 puolessa välissä. Haastattelussa Martin ja Champion kertoivat albumin sanoituksien teemoina olleen "rakkaus, riippuvuus, pakko-oireinen häiriö, pakeneminen ja työskentely jollekin, josta et pidä".Albumin ensimmäinen single "Every Teardrop Is a Waterfall" julkaistiin 3. kesäkuuta 2011. Yhtye konsertoi useilla suurilla festivaaleilla ennen albumin julkaisua kesällä 2011 ja esitteli niillä singlen lisäksi viisi uutta kappaletta: "Charlie Brown", "Hurts Like Heaven", "Us Against the World", "Princess of China" ja "Major Minus".Albumin nimi, Mylo Xyloto, julkistettiin Coldplayn virallisilla kotisivuilla 2. elokuuta 2011. Samalla kerrottiin albumin julkaistavan 24. lokakuuta 2011. Albumin toinen single, "Paradise" julkaistiin 12. syyskuuta ja 23. syyskuuta Coldplayn Euroopan kiertue tuli myyntiin. Suurin osa konserteista myytiin loppuun sekunneissa.
Mylo Xyloto -kiertueen loputtua alkoi uuden albumin suunnitteleminen. Äänitykset alkoivat vuoden 2013 loppupuolella yhtyeen studiossa The Bakery and The Beehive Pohjois-Lontoossa. Martinille albumi edustaa "matkaa oppia ehdotonta rakkautta". Albumin ideana oli hänelle ajatus: "Kuinka annat menneisyydessä itsellesi tapahtuneiden asioiden – haamusi – vaikuttaa nyt ja tulevaisuudessa?
"Ensimakua uudesta elektronisemmasta albumista antoi Bon Iveriin verrattu single "Midnight", joka julkaistiin 26. helmikuuta 2014. Varsinainen ensimmäinen single "Magic" julkaistiin 3. maaliskuuta 2014. Aviciin tuottama single "A Sky Full of Stars" julkaistiin 2. toukokuuta 2014. Martin paljasti inspiroituneensa Katy Perryn musiikista, mikä innosti häntä kyseisen kappaleen tekovaiheessa. Albumin julkaisun jälkeen julkaistiin vielä singlet "True Love" ja "Ink".
Albumia myytiin Iso-Britanniassa sen avajaisviikolla 168 000 kappaletta ja heinäkuussa sitä oli myyty yli kaksi miljoonaa kappaletta ympäri maailmaa. Albumi oli maailmanlaajuisesti neljänneksi myydyin albumi ja sitä myytiin yli kolme miljoonaa kappaletta vuonna 2014.
Coldplay on musiikkityyliltään vaihtoehtorockia, ja yhtyeen varhaista tuotantoa on verrattu Radioheadiin, Jeff Buckleyyn, U2:een, Travisiin ja Oasikseen. Yhtye itse kutsuu musiikkityyliään MySpace-sivuillaan ”erittäin raskaaksi pehmorockiksi”. Yhtyeen musiikki heijastelee jäsenien tunteita.Esikoisalbumin, Parachutesin, jälkeen Coldplay haki vaikutteita muista lähteistä. A Rush of Blood to the Headilla vaikutteina toimivat Echo and the Bunnymen, Kate Bush ja George Harrison; albumilla X&Y inspiraatiota haettiin Johnny Cashista ja Kraftwerkista. Viva la Vidan aikana yhtye kuunteli Bluria, Arcade Fireä ja My Bloody Valentinea.Coldplayn ensimmäinen albumi oli melodista poppia, jossa oli mukana särökitaroita. Sitä kutsuttiin ”ihastuttavan tummaksi ja artistisesti karkeaksi”. Toisen albumin, A Rush of Blood to the Headin, arvostelussa kerrottiin kappaleiden sisältävän ”reheviä melodioita ja sydänsurua” ja että yhtyeellä oli uutta itseluottamusta. X&Y:n musiikin on taas sanottu olevan ”Martinin epäilyjen, pelkojen, toivojen ja rakkauden märehdintää”.
Vaikka Coldplay on suosittu ympäri maailmaa, yhtye on yhä suojeleva musiikkiaan kohtaan, eikä ole antanut sitä käytettäviksi kaikkiin mainoksiin. Coldplay onkin kieltänyt musiikkinsa käyttämisen Gatoraden, Diet Coken ja Gapin mainoksissa. Yhtiöt halusivat käyttää kampanjoissaan kappaleita ”Yellow”, ”Trouble” ja ”Don’t Panic”. Laulaja Chris Martinin mukaan: "Me emme pystyisi elämään itsemme kanssa, jos myisimme kappaleiden merkityksen niin." Coldplay tukee Amnesty Internationalia. Chris Martin tukee Oxfamin Make Trade Fair -kampanjaa, ja häntä pidetäänkin yhtenä reilun kaupan näkyvimmistä kannattajista. Martin on ollut mukana Oxfamin matkoilla, hän on ollut mukana Oxfamin mainoskampanjassa ja pitää "Make Trade Fair" -hikinauhaa julkisesti kädessään, esimerkiksi yhtyeen konserteissa. Yhtye on kuvannut Make Poverty History -hyväntekeväisyysvideon, jossa he naputtelevat sormiaan.
Coldplay sai huomiota alkuaikoinaan sillä, että yhtye kertoi antavansa 10 % yhtyeen tuotosta hyväntekeväisyyteen. Basisti Guy Berryman sanoi: "Voit saada ihmiset tiedostamaan ongelmat. Se ei vaadi meiltä paljoa, mutta jos se voi auttaa ihmisiä, haluamme tehdä sen." Yhtyeen kotisivuilla kerrotaan, että kaikki lahjat, jotka heille lahjoitetaan, välitetään eteenpäin hyväntekeväisyyteen. Martin vastusti Irakin sotaa ja hän kannatti demokraattien ehdokasta John Kerryä Yhdysvaltojen presidentinvaaleissa vuonna 2004.
Roach, Martin: Coldplay: Nobody Said it was Easy.    Omnibus Press, 2003. ISBN 0711998108.  Teoksen verkkoversio.  (englanniksi)
Spivack, Gary: Coldplay: Look at the Stars.    MTV, 2004. ISBN 0743491963.    (englanniksi)
 Kuvia tai muita tiedostoja aiheesta Coldplay Wikimedia CommonsissaColdplayn viralliset sivut (englanniksi)

Comanchet eli komanssit ovat Pohjois-Amerikan alkuperäiskansa, jonka historialliseen asuinalueeseen kuuluvat itäinen New Mexico, eteläinen Colorado, eteläinen Kansas, koko Oklahoma sekä suuri osa Texasia. Aikoinaan comancheheimon suuruus saattoi olla jopa noin 20 000 henkeä. Nykyään heitä arvioidaan olevan noin 10 000, joista noin puolet asuu Oklahomassa ja loput New Mexicon, Texasin ja Kalifornian osavaltioissa.
Comanchet kuuluivat atsteekkien kielikuntaan. Nimen comanche alkuperästä on useita teorioita. Niistä kenties laajimmin hyväksytyn mukaan sana juontaa juurensa espanjankielisestä sanasta komantcia, joka on laina ute-intiaanien nimityksestä kansalle. On esitetty myös ute-intiaanien sanaa "koh-mats". Tämä nimi käännetään usein "vihollisiksi" tai "muukalaisiksi". Toisen teorian mukaan nimi tulee espanjankielisistä sanoista camino ancho, leveä polku. Comanchet itse kutsuivat itseään nimellä "nemene" tai numunuu, joka merkitsee kansaa.
Comanchet eriytyivät omaksi ryhmäkseen hiukan ennen vuotta 1700, jolloin he erkanivat Wyomingissa eläneistä shoshoneista. Heimosta tuli hevoskansa, mikä mahdollisti paremman liikkuvuuden hyvien metsästysmaiden etsinnässä. Samalla  comanchet kehittyivät tasankojen parhaiksi ratsastajiksi, ja 1700-luvun alussa he suunnistivat kohti etelää ja valloittivat preeriat melko laajoilla alueilla niin, että etelärajana oli Arkansas. Comanchien lukumäärä kasvoi puhveleiden runsauden, shoshonisiirtolaisten ja muilta heimoilta kaapattujen naisten ja lasten ansiosta. He eivät kuitenkaan koskaan olleet kovin yhtenäinen kansa, vaan muodostivat useita itsenäisiä ryhmiä, jotka kuitenkin yhteisen kielen ja samanlaisen kulttuurin ohella säilyttivät myös keskinäiset suhteensa.Ratsastuskulttuurin mukana tulleet muut heimot sekä New Mexicoon juurtunut espanjalaisasutus saivat comanchet huomaamaan, että levittäytyminen eteläisille tasangoille vaati liittolaisten tukea. Kalliovuorilla ja niiden reunamilla asuvat utet solmivat runsaat kaksi vuosikymmentä kestäneen liiton comanchien kanssa. Utet, joille New Mexicon rajaseudut olivat tuttuja, jakoivat tietonsa espanjalaisten politiikasta ja tavoista uusille liittolaisilleen. Comanchet hyödynsivät kuulemansa ja alkoivat rakentaa kestävää pohjaa tulevalle valtakaudelleen. Comanchet saavuttivat sotilaalliset ja taloudellisen mahtiasemansa, jonka he pystyivät pitämään pitkälle seuraavaan vuosisataan saakka, tekemällä ryöstöretkiä Uuteen-Espanjaan, käyttämällä tehokeinoina niin fyysistä uhkaa kuin diplomatiaakin ja harjoittamalla kaupankäyntiä.Comanchet ja utet erikoistuivat orjakauppaan. Naapuriheimojen kylistä siepatut vangit olivat pääosassa siinä ihmisliikenteessä, joka kymmenien vuosien ajan virtasi Nex Mexicon orjamarkkinoille. Kaupan mukana tulleet apachet, navajot ja pawneet muodostivat New Mexicon alkuperäisten pueblo-intiaanien kanssa sen orjatyövoiman ytimen, joka työskenteli espanjalaisten pelloilla ja kaivoksissa ja joita lähetettiin Kuuban tupakkafarmeille. Kaupankäynti johti orjien ylitarjontaan.Kaupankäynnin ohessa comanchet pyrkivät ylläpitämään kauhun tasapainoa espanjalaisten kyliin tekemillään säännöllisillä ryöstöretkillä. 1740-luvulla New Mexicosta lähetetyt rangaistusretkikunnat alkoivat iskeä takaisin. Myös pawneet kostivat comanchien aiemmat ryöstöretket kyliinsä päästämällä irti suuret määrät näiden hevosia. Tämä muutaman vuoden kestänyt aikakausi oli comanchien huonoin kolmesta eri suunnasta kasvavan uhan enteillessä heidän valtakautensa romahtamista. Missouri- ja Arkansasjokien välisen pitkäheinäisen preerian asukkaat osaget yrittivät työntyä idästä comanchien maille saadakseen biisoninnahkoja ja orjia ranskalaisille kauppakumppaneilleen.
Monien sotilaallisten kriisitilanteiden ympäröimät comanchet joutuivat käyttämään suuret määrät neuvottelutaitoaan ja diplomatiaa päästäkseen rauhanomaisiin ratkaisuihin eri kansakuntien kanssa. He laajensivat kauppaverkostoaan liittoutumalla Texasin wichitojen kanssa. Uusi-Ranska lähestyi comancheja antamalla näille lahjoja ja myymällä musketteja. Ranskalaisten pohjimmaisena tarkoituksena oli kääntää comanchien ryhmät yhtenäiseen sotaan Uutta-Espanjaa vastaan. Comanchet vastaavasti yrittivät järjestää suursotaa Espanjan ja Ranskan siirtokuntien välille. Jos ranskalaiset osoittivat uhkaavaa käytöstä comanchien suuntaan, nämä käyttivät diplomatiaa vihjailemalla hyvistä suhteistaan espanjalaisiin.Arkansasjoen eteläpuolella apacheihin kuuluneet lipanit ja jicarillat joutuivat vetäytymään etelään ja länteen pois comanchien tieltä. Montanasta saapuneet kiowat ja kiowa-apachet kävivät 1700-luvun lopulla vuosikaudet sotaa comancheja vastaan pyrkiessään valtaamaan elintilaa Pohjois-Texasista. Vuosisadan loppuun mennessä nämä kolme kansaa muodostivat pitävän liiton keskenään. Comanchet hyötyivät kiowien mukana tulleista suurista hevoslaumoista, ja kiowat puolestaan osasivat arvostaa lämpimämpää ilmastoa ja rehevämpiä laidunmaita. Kiowat ja kiowa-apachet puolustivat comancherian itäisiä ja läntisiä rajoja osagien ja utien hyökkäyksiltä ja välittivät comanchien kauppatavaraa Pohjois-Dakotaan mandanien ja hidatsojen kyliin. Vuosisatojen vaihteesta eteenpäin cheyennet ja arapahot tekivät yhä enemmän ryöstöretkiä Kansasiin ja Texasiin, ja heidän suurin kiinnostuksensa kohdistui comanchien suuriin hevoslaumoihin.
Kun Yhdysvallat vuonna 1803 osti Ranskalta Louisianan territorion (Mississipin lännenpuoleiset alueet), oli comanchien nimi monille lähes tuntematon. Varhaiset amerikkalaiset tutkimusmatkaajat ja turkiskauppiaat tunsivat kyllä heidät, mutta eivät comancheina vaan useilla muilla nimillä, kuten Ietan ja Padouca. Jälkimmäinen nimi, joka tuli joko siouxien tai pawneiden kielestä, oli yleisesti käytössä 1700-luvulla Nebraskan ja Kansasin tasangoilla. Kaupan seuraksena osa comancheriasta siirtyi Yhdysvaltojen omistukseen. Yhdysvaltalaisten kiinnostus suuntautui kuitenkin turkiskaupan keskukseen St. Louisiin, ja eteläiset tasangot houkuttelivat vain yksittäisiä kauppiaita.Kun Santa Festä kehittyi 1820-luvulla tärkeä kauppapaikka yhdysvaltalaisten ja meksikolaisten välillä, pyrkivät comanchet sulkemaan reitin sieltä St. Louisiin. Yhdysvaltojen edustajat sopivat monista kauppakulkuoikeuksista comanchien ja heidän naapuriensa kesken, mutta sopimukset osoittautuivat arvottomiksi, sillä osa alueen intiaaneista kävi toistuvasti karavaanien kimppuun.
Comanchet onnistuivat säilyttämään riippumattomuutensa ja jopa laajentamaan alueitaan. 1800-luvun puolivälin lähestyessä heidän sotilaallinen ja taloudellinen mahtiasemansa alkoi horjua. Kultalöydöt Kaliforniassa saivat aikaan ennennäkemättömän maahanmuuttajien tungoksen. Vuonna 1849 tuhansia maahanmuuttajia matkusti loputtomina karavaaneina comanchien parhaiden metsästysmaiden halki. Perhekuntia kaikkialta maailmasta, köyhiä slummien asukkaita, onnenonkijoita ja rajaseutujen maanviljelijöitä kulki halki eteläisten tasankojen kohti Kalifornian kultamaita. Matkalaisilla oli hygieniasta vain alkeelliset tiedot, ja heidän mukanaan tuli vanhasta maailmasta tauteja, joita he levittivät tasangoille jättämällä jälkeensä saastuneita vesilammikoita, likaisia hylättyjä vaatteita ja huonosti haudattuja ruumiita, joita comanchet joskus kaivoivat esiin. Aasialaisten maahanmuuttajien matkassa tullut kolera levisi laajalti yli eteläisten tasankojen.Comanchet olivat välttyneet liikkuvan elämäntyylinsä ansiosta suuremmilta isorokon aiheuttamilta tuhoilta, toisin kuin monet pohjoisempien tasankojen kansat. He joutuivat kesällä 1849 kasvotusten koleran kanssa. Vahvat comanchesoturit osoittautuivat koleralle herkemmiksi kuin slummien lapset ahtaissa sivilisaatioissa. Perinteiset parannuskeinot, joiden comanchet uskoivat toimineen isorokkoa vastaan, eivät tehonneet uuteen näkymättömään tappajaan, vaan heikensivät uhrin vointia entisestään. Taikauskojen siivittämä kauhu levisi koleran mukana kylästä toiseen tyhjentäen ne hetkessä. Koleraa pakenevat comanchet jättivät jälkeensä tuhansia kuolevia heimotovereitaan. Ryhmät ja suvut hajosivat. Pakenevat comanchet kantoivat taudin mukanaan uusiin kyliin, ja tauti levisi kaikkialle comancheriaan.Koleran mukana tuhkarokko ja isorokko romahduttivat comanchien lukumäärän noin 20 000:sta todennäköisesti muutamaan tuhanteen. Antropologit eivät ole kyenneet selvittämään kuolleiden määriä. Comanchien myötä myös tasankojen suuret biisonilaumat alkoivat 1800-luvun puolivälin jälkeen nopeasti huveta. Syynä tähän oli kohtuuttomaksi kasvanut biisonien metsästys, joka oli lisääntynyt merkittävästi valkoisten tulon jälkeen. Valkoiset olivat huomanneet tasankointiaanien riippuvuuden biisonista ja hyödynsivät tietoaan hävittämällä biisonilaumat lähes sukupuuttoon. Osasyy oli myös rautatie, joka rakennettiin biisonilaumojen vaellusreittien läpi. Kun biisonien vaellus alkoi, valkoiset ampuivat eläimiä junien ikkunoista käyttämättä ruhoa millään tavoin hyväkseen.
Huolestuneet comanchien päälliköt liittoutuivat entisten vihollistensa cheyennien ja arapahojen kanssa valkoisia vastaan. Myöhemmin liittoon otettiin vielä kiowat, koska heillä oli useita suuria sotapäälliköitä, jotka comancheilta puuttuivat. 1860-luvulla comancheita alettiin siirtää reservaatteihin, mutta samalla Etelävaltiot toimittivat heille aseita ja yllyttivät heitä Pohjoisvaltioita vastaan. Sisällissodan päätyttyä comanchet liittolaisineen sotivat Yhdysvaltoja vastaan vielä vuosikausia. Viimeisissä sodissa kwahari-comanchien puoliverinen soturi Quanah johti intiaanien hyökkäyksiä, kunnes eteläisten tasankojen viimeiset taistelut lopulta vuonna 1875 päättyivät Yhdysvaltain voittoon. Myöhemmin Quanah otti käyttöönsä äitinsä sukunimen, ja hänet tunnettiin sittemmin nimellä Quanah Parker. Hän nousi maineikkaaksi comanchien päälliköksi ja oli kyllin järkevä noudattaakseen Yhdysvaltojen asettamia vaatimuksia.Reservaattielämän myötä comancheista kehittyi maanviljelijöitä. Quanah Parker piti kuitenkin kiinni myös comanchien vanhoista uskomuksista ja omasta identiteetistään intiaanina, vaikka hän opetteli valkoisten elämäntavan. Vuonna 1905 Quanah ratsasti presidentti Theodore Rooseveltin virkaanastujaisseremonian paraatissa. Samana vuonna vastavalittu presidentti vieraili Quanahin huvilassa Star Housessa Oklahomassa.
Ensimmäisessä ja toisessa maailmansodassa comanchet palvelivat Yhdysvaltain asevoimien joukoissa muun muassa radio-, puhelin- ja lennätinliikenteen koodipuhujina. Salaisen koodikielin pohjana oli heidän oma kielensä. Saksalaiset olivat murtaneet kaikki aiemmat salakielet mutta eivät kyenneet avaamaan intiaanien koodikieltä. Vuonna 1989 Ranska tunnusti comanchesoturien urheuden ja palkitsi nämä korkeimmin mahdollisin kunniamerkein kiitokseksi siitä, ettei Saksa onnistunut miehittämään Ranskaa.Samana vuonna comanchet aloittivat mittavan projektin taltioidakseen jälkipolville muinaisen historiansa ja kielensä. 40 puhujan kertomana nauhalle kertyi 30 tuntia alkuperäistä murretta ja sukuhistoriaa. Joitakin vuosia myöhemmin kieli elvytettiin, ja useita kieliluokkia organisoitiin alkuperäisten heimon jäsenien johdolla. Vuonna 1994 perustettu comanchien kielen ja kulttuurin säilyttämistä ajava komitea halusi näyttää kaikille epäilijöille, että heimon jäsenet iästä riippumatta pystyvät puhumaan, ymmärtämään ja kirjoittamaan omaa kieltään. Vuotta myöhemmin comanchet hyväksyivät oman kielensä aakkoset ja oikeinkirjoitussysteemin, jonka kehittämisessä toimi aktiivisesti mukana Oklahoman yliopiston kielellinen antropologi Alice Anderton. Sittemmin on julkaistu useita comanchien sanakirjoja sekä muuta vastaavaa materiaalia.Comanchien väkiluku on 2000-luvulla noussut yli 10 000:n. Heistä noin puolet asuu Oklahoman koillisosassa muun populaation asuessa hajallaan ympäri Arizonaa, New Mexicoa ja Kaliforniaa. Comanchien päämaja on Lawtonin kaupungissa Oklahomassa. Monet comanchet omistavat omat maansa ja ovat korkeasti koulutetuissa ammateissa. Heidän puheenjohtajanaan eli päällikköä vastaavassa asemassa toimii kolmivuotiskaudeksi virkaansa äänestetty Michael Burgess. Vuonna 2002 comanchet perustivat oman oppilaitoksen.Comanchet kerääntyvät vuosittain heinäkuussa Waltersiin Oklahomaan viettämään powwow-tapahtumaa ja vaalimaan vanhoja perinteitään.
Laajoilta asuma-alueiltaan comanchet löysivät kaiken, mitä heidän elämäntyylinsä vaati. Ilmanala oli pääosin lämmin ja talvet leutoja. Jokien rannoilta löytyi puustoa, pähkinöitä, marjoja ja hedelmiä, samoin hevosille riittävästi laidunmaata. Kuivien tasankojen halki virtaavissa suurissa joissa, kuten Cimarron-, Pecos-, Brazos- ja Red River -joen, vesi oli usein liian likaista juotavaksi, joten comanchet asuivat yleensä pienempien ja kirkkaampien virtojen äärellä. Pienemmät kylät sijaitsivat usein suojaisissa paikoissa.1700- ja 1800-lukujen taitteessa comanchet yhdistivät valtakuntaansa lähes tuhoutuneet wichitat, jotka hoitivat idän kauppaa ja auttoivat itäisten rajojen vartioimisessa maahanhyökkäysten varalta. Myös jatkuva virta oman yhteiskuntansa hylänneitä ryhmiä ajelehti comancheriaan. Asuinalueensa vapaaehtoisesti jättäneitä apacheja, cherokeita, chickasaweja, delawareja, seminoleja, shawneita ja mustia orjia liittyi monikansalliseksi paisuneeseen comanchien kansakuntaan, joka houkutteli vauraudellaan ja näennäisellä turvallisuudellaan. Comanchien kylät täyttyivät. Vapaaehtoisina comancheriaan tulleet katosivat historiallisen aikakauden tilastoista, mutta yleinen uskomus on, että he luopuivat omasta identiteetistään ja heidät adoptoitiin comanchien sukuihin.Comanchet elivät kartionmuotoisissa tiipiissä. Ne koostuivat katajasta tai männystä valmistetuista riu'uista. Päällys tehtiin yhteen ommelluista puhvelinnahoista. Nahat levitettiin aluksi maahan, ja niistä kaavittiin liha luusta tehdyillä kaapimilla. Sen jälkeen nahat jätettiin aurinkoon kuivumaan. Karvojen kaapimisen jälkeen nahat upotettiin useaksi päiväksi veteen, minkä jälkeen niihin hierottiin eläinten rasvasta, aivoista ja maksasta tehtyä sekoitusta pehmentämään niitä. Suuriksi muodostuneet yhteisleirit, jotka saattoivat yltää joen vartta myötäillen jopa 20 kilometrin pituiseksi, tarjosivat huonosti suojaa. Niiden ainoina vartijoina olivat aina paikalla olleet koirat. Suurin syy leiriytyä yhteen oli inhimillinen tarve korostaa sosiaalista yhteenkuuluvuutta. Tasankojen liikkuvien metsästäjien kylistä comanchien yhteisleirit olivatkin huonoimmin suojattuina alttiimpia ulkopuolisille hyökkäyksille ja kulkutaudeille.
Sotiminen oli tärkeä osa comanchien elämää. He olivat taitavia sotureita ja kehittivät taktiikoita erityisesti hevosen selässä perinteisillä aseilla käytäviin taisteluihin. Varhaisimmat kuvaukset 1700-luvun comancheista ja heidän hevosistaan tulivat dakotoilta. Heidän perimätietonsa mukaan eteläisiltä tasangoilta hyökkäsi suuri joukko pitkin teräspäisin keihäin aseistautuneita sotureita, jotka olivat tehneet hevosilleen nahasta kylki- ja rintasuojukset vihollisen nuolien pysäyttämiseksi.Ennen sotaan lähtöä comanchet järjestivät loimuavan tulen ympärillä suoritetun sotatanssin. Tapahtuma pidettiin yleensä täydenkuun aikaan, ja sen tarkoituksena oli nostattaa soturien verenhimo. Comanchien julmuus on tunnettu tosiasia. Yllätyshyökkäyksissä vihollisten kyliin vanhukset ja pienet lapset surmattiin. Vangiksi saatettiin ottaa suuria määriä vihollisia, mutta heistä kaikki eivät selvinneet sieppaajiensa mukana perille. Joillakin comanchien ryhmistä oli tapana viitoittaa kotimatkaan käytetyn reitin varret vankiensa silvotuilla ruumiilla. Onnistuneen sotaretken jälkeinen paluu kylään oli näyttävä. Soturit heiluttivat toisessa kädessään ottamiaan päänahkoja ja lauloivat voitonlauluja. Suuren osan sotasaaliistaan he hevosia lukuun ottamatta jakoivat kyläläisten kesken. Jos retki päättyi huonosti, ja monia sotureita oli surmattu, miehet palasivat kylään kasvot mustattuina ja hevosten hännät katkaistuina. Naiset ottivat suruun osaa vaikeroimalla. Joskus he viiltelivät rintansa veitsellä tai leikkasivat yhden sormistaan merkiksi syvästä surusta.Vankeina tuodut naiset ja lapset adoptoitiin useimmiten heimoon, ja heistä tuli täysverisiä comancheja. Miespuoliset vangit joutuivat joskus kidutuksen kohteeksi, mutta tutkimusten valossa tämä tapa ei ollut comancheilla niin yleinen kuin apacheilla, cheyenneillä, kiowilla tai siouxeilla, joiden kaikkien maine oli pelottava.
New Mexicoon ja varsinkin Meksikoon kohdistuneilta ryöstöretkiltä tuodut naiset ja lapset aiheuttivat myöhemmin sen, että comancheihin alkoi siirtyä espanjalaista verta. Ainakin yksi tällainen ryöstöretki vei comanchet kiowien mukana niin etelään, että kotiin palanneet soturit kertoivat "pienistä miehistä, jotka eivät puhuneet meille", millä he ilmeisesti tarkoittivat Jukatanin niemimaan trooppisten metsien apinoita. Koska comanchet liikkuivat hevosilla, ryöstöretkien estäminen oli mahdotonta. Yhdysvaltojen armeijakaan ei onnistunut tässä pitkään aikaan. Hevoset ja lihatarvikkeet kulkivat comanchien kautta, ja kun kauppatavara loppui, he tekivät ryöstöretkiään Meksikon pohjoisimpiin osiin, josta saatiin uusia hevosia ja teuraskarjaa. Näin 1700-luvulla alkanut kaupankäynti saatiin jatkumaan pitkälle 1800-luvulle.Comanchet kantoivat sotaista kunniaansa ja yleistä arvostustaan kilvissään, joissa he uskoivat olevan maagista taikavoimaa. Sulin, karhunhampain, hiuksin ja erilaisin geometrisin kuvioin ja symbolein koristellut kilvet olivat omistajalleen hyvin tärkeitä. Soturit tekivät kilpensä itse leikaten karkeasta biisoninnahasta suikaleita, jotka laminoitiin yhteen. Ne suojelivat kantajaansa niin keihäiltä kuin nuoliltakin ja pysäyttivät musketin luodin. Kilpiä ei koskaan viety sisälle tiipiihin, eikä kaikilla naisilla ollut lupaa koskea niihin tai tulla niiden lähelle.
Kyläkunta oli comanchien tärkein yhteiskunnallinen toimintayksikkö. Heillä on laskettu olleen 12–13 vakiintunutta heimoa, jotka olivat rakenteeltaan löyhiä ja joiden ulkopuolella ajelehti joitakin niihin kuulumattomia kyläkuntia. Yhteistunto esti heidän keskinäisten rettelöidensä muuttumisen sodiksi. Suurten sotien uhan alla heimot liittyivät lyhyeksi ajaksi yhteen. Johtajiksi kelpasivat vain miehet, ja tämän vuoksi heimoneuvostoissa ei kuultu naisten mielipiteitä.Vaikka comancheilta puuttuivat monet tasankokulttuurin ominaispiirteet, kuten yhteiset riitit ja klaanit, eikä heimojen keskinäinen yhteistoiminta ollut varhaisten tutkijoiden mukaan kovin kehittynyttä, heistä tuli kuitenkin eteläisten tasankojen pelätyin ja vaikutusvaltaisin intiaanikansa. Tämä vahvuus näkyi parhaimmillaan niin voimakkaana, että kaikki muut lähialueiden heimot joutuivat elämään comanchien ehdoilla. Espanjan ja Ranskan siirtomaavallat olivat taloudellisesti riippuvaisia comanchien kaupankäynnistä. Tämä kertoo siitä, että comanchien eri heimojen sisäinen organisaatio kehittyi 1700-luvun aikana ja kykeni rakentamaan kaupan- ja sodankäyntiin perustuvan strategian, joka toimi myös oman ydinalueen ulkopuolella.Suurin comanchien heimoista oli penateka (hunajansyöjät). Heimo tunkeutui syvälle etelään ja otti haltuunsa Texasin rajalla sijainneet korkeat pöytävuoret ja ylätasangot, jossa kasvoi puustoa. Comancherian pohjoisia osia pitivät hallussaan yamparikat (yap-juuren syöjät), jotka kävivät sotimassa Black Hillsissä Etelä-Dakotassa asti ja tekivät ryöstöretkiä arikarain kyliin Missourin varrella. Muita tärkeitä heimoja olivat nokonit (takaisintulevat), kwaharit (antiloopit) ja kotsotekat (biisoninsyöjät). Nimet olivat harhaanjohtavia, sillä biisoni oli merkittävin ravinnonlähde. Muut nimeltä tunnetut heimot olivat kewatsana, motsai, pagatsu, pohoi, tanima, tehahwit,  yapa ja waaih.
Toisin kuin useimmilla naapureillaan, comancheilla ei ollut jumalia. He pitivät aurinkoa yhtenä voiman lähteistä ja uskoivat erilaisiin henkiin ja voimiin, jotka saattoivat olla sekä armollisia että oikullisia. Nämä uskot eivät kuitenkaan olleet yhteydessä jumaluuteen. Comanchet olivat yksilökeskeisiä, ja heidän uskonnollinen riippuvuutensa vaihteli eri ryhmien ja perheiden sisällä. Vaikka ryhmissä suoritetut yhteiset rituaalit puuttuivat, jokainen comanche kävi mielessään läpi monia uskonnollisia asioita. Heidän salaisia loitsujaan ja henkilökohtaisia uskomuksiaan ja tabujaan kunnioitettiin, eikä niitä jaettu muiden kanssa. Jokainen comanche otti voimansa luonnosta ja opetteli soveltamaan näin saatua voimaa oman elämänsä ja etunsa mukaisesti. Yliluonnollisten voimien olemassaoloon he eivät erityisesti uskoneet. Poikkeuksen tähän teki Suuri voima Puha, joka nuorelle soturille ilmestyi ensimmäisellä kerralla eläimen tai jonkin nimeämättömän olennon hahmossa ja näytteli tärkeää osaa comanchien elämässä. Tämä voima vartioi heidän perheitään ja aseitaan. Puhalle oli oma seura niin miesten kuin naistenkin keskuudessa. Comanchet jakoivat useat kylänsä kiowien ja kiowa-apachien kanssa ja ottivat osaa näiden seremonioihin. He vaihtoivat vuosien aikana keskenään monia tapoja ja uskomuksia. Ensimmäisen kerran comanchien kaikki ryhmät, miehet, naiset ja lapset, kokoontuivat yhdessä viettämään suurta uskonnollista tilaisuutta vuonna 1874. Silloin he pitivät vanhan kulttuurinsa kuolemisen johdosta ainoan aurinkotanssinsa.
Jokaisen comanchetytön suurin unelma oli tulla vaimoksi ja äidiksi ja sitä tietä heimonsa täysivaltaisesti tunnustetuksi jäseneksi. Yhä suuremmaksi kasvavien naispuolisten vankien määrät kuitenkin muuttivat 1800-luvun alussa avioliiton kokonaiskuvaa. Moniavioisuus, joka oli kuulunut aina comanchien perinteisiin, paisui heidän yhteisöissään moninkertaiseksi miesten alkaessa nähdä vaimonsa yhä enemmän palvelijoina. Ensimmäiset vaimot toimivat talouksien pääemäntinä, jotka valvoivat myöhemmin perheeseen tulleiden ja toisarvoisina pidettyjen vaimojen uurastamista. Avioliitosta comanchien kulttuurissa tuli pelkkä miehen tekemä ostos. Monet comanchevanhemmat koettivat naittaa useampia tyttäriään samalle miehelle. Sopimukset tehtiin tyttöjen ollessa varhaisessa teini-iässä. Useimmat comanchemiehet ottivat naispuolisten vankiensa keskuudesta itselleen useita vaimoja, millä he lisäsivät samalla henkilökohtaisten palvelijoidensa määrää. Moniavioisuuden lisääntyminen huononsi asteittain naisen arvostusta comanche-yhteisössä.
Lapset oppivat tarvitsemansa taidot seuraamalla aikuisten esimerkkiä. Heti kävelemään opittuaan comanchetyttö seurasi äitiään leirin päivittäisissä askareissa. Myös äidin sisaret osallistuivat lapsen kasvattamiseen. Tytölle annettiin nahasta tehty nukke, jolle hän itse valmisti vaatteet. Pojat oppivat ratsastamaan hyvin nuorina, ja viiden vuoden ikäisinä poikien oletettiin jo osaavan käsitellä hevosta. Tässä iässä pojalle annettiin pieni jousi ja nuolia. Kun isä oli metsästämässä tai sotaretkellä, poikaa opetti ampumisessa usein hänen isoisänsä, joka kertoi pojalle myös omasta lapsuudestaan sekä comanchien historiasta ja tarustosta. Hieman vanhempina pojat metsästivät lintuja ja muuta pientä riistaa. Heitä rohkaistiin metsästystaitojen opetteluun ja yhteistyöhön.Lapsia ei kuritettu ruumiillisesti, vaan heidät tehtiin tottelevaisiksi vanhoihin legendoihin perustuvilla tarinoilla. Ihmisiä syövä jättiläispöllö, Mu Pitz tai Pia Mupitsi, oli muinainen comanchien paha henki, jonka nimen mainitsemisella pyrittiin estämään lasten pahoja tekoja. Comanchien metsästysmailta löytyneiden jättimäisten luiden uskottiin kuuluneen näille muinaisille pöllöille tai pöllömiehille, ja ne herättivät sekavia pelon ja kunnioituksen tunteita myös aikuisen väestön keskuudessa.Comanchevanhemmat erottivat lapsensa jo nuorina toisistaan estääkseen insestin. Veli ja sisko eivät saaneet jakaa samaa tiipiitä. Pojat alkoivat vältellä tyttölapsia jo varhaisella iällä, ja heimon tabut tehtiin selväksi lapsuuden aikana.Sopivan ikäiset tytöt ja pojat adoptoitiin heimoon sotaretkien yhteydessä. Sääntöjen ja varsinaisten käytäntömallien puuttuessa soturit tekivät omia ratkaisujaan lasten suhteen. Lapseton soturi saattoi ottaa omaan henkilökohtaiseen suojelukseensa viholliselta ryöstettyjä lapsia ja estää näiden joutumisen heimon muiden soturien raakuuksien kohteeksi.
Comanchet olivat metsästäjä-keräilijöitä. Heidän muutettuaan tasangoille ravinnonhankinnan pääpaino siirtyi metsästykseen. Metsästys oli pääasiassa miesten tehtävä. Aikaisemmin ruoan keräämisestä olivat huolehtineet miehet ja naiset yhdessä. Comanchet metsästivät biisoneita, hirviä, mustakarhuja, antilooppeja ja peuroja. Heidän metsästysleirinsä näyttivät avoimilta teurastamoilta.Yleensä kaikki liha paahdettiin tulella tai keitettiin. Keittääkseen kuivattua lihaa ja kasviksia naiset kaivoivat maahan kuopan, jonka he peittivät eläinten nahoilla ja täyttivät vedellä. Veteen pantiin kuumia kiviä, kunnes se kiehui. Myöhemmin comanchet vaihtoivat espanjalaisilta kupari- ja rautakattiloita. Biisoninliha saatettiin maustaa marjoilla, hunajalla ja pähkinöillä. Kalaa tai lintuja he eivät syöneet kuin hätätapauksessa, sillä vanhat perinteiset uskomukset kukoistivat tasangoilla. Koiriin he eivät kajonneet, eivätkä koskaan täysin hyväksyneet liittolaistensa arapahojen, cheyennien ja kiowien päinvastaista käytäntöä. Nähdessään itäisessä Texasissa asuvien tonkawien harrastavan kannibalismia olivat comanchien reaktiot samanlaiset kuin eurooppalaisten.Nälkää nähdessään comanchet saattoivat kuitenkin rikkoa monia tabuja ja syödä lähes mitä tahansa: haisunäätiä, rottia, liskoja, sammakoita, heinäsirkkoja ja jopa omia hevosiaan. Ruoanvalmistuksesta huolehtivat naiset, jotka myös keräsivät luonnosta hedelmiä, siemeniä, pähkinöitä, marjoja ja juuria. Kaupankäynnillä comanchet saivat maissia, kuivattua kurpitsaa ja tupakkaa.Muiden tasankointiaanien tavoin comanchet olivat hyvin vieraanvaraisia ja valmistivat aterian aina, kun vieras saapui kylään. Tämä johti luuloon, jonka mukaan comanchet söisivät yötä päivää. Ruokaa myös uhrattiin Suurelle hengelle hautaamalla se maahan. Comanchelapset söivät pemmikaania, joka oli pääasiassa sotaretkiä varten tarkoitettua maukasta ja ravinteikasta ruokaa. Sitä syötiin vain silloin, kun miehillä ei ollut aikaa metsästää tai muuta ruokaa oli vähän. Luut ja muut ruoantähteet kuopattiin maastoon tiipiiden ympärille. Kun leiri alkoi haista liikaa, he muuttivat.
Comanchien vaatteet olivat yksinkertaisia ja helppokäyttöisiä. Miehet käyttivät nahkavyötä ja lannevaatetta. Vyöhön sidottiin myös suojukset, jotka olivat kuin pitkät lahkeet, jotka ulottuivat alas mokkasiineihin saakka. Niiden tehtävänä oli suojata tasankojen karkealta ruoholta, pensailta ja kylmyydeltä. Mokkasiineissa oli paksusta puhvelinnahasta valmistetut pohjat ja pehmeämmät peurannahkaiset päälliset, jotka voitiin koristella pienin helmin. Miehet eivät käyttäneet ylävartalonsa peittona vaatteita muulloin kuin talvella, jolloin he pitivät lämpimiä puhvelin-, suden-, karhun- tai kojootinnahasta valmistettuja vaatteita ja polvipituisia saappaita. Nuoria poikia ei vaatetettu kesäisin ennen yhdeksättä ikävuottaan.1800-luvulla valkoisten kankaat syrjäyttivät osittain nahan, ja lannevaate alkoi olla kankainen. Miehet alkoivat käyttää löysiä nahkapaitoja sekä valkoisilta saatuja puuvillapaitoja. Nahkapaidat, housut ja mokkasiinit koristeltiin usein helmin muiden tasankokansojen tapaan. Comanchenaiset käyttivät pitkiä peurannahkaisia asuja, joissa oli pitkät ja laajat hihat ja koristeina metallinpaloja ja helmiä. Päinvastoin kuin pojat, comanchetytöt eivät kulkeneet alastomina, vaan heidät puettiin lannevaatteisiin niin pian kuin he kykenivät kävelemään. 12- tai 13-vuotiaina tytöt saivat aikuisten vaatteet.Comanchemiehet olivat ylpeitä hiuksistaan, joita he leikkasivat vain harvoin. Hiuksia myös harjattiin ja rasvattiin ulkonäön parantamiseksi. Tutustuttuaan taskupeiliin ranskalaisten kauppiaiden välityksellä miehet olivat valmiit maksamaan miltei mitä vain saadakseen sellaisen. Miehinen turhamaisuus korostui ja meikkipussia pidettiin käden ulottuvilla kaikissa tilaisuuksissa, joissa tanssittiin tai neuvoteltiin.
Comanchien yhteyttä keskisten tasankojen padoucoihin on tutkittu useiden tiedemiesten voimin. Ranskalaisilta papeilta ja tutkijoilta jääneistä kartoista on löydetty useita merkintöjä padouca-ryhmistä, vanhimmat merkinnät vuodelta 1683. Étienne de Veniard Bourgmont tapasi syksyllä vuonna 1724 padoucoja, joille hän antoi lahjaksi Ranskan lipun ja muita tavaroita. Omaha-intiaanien parissa vuosia asunut antropologi Alice Fletcher kuvaili teoksessaan "Omaha tribe" myös padoucoja, jotka olivat ratsuineen herättäneet aikoinaan kauhua Kansasin muiden heimojen keskuudessa. Omahain perimätiedon mukaan heidän sukulaisensa poncat olivat luulleet ratsastavia padouceja ja näiden hevosia yhdeksi ja samaksi otukseksi, joka edusti jotakin ennestään tuntematonta lajia.Padoucat on yleensä liitetty niin sanottuun Dismal Riverin kulttuuriin, joka 1700-luvulla kukoisti keskisillä tasangoilla. Arkeologit ovat yhä uudelleen ottaneet tämän kulttuurialueen tutkimuskohteekseen. Samalla jotkut tutkijat ovat kyseenalaistaneet padoucain ja comanchien välisen yhteyden ja yrittäneet etsiä todisteita siitä, että Dismal Riverin asukkaat ovat olleet apacheja. Useat espanjalaisten ja ranskalaisten tekemät karttakuvat mainitulta aikakaudelta osoittavat kuitenkin, että padoucat ja apachet asuivat erillään, kun taas mainintaa comancheista ei löydy. Eräs huomioitava näkökohta on se, että pohjoisesta tulleet apachet olisivat olleet keskilännen kulttuurialueen alkuperäisiä padouceja, joiden paikan ja nimen Kalliovuorilta tasangoille laskeutuneet comanchet olisivat ottaneet käyttöönsä. Suurin osa muinaistutkijoista uskoo yhä padoucain olleen comancheja.
1930-luvulla comanchet löydettiin uudelleen 60 vuoden hiljaiselon jälkeen. Kaksi huomattavaa texasilaista historioitsijaa, Walter Prescott Webb ja Rupert N. Richardson, asettivat heidät avainasemaan Suurten tasankojen intiaanikulttuurin tutkimuksissa. Siinä missä vanhat espanjalaiset ja ranskalaiset dokumentit kertoivat comanchien diplomatiasta, kaupankäynnistä, kulttuurista ja politiikasta, nojautuivat Webb ja Richardson 1800-luvun puolivälin amerikkalaisten siirtolaisten ja sotilaiden kertomuksista koostuviin lähteisiin. Comancheista syntyi heidän jäljiltään melkoisen vääristynyt kuva, jota lisäsi ja levitti niin elokuvateollisuus kuin Villin lännen sarjakuvatkin. Comanchien kulttuurista ja heidän paikastaan historiassa tehtiin karikatyyri vailla todenmukaisuutta. Comanchet miellettiin mielipuolisiksi, primitiivisiksi villeiksi, jotka nähtiin lähinnä sotilaallisena esteenä Amerikan uudelleenasutukselle.
Pekka Hämäläinen on tehnyt comancheista väitöskirjan, jonka pohjalta hän on kirjoittanut Yhdysvalloissa palkitun teoksen The Comance Empire (Yale University Press, New Haven, Conn., ISBN 978-0-300-12654-9).
Rani-Henrik Andersson ja Markku Henriksson, Intiaanit: Pohjois-Amerikan alkuperäiskansojen historia, Gaudeamus, 2010
Fehrenbach T.R, "Comanches, The History of The People", Vintage, 2007, ISBN 978-0-099-52055-9
Fletcher-Cunningham, Alice, "Omaha tribe Volume 1", University of Nebraska Press, 1992. ISBN 0803268769
Henriksson, Markku "Alkuperäiset amerikkalaiset" Gummerus, 1986, ISBN 951-662-385-9
Hyde, George E: "Pawnee Indians" University Oklahoma Press 1988. ISBN 9780806120942
Hämäläinen, Pekka "Comanche Empire", Yale University Press, 2008, ISBN 978-0-300-12654-9
Jones, David E. "Native North American Armor, Shield and Fortifications", University of Texas Press, 2004, ISBN 0-292-70209-4
Kavanach W. "The Comanches: a history,1706-1785" University of Nebraska Press, 1999. ISBN 9780803277922
Mayor, Adrianne "Fossil legends of the first Americans", Princeton University Press, 2005. ISBN 0-691-11345-9
Meed, Douglas V. & Smith, Jonathan "Comanche 1800-74", Osprey Publishing Limited, 2003. ISBN 1 84176 587 2
Mooney, James "Calendar History of The Kiowa", Kessinger Publishing, 2010, ISBN 1428647953
Virrankoski, Pentti "Yhdysvaltain ja Kanadan intiaanit", Gummerus, 1994. ISBN 951-717-788-7
Wallace, Ernest & Hoebel, Edward "Lords of The South Plains", University of Oklahoma Press, 1987. ISBN 9780806120409

Come Taste the Band on englantilaisen hard rock -yhtye Deep Purplen albumi vuodelta 1975. Musiikillisesti se edustaa hard rockia, sisältäen vaikutteita myös progressiivisesta rockista, funkista, heavy metalista ja rock and rollista.Levyllä soittaa yhtyeen neljäs kokoonpano, niin sanottu Mark IV. Se on yhtyeen ainoa albumi, jolla soittaa yhdysvaltalainen kitaristi Tommy Bolin. Bolin korvasi vuonna 1975 yhtyeen alkuperäisen kitaristin Ritchie Blackmoren. Ainoat alkuperäisjäsenet albumilla ovat kosketinsoittaja Jon Lord ja rumpali Ian Paice. Laulaja David Coverdale ja basisti-laulaja Glenn Hughes olivat liittyneet yhtyeeseen aiemmin vuonna 1973. Bolinin pahan huumeriippuvuuden vuoksi Come Taste the Band -kiertueen konserttien onnistuminen oli tuolloin yleensä pitkälti kiinni hänen kunnostaan. Myös Hughesin kokaiininkäyttö aiheutti yhtyeelle ongelmia. Albumi jäi Mark IV:n ainoaksi albumiksi, sillä albumin kiertueiden jälkeen Deep Purple hajosi 1976 kahdeksaksi vuodeksi. Myöhemmin samana vuonna Bolin kuoli heroiinin yliannostukseen.
Come Taste the Band menestyi kaupallisesti heikommin kuin aikaisemmat Deep Purple -albumit. Britanniassa albumi oli parhaimmillaan sijalla 19, kun taas Suomessa, jossa yhtye oli nauttinut hyvin suurta suosiota, albumi ei noussut listoille ollenkaan.
Deep Purple perustettiin Englannissa vuonna 1968. Ensimmäiseksi varsinaiseksi kokoonpanoksi vakiintui viisihenkinen miehitys: Ritchie Blackmore (kitara), Rod Evans (laulu), Jon Lord (koskettimet), Ian Paice (rummut) sekä Nick Simper (basso). Yhtyeen kokoonpanot osoittautuivat kuitenkin nopeasti kaikkea muuta kuin pysyviksi. Kokoonpano muuttui jo seuraavana vuonna, jolloin koottiin yhtyeen tunnetuin kokoonpano Mark II, kun bassoon tuli Roger Glover ja laulajaksi Ian Gillan. Välit kuitenkin tulehtuivat nopeasti, ja basisti ja laulaja vaihtuivat uudelleen. Vuonna 1973 aloittaneen kolmannen kokoonpanon uudet jäsenet olivat basisti-laulaja Glenn Hughes ja laulaja David Coverdale. Koska Deep Purplen menestys tuotti valtavasti rahaa, yhtye muutti taloudellisista syistä Yhdysvaltoihin, managerit taas Manner-Eurooppaan.Vaikka kokoonpanon muutokset olivatkin yleisiä, kitaristi Ritchie Blackmoren lähtö oli yhtyeelle tavallista kovempi isku. Deep Purplen kolmannen kokoonpanon toisen ja viimeisen albumin Stormbringerin kiertueen aikoihin hän alkoi menettää motivaationsa yhtyeessä soittamiseen. Stormbringer oli ensimmäinen albumi sitten vuoden 1969 Deep Purple -albumin, jolle Blackmore ei ollut mukana kirjoittamassa kaikkia kappaleita. Samoihin aikoihin Blackmore alkoi suunnitella soolouraa ja äänittämään Deep Purplen lämmittelijän Elfin kanssa materiaalia. Viimeistään vuoden 1975 Euroopan-kiertueella selvisi, ettei Blackmore jatkaisi yhtyeessä. Kiertueen viimeisen, 7. huhtikuuta pidetyn konsertin jälkeen Deep Purplelta puuttui kitaristi. Blackmore jatkoi heavy-linjoilla uuden yhtyeensä Rainbow’n kanssa, kunnes 1980-luvulle tultaessa hän ohjasi yhtyeensä kaupallisempaan suuntaukseen.
Koska Blackmore oli ollut eräs yhtyeen johtohahmoista, monet povasivat Deep Purplen hajoamista. Lord ja Paice olivat valmiita lopettamaan, mutta Coverdale ja Hughes näkivät kitaristin vaihdon tilaisuutena kehittää yhtyeen musiikkia eteenpäin ja saivat ylipuhuttua Lordin ja Paicen jatkamaan. Yhtye matkusti Robert Simonin Pirate Studiolle Hollywoodiin ja aloitti uuden kitaristin etsinnät, jotka venyivät ja kävivät turhauttaviksi. Coverdalen innostuttua Miles Davisin yhtyeen entisen rumpalin Billy Cobhamin Spectrum-albumista hän kiinnostui sillä soittavasta Tommy Bolinista. Coverdale soitti albumin Lordille, ja myös tämän mielestä Bolin oli hyvä vaihtoehto. Bolinia pyydettiin pian tämän jälkeen soittamaan Deep Purplen kanssa.
Bolin oli hyvin epätodennäköinen jäsen brittiläiseen heavy-yhtyeeseen, sillä hän oli yhdysvaltalainen ja työskennellyt enemmän jazz–rock-fuusion parissa. Hän tiesi yhtyeestä hyvin vähän ja oli kuullut siltä vain kappaleet ”Smoke on the Water” ja ”Hush”. Juuri soololevynsä äänitykset aloittanutta Bolinia itseään ei brittiläiseen yhtyeeseen liittyminen juuri kiinnostanut, mutta hän tuli kuitenkin ”jammailemaan” nelikon kanssa. Yhtye vakuuttui Bolinin taidoista ja varsinkin Lord nautti Bolinin kanssa soittamisesta:
»[Bolin] käveli sisään langanlaihana, sulkia vihreiksi, keltaisiksi ja sinisiksi värjätyissä hiuksissaan. Mukana oli tyrmäävän upea hawaijilaistyttö pelkässä virkatussa mekossa. Hän tökkäsi [kitaransa] kiinni neljään satawattiseen Marshall-vahvistimeen. Voin vannoa että se oli yhtä jännittävää kuin soittaminen Ritchie [Blackmore]n kanssa. [...] Ja David [Coverdale] toisteli ”Mitäs minä sanoin, mitäs minä sanoin?”» (Jon Lord)
Myös Bolin innostui yhtyeestä, jonka kanssa ”jammaileminen” sujui erittäin hyvin, ja liittyi siihen. Pian Bolinin liittymisen jälkeen yhtyettä kohtasi tragedia, kun pitkäaikainen roudari Ron Quinton kuoli auto-onnettomuudessa. Tästä ja Bolinin vähäisistä Deep Purple -tiedoista huolimatta harjoitukset sekä yhdessä säveltäminen lähtivät hyvin käyntiin, ja uusi kokoonpano oli innostunut ja motivoitunut. Muut yhtyeen jäsenet tulivat hyvin toimeen Bolinin kanssa, joka oli iloinen ja ulospäinsuuntautunut, toisin kuin vaikeana persoonana pidetty Blackmore. Jopa Blackmore itse piti Bolinia hyvänä valintana seuraajakseen, ja heistä tulikin ystäviä Bolinin Deep Purpleen liittymisen jälkeen. Heidän välinsä kuitenkin rikkoutuivat melko pian Blackmoren syytettyä vaimonsa Bärbel Hardien pettäneen häntä usean miehen kanssa – Bolin oli yksi avioero-oikeudenkäynnin vastaajista, mutta kiisti harrastaneensa seksiä Bärbelin kanssa.Deep Purplen managerit sen sijaan eivät olleet yhtä innoissaan, sillä heissä Bolinin amerikkalaisuus herätti epäilyksiä. Toinen ongelma oli aikataulutus, sillä Bolinin piti äänittää ja promotoida myös tekeillä ollutta sooloalbumiaan – Deep Purplen aikataulut olivat perinteisesti olleet tiukkoja ja työtahti nopea. Sovittiin, että yhtye hellittäisi hieman ja että Bolin voisi näiden taukojen aikana hoitaa soolouraansa.
Ennen Come Taste the Bandin äänityksiä Bolin viimeisteli sooloalbuminsa Teaser. Sekä Glenn Hughesin että Jon Lordin on kerrottu osallistuneen albumin tekoon, vaikka heitä ei mainitakaan albumin tekijätiedoissa. Aiemminkin klassista musiikkia ja rockia yhdistellyt, tuotteliaana muusikkona tunnettu Lord myös sävelsi ja äänitti tauon aikana barokkimusiikkia ja moderneja yhtyesoittimia yhdistelleen Sarabanden. Teosta on pidetty Lordin hienoimpana saavutuksena soolourallaan.kenen mukaan?Come Taste the Band äänitettiin Musicland-studiolla Münchenissä 3. elokuuta – 1. syyskuuta 1975. Suurin osa materiaalista oli ollut valmiina jo ennen Teaserin ja Sarabanden äänityksiä. Kappaleet ovat pääosin Coverdalen ja Bolinin tekemiä. Bolinilla oli paljon ideoita myös uuden albumin teossa, vaikka olikin juuri levyttänyt toisen albumin. Yhtyeen jäsenet antoivat hänen säveltää melko vapaasti, mikä ilahdutti Bolinia. Lisäksi Bolinin ystävä, kokonaan yhtyeen ulkopuolinen Jeff Cook on ollut mukana säveltämässä ”Lady Luckia”. Coverdalen sanoitukset kertovat pääasiassa rakkaudesta ja seksistä. Albumin tuotti Martin Birch yhteistyössä yhtyeen kanssa. Miksauksen viimeistelivät Birch ja Ian Paice.Glenn Hughesin kokaiininkäyttö oli äänityksien aikaan kehittynyt niin pahaksi, että ongelmat huumeiden kanssa haittasivat merkittävästi albumin äänityksiä. Bolin joutuikin soittamaan ”Comin' Home” -kappaleella myös bassoa. Hän laulaa myös lyhyen osuuden ”Dealer”-kappaleella. Äänitysten lopulla Hughes sairastui maksatulehdukseen, joten hän laulaa albumilla huomattavasti vähemmän kuin kahdella edellisellä Deep Purple -albumilla. Hänen ja Coverdalen aiempia albumeita värittänyttä yhteislaulua ei kuulla kuin Come Taste the Bandin viimeisellä kappaleella ”You Keep on Moving”. Äänitysten jälkeen muut jäsenet asettivatkin Hughesin yhtyeessä jatkamisen ehdoksi, että tämä hoitaisi itsensä kuntoon.Bolinin soitto oli erilaista kuin Blackmoren, mikä tuo albumille omaa sävyään.kenen mukaan? Bolin käytti soitossaan runsaasti efektipedaaleja ja muita efektejä ja hyödynsi studion tuomia mahdollisuuksia paljon enemmän kuin Blackmore; albumilla kuullaan esimerkiksi runsaasti päällekkäisiä kitararaitoja. Kosketinsoittaja Jon Lord on suuren osan ajasta albumilla taka-alalla lukuun ottamatta soolojaan ”Love Child” -kappaleessa ja kosketinvetoista ”This Time Aroundia”, jolla hän soittaa kaikkia soittimia. ”This Time Aroundin” B-osan muodostava ”Owed to ’G’” taas on Bolinin soolonumero, joka on nimensä mukaisesti omistettu Deep Purplen aiemmat hitit ”Black Night” ja ”Burn” sävellyksillään inspiroineelle George Gershwinille.Come Taste the Bandin kappaleissa on poikkeuksena aiempiin albumeihin verrattuna myös funkvaikutteita, mutta kuten Coverdale oli jo ennen Bolinin yhtyeeseen liittymistä luvannut, albumi on kuitenkin rockimpi kuin edeltäjänsä Stormbringer, jolla kuullaan runsaasti vaikutteita mustasta musiikista. Kokoonpanon alkuviikkojen harjoitussessioissa ja niissä äänitetyillä demoilla kuultuja ”jammailuja” Come Taste the Bandiltä sen sijaan ei juuri löydy.
Come Taste the Bandin avausraita ”Comin’ Home” yhdistelee Deep Purplen vanhaa ja uutta tyyliä. Kappaleen aloittava Ian Paicen rumpufilli on sama, joka käynnisti yhtyeen edellisen kokoonpanon konsertit. Uutta kappaleeseen tuo taas kitaristi Tommy Bolinin efektitäytteinen soittotyyli, joka eroaa merkittävästi edelliskitaristi Ritchie Blackmoren vastaavasta. Itse kappale edustaa energistä, suoraviivaista rockia. ”Comin’ Homea” seuraa melko samantyylinen ”Lady Luck”. Sen sävellys on Jeff Cookin tekemä, ja Tommy Bolin toi kappaleen mukanaan liittyessään Deep Purpleen. Sinisilmäisestä mustalaiskuningattaresta kertovan sanoituksen on kirjoittanut solisti David Coverdale. Glenn Hughesin laulamaa kitaravoittoista kappaletta, ”Gettin’ Tighter”, on pidetty koko levyn menevimpänäkenen mukaan? ja siinä kuultiin enemmän funk-vaikutteita kuin missään Deep Purplen kappaleessa koskaan aiemmin. ”Gettin’ Tighteriin” verrattuna albumin neljäs kappale ”Dealer” on sävyltään synkkä. Kappaleessa kuullaan myös pari tahtia Tommy Bolinin laulua. A-puolen viimeinen raita on ”I Need Love”, jota on sanottu Come Taste the Bandin ainoaksi täytekappaleeksi.kenen mukaan? David Coverdalen sanoitukset käsittelevät seksiä, mikä aiheena oli jo muodostunut hänen tavaramerkikseen. Kappaleessa on mukana myös naistaustalaulaja.B-puolen aloittaa ”Drifter”, joka oli saatu valmiiksi jo Pirate-studion harjoitusten aikana. Kappale on menevä ja sen kitarariffiä on pidetty onnistuneena.kenen mukaan? Seuraavassa kappaleessa, ”Love Child”, Jon Lordin kosketintyöskentely on merkittävässä osassa. ”This Time Around”, jossa Glenn Hughes laulaa Jon Lordin kosketinpohjan päälle, toimii introna Tommy Bolinin säveltämälle ”Owed to ’G’” -instrumentaalille. G-kirjain oli kunnianosoitus säveltäjä George Gershwinille, jonka sävellyksistä Deep Purplen kuuluisat kappaleet ”Black Night” ja ”Burn” olivat saaneet innoituksensa. Kappaletta on pidetty albumin parhaimpiin kuuluvana.kenen mukaan? Come Taste the Bandin päättää ”You Keep on Moving”, jolla Coverdale ja Hughes esittävät ainoan kerran levyllä yhteislauluaan, joka oli ollut tärkeässä osassa kahdella edellisellä Deep Purple -albumilla. ”You Keep on Moving” julkaistiin myös albumin ainoana singlenä Britanniassa.
Albumi julkaistiin ensimmäisen kerran 10. lokakuuta 1975. Britanniassa albumin julkaisi Deep Purplen oma levy-yhtiö Purple Records, ja Yhdysvalloissa sen julkaisi Warner Bros. Siltä julkaistiin myös kaksi singleä, ”You Keep on Moving” Britanniassa ja ”Gettin’ Tighter” Yhdysvalloissa. Sittemmin albumista on julkaistu useita uusintapainoksia, ensin vinyyleinä ja myöhemmin CD:nä. Lisäksi on julkaistu remasteroituja versioita.Useimmista muista 1970-luvun Deep Purple -albumeista on julkaistu jo 1990-luvulla laajennettuja 25-vuotisuusintapainoksia. Vastaavaa Come Taste the Band -painosta suunniteltiin pitkään, kunnes lopulta vuonna 2010 ilmoitettiin, että albumista julkaistaisiin 35-vuotisjuhlajulkaisu. Ilmoitettua julkaisupäivämäärää lykättiin useasti, kunnes Come Taste the Band – 35th Anniversary Edition julkaistiin lopulta marraskuussa 2010. Se on ilmestynyt sekä kahden CD:n että kahden LP:n pakettina. Ensimmäinen levy sisältää alkuperäisen albumin ja singleversion kappaleesta ”You Keep on Moving” remasteroituna, ja toinen Kevin Shirleyn remixit kappaleista, sekä kaksi uutta kappaletta.
Come Taste the Band ei menestynyt ilmestyessään aiempien Deep Purple -albumien tavoin. Se ei yltänyt missään maassa listojen kärkipäähän, ja yhtyeen kotimaassa Britanniassa sijoitus oli parhaimmillaan 19. Yhdysvalloissa albumi sijoittui sijalle 43. Suomessa aiemmin suositun yhtyeen albumi ei päässyt listoille lainkaan. Albumi olikin kaupallisesti huonoiten menestynyt 1970-luvun Deep Purple -studioalbumi. Tästä huolimatta sen myynti ylitti 60 000 kappaletta jo 1. marraskuuta 1975 ansaiten yhtyeelle hopealevyn.
Heikon kaupallisen menestyksen lisäksi sekä fanit että kriitikot antoivat albumista ristiriitaista palautetta. Rolling Stonen kriitikko Kris Nicholson kuitenkin piti albumista. Hän kehui Bolinia edeltäjäänsä monipuolisemmaksi kitaristiksi ja albumin uusia musiikillisia suuntia oivina aluevaltauksina Deep Purplelle. Nicholsonin mielestä Deep Purple oli Bolinin avulla päässyt eroon aiempien albumien ennalta-arvattavuudesta ja luotti nyt äänenvoimakkuuden sijaan nyansseihin. Toisessa aikalaisarviossa Sounds-lehden Geoff Barton kirjoitti Bolinin tuoneen yhtyeeseen uutta voimaa, minkä seurauksena musiikissa voi pitkästä aikaa aistia soittamisen iloa. Bolinin soitto on letkeää mutta hillittyä, ja yleisvaikutelma on vapaamuotoisempi ja hyväntuulisempi kuin Deep Purplen aiemmilla albumeilla. Bartonin mukaan Come Taste the Band on selvästi keskivertoa parempi rock-levy, mutta hän ei kuitenkaan ole varma, onko se riittävän hyvä takaamaan yhtyeen jatkuvuuden.Myöhemmissä arvosteluissa albumi on saanut pääasiassa myönteistä palautetta, joskin sen yleensä katsotaan olevan yhtyeen kahden edellisen kokoonpanon levytyksiä heikompi. Toimittaja Daniel Bukszpanin kirjoitti vuonna 2003 ”tyylillisesti ehyen ja linjakkaan” albumi olleen ”monien yllätykseksi [Deep Purplen] vahvin levy vuosikausiin”. Allmusicin Alex Henderson taas kehuu Bolinia lahjakkaaksi ja Come Taste the Bandin musiikkia ”ihan hyväksi” ja miellyttäväksi. Kuitenkaan albumi ei kohoa yhtyeen parhaimpien saavutusten joukkoon, eikä sen kappalemateriaalin joukossa ole ainuttakaan suurta klassikkoa. Henderson antaa arvosanaksi kolme ja puoli tähteä viidestä. BBC:n Greg Moffitt kehui vuoden 2010 arvostelussa erityisesti Coverdalen laulua ja Bolinin kitaransoittoa. Hänestä Come Taste the Band edustaa ”piristävää easy listeningiä” ja on ”kaukana katastrofista”, kunhan albumia tarkastelee sen omilla ehdoilla. Yhtyeen huippuaikojen räjähtävä energia on kuitenkin vaihtunut ”harmittomiin pikku kipinöihin”. Sputnikmusicin Jamie Twort kuvailee Come Taste the Bandia aliarvostetuksi albumiksi, joka on vahva esitys sekä kappalemateriaalin että soiton suhteen. Äänimaailmaltaan se eroaa yhtyeen aiemmasta tuotannosta lähinnä Bolinin soittotyylin vuoksi. Albumin parhaat kappaleet ovat kolme ensimmäistä, minkä jälkeen se menettää osan energiastaan; suurin yllätys on kuitenkin B-puolen ”This Time Around”, joka on Deep Purplelle epätyypillinen pianoballadi. Twort antaa arvosanaksi 3,5 pistettä viidestä.Viime vuosien aikana albumi on alkanut saada arvostusta myös Deep Purple -fanien keskuudessa. Deep Purple -historiikin kirjoittanut Heikki Heino kehuu albumia ja toteaa että ”albumin kakkospuoli on [...] yksi Purplen levytysuran onnistuneimmista kokonaisuuksista”. Suomen Deep Purple -yhdistys Perfect Strangers of Finlandin kriitikko Jari Kaikkonen kehuu Come Taste the Bandia peräti yhtyeen parhaaksi. Hän myös sanoo albumin merkittävästi poikkeavan musiikillisesti kaikista muista Deep Purplen albumeista aivan omanlaisella soundillaan.[vanhentunut linkki]Toisaalta kielitieteilijä ja rock-kriitikko George Starostin kritisoi Come Taste the Bandin kappalemateriaalin olevan ”jätettä”. Hänestä Bolin on pätevä muttei läheskään Blackmoren veroinen kitaristi, ja halpahintaiset yritykset jäljitellä tämän soittotyyliä ovat epäonnistuneita. Coverdale taas tekee parhaansa ohjatakseen Deep Purplen pois vahvuusalueeltaan ja kohti mitäänsanomatonta valtavirtaa. Starostin korostaa, ettei itse pidä funkista, mutta arvelee, että Come Taste the Bandista nauttivat vain ”geneerisen funkin” intohimoisimmat harrastajat. Tyylilajin lukemattomista muista edustajista albumi eroaa vain hieman tavanomaista raskaamman äänimaailmansa ansiosta. Starostin pitääkin todennäköisenä, että Deep Purplen ura olisi joka tapauksessa loppunut pian, vaikka Bolinin huumeongelma ei olisikaan vauhdittanut vääjäämätöntä loppua. Hän kuitenkin kehuu Come Taste the Bandin kansikuvaa, joka Deep Purple in Rockin kannen ohella oli yhtyeen siihenastisista mielenkiintoisin.Rumpali Ian Paice on myöhemmin kertonut pitävänsä levystä, vaikkakin myöntää pohtineensa sitä, missä määrin albumi oikeastaan on Deep Purple -albumi. Deep Purplen aiempi laulaja Ian Gillan taas on kertonut albumin funk-vaikutteiden tyrmistyttäneen häntä:
»Mitä tulee Mk IV-kokoonpanoon, kuuntelin heidän Come Taste The Band -levynsä. Mielestäni se ei ollut Purplea. Kokoonpanon keikkailusta minulla ei ole pahaa sanottavaa mutta mielestäni se ei ole lainkaan Deep Purple. Glenn Hughes on luonnostaan taitava muusikko mutta [...] en laske häntä aidoksi Purple-jäseneksi. Mk IV-kokoonpanossa oli taitoa mutta eihän futisjoukkueestakaan välttämättä tule voittajatiimiä pelkästään isolla rahalla.» (Ian Gillan)
Yhtye aloitti harjoittelun tulevaa kiertuetta varten Pirate Studiolla. Sessiot päättyivät epämiellyttävällä tavalla. Ritchie Blackmore kokosi juuri uutta Rainbow-yhtyettään studion toisella puolella. Blackmore halusi vuokrata koko studion, eikä mieli muuttunut, kun studion omistaja Robert Simon kertoi toisen paikallaolijan olevan Deep Purple. Välttääkseen kiusallisen tilanteen Simon keksi niin kovan hinnan, ettei uskonut Blackmoren suostuvan siihen – toisin kuitenkin kävi. Pettyneet Deep Purplen jäsenet suivaantuivat Simonille siinä määrin, että Come Taste the Bandin kansitekstit eivät mainitse Simonia tai tämän studiota lainkaan, vaan kertovat albumin sävelletyn kokonaisuudessaan Münchenissä.Yhtyeessä alkoi syntyä ristiriitoja jo ennen kiertueen alkua, vaikka Hughes tulikin hyvin toimeen Bolinin kanssa ja he ystävystyivät nopeasti. Uusien kappaleiden lisäksi soittolistaan otettiin myös Deep Purplen vanhoja hittejä. Aiemmin taiteellisesta vapaudesta nauttinut Bolin ei ilahtunut, kun häntä pyydettiin soittamaan Deep Purplen vanhemmat kappaleet samalla lailla kuin Blackmore. Tätä ei kuitenkaan kestänyt pitkän aikaa, vaan pian Bolin, osittain Blackmoren kanssa riitaantumisen vuoksi, lopetti välittämästä hänen esimerkistään.
»Voisin katkaista kielen soittaessani "Smoke on the Wateria" tai mitä vain vanhaa biisiä jota esitämme, eikä asialla olisi suurtakaan merkitystä, sillä nämä kappaleet ovat iskostuneet ihmisten takaraivoon niin tiukasti, että he mielessään täyttävät minkä tahansa aukon.» (Tommy Bolin)
Musiikillisia erimielisyyksiä huomattavasti vakavamman ongelman muodosti Bolinin heroiiniriippuvuus, jota hän salaili muulta yhtyeeltä. Bolinin ja Hughesin huumeidenkäyttö oli yhtyeessä uusi ongelma, sillä toisin kuin monet muut aikansa rock-yhtyeet, Deep Purplen jäsenet eivät olleet käyttäneet huumeita, vaikka alkoholinkäyttö olikin ollut runsasta ja välillä holtitonta. Bolinin huumeongelma selvisi muille jäsenille vasta kiertueen jo alettua, sillä kokeneena käyttäjänä hän kykeni salaamaan riippuvuutensa niin kauan kuin heroiinia oli saatavilla. Kiertueen alettua ei enää ollut muuta mahdollisuutta kuin yrittää parantaa Bolinin addiktiota, mutta yritykset epäonnistuivat – Hughesin riippuvuus saatiin sen sijaan jossain määrin hallintaan.
Deep Purple uusi Come Taste the Band -kiertuetta varten konserttiensa rakennetta. Aiemmin pitkät improvisoidut kitara- ja kosketinsoolot olivat liittyneet ainakin löyhästi kappaleiden rakenteisiin, mutta nyt niistä tehtiin erillisiä soolonumeroita. Blackmoren sooloista Bolinin erotti myös efektien käyttö. Suuri osa soitetusta materiaalista koostui uuden levyn kappaleista: jokaista niistä soitettiin jossain vaiheessa kiertuetta livenä. Bolinin yhtyeeseen liittyessä oli sovittu, että myös joitain hänen soolokappaleitaan esitettäisiin kiertueella, joten mukana oli kolme kappaletta Bolinin Teaser-soololevyltä: ”Wild Dogs”, ”Marching Powder” ja ”Homeward Strut”. Bolin lauloi omat kappaleensa itse. Yhtyeen vanhoista kappaleista mukana olivat esimerkiksi Mark III -kokoonpanon ”Burn”, ”Stormbringer” ja ”You Fool No One”, MK II:lta ”Smoke on the Water” ja ”Space Truckin’” sekä encorena esitetty ”Highway Star”.
Koska uuden kokoonpanon saamaa vastaanottoa jännitettiin, kiertue päätettiin aloittaa Kaukoidästä, jossa Mark IV -kokoonpanon keikkakuntoa voitaisiin ”testata”, eikä Euroopassa ja Amerikassa kuultaisi mahdollisista epäonnistumisista. Kiertue alkoi Honolulusta marraskuun toisena 1975. Konserttien taso vaihteli paljon Bolinin kunnosta riippuen. Ensimmäiset keikat Australiassa ja Uudessa-Seelannissa onnistuivat hyvin, ja Bolin saatiin pidettyä erossa huumeista.Kiertueen myötä yhtye matkusti joulukuussa Indonesiaan. Managerit olivat järjestäneet Deep Purplelle yhden konsertin Jakartassa, sillä se oli sopivasti lentomatkan varrella Uudesta-Seelannista Japaniin. Vaikka esiintyminen oli sovittu 7 000 hengen saliin, heidän odotettiinkin soittavan suurella yli sadantuhannen ihmisen stadionilla. Vielä enemmän yhtyeen yllätti paikallisen promoottorin Danny Sabrin toteamus, jonka mukaan yhtyeen täytyisi esiintyä myös seuraavana iltana. Deep Purplen kiertuemanageri Rob Cooksey vaati yhtyeen esiintymisestään saaman palkkion nostoa ja uhkasi Sabria kummankin keikan peruuttamisella ellei sovintoa syntyisi. Neuvottelut aloitettiin kuitenkin vasta ensimmäisen konsertin jo päätyttyä eikä tulosta tullut, koska indonesialaiset poistuivat paikalta.Yksi Deep Purplen henkivartijoista, Patsy Collins, kuoli pudottuaan hotellin kuudennesta kerroksesta hissikuiluun. Poliisi pidätti Cookseyn, Glenn Hughesin ja erään toisen henkivartijan epäiltynä osuudesta kuolemaan – Hughes tosin päästettiin tästä huolimatta soittamaan toiseen konserttiin. Oikeudenkäynti pidettiin jo seuraavana aamuna. Sotilasvirkapukuinen tuomari totesi tapauksen olleen onnettomuus, mutta määräsi silti, etteivät pidätetyt pääsisi lähtemään elleivät lunastaisi passejaan 2 000 dollarilla. Kun yhtye teki lähtöä, he huomasivat lentokoneen renkaan hajonneen. Lentokentän miehistö ei suostunut korjaamaan rengasta, joten yhtyeen roudarien piti korjata kone vuokrattuaan ensin siihen tarvitut työkalut ja koneet 10 000 dollarilla. Yhtyeen jo ennen maahan tuloaan saama 11 000 dollarin suuruinen keikkapalkkio ei läheskään riittänyt kattamaan kaikkia Indonesiassa kertyneitä kuluja.Indonesiassa Deep Purplea oli käynyt katsomassa yhteensä 150 000 ihmistä. Kumpikin konsertti oli kaoottinen. Ensimmäistä oli 35 000 maksaneen fanin lisäksi katsomassa lähes yhtä monta rikkomiensa aitojen läpi tullutta henkeä, vaikka paikalla oli konekiväärein aseistautuneita vartijoita. Toisella keikalla järjestystä piti yllä 6 000 aseistautunutta poliisia. Poliisi myös pahoinpiteli ihmisiä ja päästi poliisikoiransa riehumaan yleisön keskelle. Tapahtumien jälkeen Jon Lord ilmoitti, ettei enää koskaan esiintyisi Indonesiassa.
Indonesiassa Bolinille sattui vielä yksi onnettomuus, kun hän ei kyennyt saamaan haltuunsa kunnollista heroiinia ja joutui käyttämään käsiinsä päätynyttä huonolaatuista ainetta. Tuloksena hänen piikittämänsä käsi meni käyttökelvottomaan kuntoon eikä hän kyennyt soittamaan kunnolla. Bolin selitti muulle yhtyeelle saaneensa hermopinteen käden päällä nukkumisesta, mihin jonkin aikaa uskottiin. Toinen Indonesian-keikka ei Bolinin vamman vuoksi ollut musiikillisesti kovin onnistunut. Ongelmat jatkuivat vielä Japanissakin, ja Bolin joutui käyttämään kitarassaan avointa viritystä voidakseen soittaa edes jotenkin. Jon Lord joutui paikkaamaan Bolinin osuuksia uruillaan. Hieronnan ja akupunktion avulla käsi saatiin takaisin kuntoon, ja viimeinen Japanin-keikka Tokiossa onnistui jo paremmin. Konsertti äänitettiin, ja siitä julkaistiin myöhemmin – yhtyeestä riippumatta – livealbumi Last Concert in Japan, jota kuitenkin yleisesti pidetään epäonnistuneena. Glenn Hughesin mielestä albumia ei olisi ikinä pitänyt julkaista.Vuoden 1976 alkupuolella Deep Purple suuntasi Amerikan-kiertueelle. Yhdysvaltalaisen Bolinin oli helpompi esiintyä kotimaassaan, ja Teaserin Amerikassa saama positiivinen vastaanotto ja hyvä menestys nostivat hänen itsetuntoaan. Kiertue sujuikin suurimmaksi osaksi hyvin. Parikymmentä vuotta myöhemmin julkaistiin Amerikan-kiertueella äänitetty livealbumi On the Wings of a Russian Foxbat. Yhtye teki Amerikassa alle kahden kuukauden sisään yhteensä kolmekymmentä keikkaa. Kova tahti kuitenkin kulutti yhtyettä. Amerikan-kiertueen jälkeen olikin tarkoitus pitää keikkatauko ja jatkaa esiintymisiä vasta kesällä. Managerit kuitenkin järjestivät yhtyeelle viiden keikan kiertueen Britanniaan jo maaliskuuksi. Deep Purple ei ollut esiintynyt kotiyleisölle lähes kahteen vuoteen, ja uusi kiertue ei sujunut odotusten mukaisesti. Bolinin amerikkalaisuus ei miellyttänyt kaikkia brittifaneja, ja yleisö huuteli keikoilla Blackmoren perään. Keikat eivät myöskään olleet aina tasoltaan kovin korkealaatuisia:
»Kuljimme ympäri maailmaa, tuhoten Deep Purplen maineen missä sitten ikinä soitimmekaan.» (Jon Lord vuonna 1995)
Kiertueen loppua kohden yhtyeen sisäiset kemiat alkoivat mennä solmuun, ja keikkojen taso vaihteli Bolinin huumeidenkäytön vuoksi suuresti, vaikka aiemmin keikkojen onnistuminen oli ollut yhtyeelle itsestäänselvyys. Keikkojen laatuun vaikutti negatiivisesti myös yhtyeen itsevarmuutta kolhinut Come Taste the Bandin saama negatiivinen palaute, ja Blackmoren perään huudellut yleisö sai Bolinin menettämään hermonsa. Jäsenillä oli erimielisyyksiä myös yhtyeen musiikillisesta linjasta. Coverdale, Lord ja Paice halusivat pitäytyä perinteisessä tyylissä, kun taas Bolin ja Hughes olivat kiinnostuneempia funkista. Hughes kertoikin haastatteluissa avoimesti halustaan keskittyä enemmän funkiin ja souliin eikä niinkään Deep Purplen tyyppiseen musiikkiin. Samaan aikaan Coverdale kertoi kaavailevansa soololevyä, koska ei pitänyt siitä, että Deep Purplessa laulaessaan hän sai vain ”huutaa”. Lisäksi häntä ärsyttivät Bolinin sekä Hughesin saamat lauluosuudet, sekä pitkät instrumentaaliosuudet ja soolonumerot, joiden aikana hänellä ei laulajana ollut paljoakaan tekemistä.
Kiertueen viimeinen keikka Liverpoolissa 15. maaliskuuta 1976 jäi myös Deep Purplen viimeiseksi lähes kymmeneen vuoteen. Yleisö ei ollut lainkaan tyytyväinen konserttiin, ja Coverdalella oli lavalta poistuessaan kyyneleet silmissä. Hän ilmoitti että jättäisi yhtyeen saman tien, mutta Lord ja Paice vastasivat sen olevan mahdotonta, sillä Deep Purplea ei enää ollut. David Coverdale oli päättänyt erostaan jo aiemmin. Jon Lordin mukaan Bolinin ja Hughesin kanssa työskentely oli käynyt mahdottomaksi. Hänestä Deep Purple oli muuttunut parodiaksi itsestään ja siinä soittaminen alkoi hävettää.Virallista ilmoitusta hajoamisesta ei annettu heti, sillä yhtyeelle ei oltu sovittu mitään tarkkaa jatkosuunnitelmaa. Kesälle oli kaavailtu Euroopan-kiertuetta, mutta se oli siirretty tulevaisuuteen, koska yhtye oli pahasti ylirasittunut. Bolinille ja Hughesille ei asiasta kerrottu heti, ja Bolin ehti jo kertoa haastattelussa odottavansa, että yhtye aloittaisi seuraavan Deep Purple -albumin teon. Hän ja Hughes saivatkin tietää yhtyeen hajoamisesta vasta, kun heinäkuussa annettiin virallinen ilmoitus, jossa kerrottiin yhtyeen haluavan lopettaa huipulla.Jälkikäteen on arveltu, että yhtye ei ehkä olisi hajonnut, jos se olisi toiminut rauhallisemmin. Siten managerit olisivat voineet sopia löysemmistä aikatauluista jatkuvien keikkailujen sijaan, mikä olisi vähentänyt ylirasitusta ja mahdollistanut jäsenien suunnittelemien soololevyjen julkaisemisen. On spekuloitu, että myös Bolinin ja Hughesin huumeongelmat olisi voitu saada järjestettyä. Eräs syy managerien yhtyeelle kasaamiin valtaviin työmääriin oli aiemmin tiiviin yhteyden heidän ja yhtyeen jäsenten välillä katkeaminen, kun managerit olivat jääneet Eurooppaan Deep Purplen siirtyessä työskentelemään Yhdysvaltoihin. Toisaalta managerien haluttomuus järjestää yhtyeelle lomaa oli jo ajanut yhtyeen kuuluisan kakkoskokoonpanon hajoamaan kauan ennen muuttoa Amerikkaan.
Tommy Bolinille oli vuonna 1976 tarjolla yhteistyötä muun muassa Glenn Hughesin kanssa. Hänen toinen sooloalbuminsa Private Eyes julkaistiin 1976, ja se sai positiivisen vastaanoton. Hän kuoli 25-vuotiaana 4. joulukuuta 1976 heroiinin yliannostukseen. David Coverdale teki kaksi soololevyä ja perusti myöhemmin suurta suosiota saavuttaneen hard rock -yhtye Whitesnaken. Glenn Hughes, Jon Lord ja Ian Paice tekivät yhteistyötä useiden muusikoiden ja yhtyeiden kanssa. Sekä Paice että Lord liittyivät myöhemmin Whitesnakeen.Yhtyeen hajoamisenkin jälkeen julkaistiin useita siihen liittyviä albumeja, joihin kuului niin singlekokoelmia, keikkataltiointeja kuin parhaiden kappaleiden ja ennen julkaisemattomien kappaleiden kokoelmatkin. Lisäksi entisten jäsenten yhtyeet pysyivät aktiivisina 1980-luvulle asti. Deep Purple teki comebackin 1984, jolloin kasattiin uudestaan sen kakkoskokoonpano (MK II).
Itse Come Taste the Band -albumin lisäksi Mark IV:n ajoilta on julkaistu monia muitakin äänityksiä:
Days May Come & Days May Go: The California Rehearsals, Volume 1 ja 1420 Beachwood Drive: The California Rehearsals, Volume 2 (molemmat 2000). Pirate Studion demoäänityksiä ensimmäisiltä viikoilta Bolinin kanssa.Albumin kiertueelta on saatavana useita konserttitaltiointeja. Last Concert in Japan oli pitkään näistä ainoa, mutta 1990- ja 2000-luvulla on julkaistu runsaasti arkistomateriaalia sisältäviä livealbumeja:
Last Concert in Japan (1977). Yhtyeen viimeisellä Japanin-konsertilla levyttämää livealbumia pidetään yleensä epäonnistuneena. Mark IV:n ja Bolinin huono maine Deep Purple -fanien joukossa ovat osittain johtuneet tästä julkaisusta. Albumi sisältää lähinnä yhtyeen vanhoja kappaleita, ja on sanottu ettei Bolin ollut parhaimmillaan niitä soittaessaan. Myös hänen kätensä kiukutteli edelleen konsertin aikana. Albumin julkaisi Warner Brothers yhtyeen tahdosta riippumatta.This Time Around – Live in Tokyo (2CD, 2001) sisältää saman konsertin kuin Last Concert in Japan, mutta kokonaisuudessaan ja leikkaamattomana.Live in California Feb 1976: On the Wings of a Russian Foxbat (2CD, 1995). Tätä albumia ja This Time Aroundia on usein pidetty ansioituneempina kuin Last Concert in Japania ja ne ovatkin parantaneet Bolinin mainetta Purple-fanien keskuudessa.Deep Purple in Concert (2CD, 1995). King Biscuit -levy-yhtiön julkaisema livealbumi vuoden 1976 Amerikan kiertueelta. Albumia ei pidä sekoittaa toiseen samannimiseen taltiointiin vuodelta 1980, jonka julkaisi EMIn Harvest Records. Vuoden 1995 Deep Purple in Concert on materiaaliltaan lähes identtinen On the Wings of a Russian Foxbatin kanssa.Kiertueelta on julkaistu myös useita bootlegejä. Saatavilla on esimerkiksi Mark IV:n kaikkein viimeinen konsertti Liverpoolissa.
Bloom, Jerry: Musta ritari Ritchie Blackmore.  Suomentanut Yasir Gaily. Helsinki: Like Kustannus, 2009. ISBN 978-952-01-0142-8.    
Chris Charlesworth: Deep Purple: The Illustrated Biography.    Omnibus Press, 1983. ISBN 0-7119-0174-0.    (englanniksi) (Kirjassa ei ole sivunumeroita, joten tässä artikkelissa viitataan ajankohtaan, jota sillä hetkellä käsitellään [esimerkiksi April 1976 = vuoden 1976 huhtikuuta käsittelevä kappale]. Nämä viitteet on merkitty englanniksi, sillä kirjan sivujen ulkoreunaan on aina merkitty senhetkinen ajankohta, ja alkukielenä on englanti.)
Jan M. Ekblad (toim.): Deep Purple – syvän purppuran vuodet 1967–2004. Sisältää Deep Purplen historiikin, yhtyeeseen liittyviä arvosteluja, fanitarinoita sekä diskografian. Useita kirjoittajia (suurimman osan tekstistä on kirjoittanut historiikin laatinut Heikki Heino, jonka tekstiin tässä artikkelissa pääasiassa viitataan).  Tampere: Pop-kirjat, 2004. ISBN 952-5546-02-0.    (suomeksi)
Matthew Kean: Mark IV:n lyhyt historiikki, löytyy Deep Purplen This Time Around - Live in Tokyo -albumin kansilehtisestä. Purple Records, vuoden 2007 uusintapainos (alun p. 2001).
Indonesian Nightmare Strikes Deep Purple. Rolling Stonen artikkeli joka sisältää tarkemman kuvauksen yhtyeen vaiheista Indonesiassa.
Deep Purple Mark 4 History. Lyhyt artikkeli Deep Purplen neloskokoonpanosta yhtyeen fanisivulla.
Comeniuksen vala on opetusalalle laadittu eettinen ohjeistus. Vala korostaa muun muassa, että opettajan tulee aina pyrkiä toimimaan tasapuolisesti ja oikeudenmukaisesti, ja opiskelijoiden pitää saada itse muodostaa katsomukselliset ja poliittiset näkemyksensä. 
Comeniuksen valan voi rinnastaa lääkäreiden Hippokrateen valaan. Valan vannominen on vapaaehtoista eikä se sido juridisesti. 
Comeniuksen valan on laatinut Opetusalan eettinen neuvottelukunta. Se julkistettiin ja vannottiin ensimmäinen kerran Educa-messuilla Helsingin Messukeskuksessa 28. tammikuuta 2017.
Vala on tarkoitettu kaikille opettajille varhaiskasvatuksesta aikuiskoulutukseen. Eettinen neuvottelukunta toivoo, että valan vannomisesta tulee traditio opettajaksi valmistumisen yhteydessä. Myös Opetusalan Ammattijärjestö OAJ:n alueyhdistykset sekä Finlands Svenska Lärarförbund FSL järjestävät mahdollisuuden valan vannomiseen vuosittain niille opettajille, jotka eivät ole sitä vannoneet. Lukemiskäytännöksi suositellaan sitä, että esilukija lukee koko tekstin ja sen jälkeen vannojat toteavat: ”Minä vannon.” 

Contender – Haastaja (The Contender) oli yhdysvaltalainen tositelevisiosarja. Sarjassa 16 nyrkkeilijää tavoittelee miljoonan dollarin palkintoa. Sarjan osanottajat pääsevät Sylvester Stallonen ja viisinkertaisen nyrkkeilyn maailmanmestarin Sugar Ray Leonardin treenattaviksi. Osallistujat jaetaan sarjan alussa kahteen ryhmään, siniseen ja kultaiseen joukkueeseen. Tavallisen jakson alussa joukkueet kilpailevat siitä, kumpi saa valita osapuolet jakson lopuksi käytävään otteluun, jonka hävinnyt nyrkkeilijä putoaa kilpailusta. Ohjelman voittaja palkittiin miljoonalla Yhdysvaltain dollarilla.
Ensimmäisellä viikolla Länsi voitti haastekilpailun ja sai valita ottelijat. Alfonso Gomez halusi haastaa Peter Manfredon, joka oli yksi kilpailun kovimpia kilpailijoita. Kovinkaan moni ei uskonut Gomezin voittoon, mutta kehässä Gomez näytti mistä hänet on tehty ja voitti Manfredon ylivoimaisesti.
Toisella viikolla Länsi voitti taas haastekilpailun ja sai valita ottelijat. Jesse Brinkley päätti haastaa Idän toiseksi kovimman ottelijan eli Jonathan Reidin. Melko tiukan ottelun jälkeen Jesse Brinkley voitti ottelun. Näin Lännellä oli jo 2 voittoa kahdesta kovasta ottelijasta.
Kolmannella viikolla Idän Ahmed "Babyface" Khaddour ja Lännen Ishe Smith riitautuivat ja päättivät ottaa kehässä yhteen. Lupaukset pidettiin, ja heidät nähtiin kehässä. Loppujen lopuksi Ishe Smith oli hiukan parempi ja hankki Lännelle kolmannen voiton.
Jeff Fraza joutui jättämään kilpailun kesken. Ottelijat saivat äänestää kenet ottaisivat jo pudonneista takaisin. Takaisin tuli entinen maailmanlistan kolmas, Peter Manfredo. Haastekisassa Itä voitti ensimmäistä kertaa ja sai valita ottelijat. Najai Turpin päätti haastaa Sergio "Latinokäärme" Moran. Viiden erän ottelussa Mora oli aivan ylivoimainen ja vei voiton taas Lännelle.
Viidennellä viikolla Länsi jatkoi taas ylivoimaista kulkuaan voittamalla haastekilpailun. Takaisin tullut Peter Manfredo sai näyttää kykynsä, kun Miguel Espino haastoi hänet. Vaimonsa kannustuksesta Manfredo sai koottua itsensä ottelun viimeisessä erässä ja niin pudotti Espinon jatkosta.
Idän voitettua ensimmäistä kertaa kehässä ei paljoakaan auttanut kuudennella viikolla. Länsi voitti taas haastekilpailun ja sai valita ottelijat. Anthony Bonsante otti vastaansa Brent Cooperin. Anthony näytti että hänessä riittää puhtia ja voitti tyrmäyksellä Cooperin.
Seitsemmännen haastekilpailun voitti taas Länsi ja sai valita ottelijat. Tarick Salmaci halusi otella kilpailun nuorinta osallistujaa Juan de la Rosaa vastaan ja haastoikin hänet. Nuori Juan de la Rosa voitti ottelun ylivoimaisesti. Hän sai kuitenkin vammoja ja päätti olla enää jatkamatta kilpailussa.
Ensimmäisen kierroksen viimeisessä ottelussa ovat vastakkain Jimmy Lange ja Joey Gilbert. Vaikka Joeylla on jalassa vamma hän voitti ottelun yksimielisellä päätöksellä. Kaikki seitsemän ottelijaa lennätettiin Las Vegasiin, jossa Sergio voitti arvonnassa itselleensä uuden auton. Ottelijat tarvitsivat Juan De La Rosan tilalle uuden ottelijan.
Neljällä äänellä Ahmed "Baby Face" Kaddour valittiin takaisin. Kotiin palattua Jessen ja Ishen välille syntyy riitaa ja Jesse uhkaa haastavansa Ishen saman tien. Toinen kierros alkaa. Toisen kierroksen haasteet ovat yksittäiset. Jesse voittaa ensimmäisen haasteen ja valitsee seuraavaan otteluun ottelijoiksi Ishen ja Sergion. Tasaisen ottelun jälkeen Sergio voittaa yksimielisesti.
Haastajat juhlivat Ishen lähtöä ja valmistautuvat seuraavaan haasteeseen. Toisessa haasteessa jokaisen ottelijan on toimittava vetojuhtana hevoskärryssä istuvalle perheenjäsenelle. Karsintakierroksen kolme parasta ovat Jesse,Joey ja Peter. Lopullisessa haasteessa Joey pysähtyy maalilinjalle ja antaa Peterin voittaa kisan,auton ja päätösvallan. Anthonyn jalka vauriotuu karsintakierroksella,ja hän on huolissaan jatkosta. Peter valitsee ottelijoiksi Ahmedin ja Alfonson. Voittaja on yksimielisellä päätöksellä Alfonso Gomez.
Alfonson voitettua ottelun,Haastajat valmistautuvat kolmanteen haasteeseen. Jesse voittaa haasteen,mutta satuttaa jalkansa. Hän järjestää ottelun Peterin ja Joeyn välille. Ottelu on todella tasainen,joka päättyy Joeyn loukkaantumiseen. Peter voittaa ottelun jaetulla päätösellä.
Toisen kierroksen viimeisessä ottelussa vastakkain ovat Jesse Brinkley ja Anthony Bonsante. Anthony käy ottelun aikana Jessen kimppuun aggressiivisesti usemmankin kerran. Jesse näyttää häviävän ottelun,mutta lopulta osuu Anthonya leukaan,joka tyrmää hänet.
Semi-finaalien ensimmäisessä ottelussa vastakkain  ovat Peter ja Alfonso. Uusintaottelu päättyy lopulta Peterin voittoon yksimielisellä päätöksellä.
Peter ja Sergion valmistautuessa finaaliotteluun,Jesse ja Alfonso ottelevat kolmannesta sijasta ja uudesta autosta. Ottelun voittaa Alfonso. Finaaliottelun on todella tasainen mutta voittajaksi kruunataan lopulta Sergio Mora.
14. helmikuuta 2005 Najai "Nitro" Turpin riisti itseltään henkensä. Najain suurin unelma oli taata tyttärensä Anyan taloudellinen elämä, joten Sugar Ray ja Haastaja kokosivat rahankeräyksen johon kuka tahansa sai lähettää rahaa, jotta Najain unelma tyttärensä toimeentulon turvaamisesta tulisi toteen.

Corey King Beaulieu (s. 22. marraskuuta 1983 Brunswick, Maine, Yhdysvallat) on yhdysvaltalainen kitaristi, joka soittaa metalliyhtyeessä Trivium. Beaulieu aloitti kitaransoiton 14-vuotiaana, ja hänen suurimpia musikaalisia vaikutteita ovat olleet Metallica, Megadeth, Pantera ja Iron Maiden. Yksi ensimmäisistä häneen vaikuttaneista rock-yhtyeistä oli Guns N’ Roses. Triviumin lisäksi Beaulieu on esiintynyt Roadrunner Recordsin (Triviumin levy-yhtiö) kokoamalla Roadrunner United: The All Star Sessions -albumilla, jolla hän soittaa toista kitaraa King Diamondin laulamassa kappaleessa In the Fire. Hänen esikuviinsa kuuluu muun muassa Megadethissä soittanut Marty Friedman.
Beaulieu liittyi Triviumiin vuonna 2003 ja soitti yhtyeen toisella albumilla Ascendancy. Ensimmäinen kappale, jonka säveltämisessä hän oli mukana, on albumin 7. raita Like Light to the Flies. Beaulieun bändiin liittymisen jälkeen Triviumin suosio on kasvanut tasaisesti, joka näkyy muun muassa yhtyeen tyylisuunnalta hieman uudenlaisen Trivium-albumin The Crusaden (2006) hyvässä menestyksessä.
Beaulieu toimii yhtyeen toisena kitaristina, soittaen sooloja, kuten myös kitaristiparinsa Matt Heafy, joka on yhtyeen laulaja ja huomattavin laulujen kirjoittaja. Beaulieu on myös yhtyeen taustalaulaja keikoilla, hoitaen lähinnä karjumisosuudet taustalaulusta.
Beaulieu on uransa aikana käyttänyt Jacksonin, Ibanezin, B.C. Richin ja edesmenneen Pantera-kitaristi Dimebag Darrellin puolison Rita Haneyn hänelle lahjoittamaa Deanin Razorback-kitaraa. Tällä hetkellä Beaulieullä on käytössään Jackson Guitarsin hänelle valmistama Signature-kitara.
Beaulieu käyttää Marshallin JCM2000 DSL -kitaranuppeja, sekä Marshallin JCM900BV-kaiutinkaappeja. Lisäksi Beaulieu suosii Marshallin etuvahvistinta JMP-1, BOSSin sekä Ibanezin säröpedaaleita, Jim Dunlopin plektroja, sekä DR:n Dimebag Darrellin signature-kieliä (paksuuksilla 9–46 ja 10–46).

Corvin-negyed on Budapestin metron linjan 3 asema Pestin puolella Unkarin pääkaupungissa Budapestissa. Asema on maanalainen ja se on avattu vuonna 1977. Se tunnettiin aiemmin nimellä Ferenc körút.
Countrymusiikki (usein myös country & western, suomeksi myös kantri) on Yhdysvaltojen eteläosissa syntynyt musiikkityyli, jonka juuret ovat perinteisessä folkmusiikissa, black gospelissa ja bluesissa. Tyypillisiä countryssa käytettäviä soittimia ovat kitara, huuliharppu, dobro, viulu ja steel-kitara. Tunnettuja countryn tyylilajeja ovat esimerkiksi western swing, bluegrass, honky-tonk, nashville-tyyli, bakersfield-tyyli ja outlaw-country. 1970-luvun lopulta alkaen suosioon ovat nousseet myös pop- ja rock-vaikutteita musiikissaan käyttävät countryartistit. Country on nykyään suosituin Yhdysvaltojen radiokanavilla soitettu musiikkityyli.
Countrymusiikin juuret olivat Appalakeilla soitetuissa eurooppalaisperäisissä viulusävelmissä. Countrymusiikki kehittyi hitaasti. Englannista, Ranskasta ja Irlannista saapuneet uudisasukkaat toivat Amerikkaan omat kansanmusiikkiperinteensä, jotka yhdistyivät Amerikassa afrikkalaisten orjien musiikkiperinteisiin, Tin Pan Alley -musiikkiin ja minstrel show -esityksiin. Ensimmäisenä countrylevytyksenä pidetään Fiddlin' John Carsonin kappaletta "The Little Old Log Cabin in the Lane", joka oli myös iso hitti. Radion tulon ja äänitysteknologian kehityksen myötä countrymuusikot pystyivät nauhoittamaan ja myymään musiikkiaan 1920-luvulla, ja tyylin suosio levisi koko maahan. Nimensä countrymusiikki sai vasta 1940-luvulla.
Jimmie Rodgersia on kutsuttu "countryn isäksi". Hänen levytyksensä vuosina 1927–1933 tekivät hänestä countryn ensimmäisen johtavan äänen, ja hänen singlensä "Blue Yodel #1" oli countryn ensimmäinen miljoonan myynyt single. Carter Family aloitti levytysuransa myös 1927, ja se oli countryn ensimmäinen suosittu lauluyhtye. Yhtye jatkoi levyttämistä vaihtuvilla kokoonpanoilla useiden vuosikymmenien ajan.Western swing -tyyli kehittyi Teksasissa ja Keskilännessä 1920-luvun lopulla, ja tyylin suosio oli huipussaan 1940-luvun alussa. Tyylissä yhdistyivät big bandin pirteä puhallinsoundi ja New Orleansin jazz, blues ja dixieland. Rummut tekivät ensiesiintymisensä western swingissä, ja muita sen käyttämiä soittimia olivat saksofoni, piano ja steel-kitara. Tyylin tunnetuimpia edustajia oli Bob Wills.Cowboyt nousivat hyvin suosituiksi viihteessä 1930-luvulla. Countrylaulajat huomasivat tulevansa paremmin hyväksytyiksi Etelän ulkopuolella, kun he pukeuituvat cowboyvaatteisiin, kuten isoon stetsoniin. Tunnettuja cowboymusiikin esittäjiä elokuvissa ja televisiossa olivat Gene Autry, Roy Rogers ja Tex Ritter.Bluegrass on Bill Monroen tunnetuksi tekemä tyyli. Se perustuu vanhaan vuoristoseudun hillbilly-musiikkiin, jonka tausta on Britanniassa ja Länsi-Afrikassa. Monroen yhtyeessä Blue Grass Boys soittaneet Lester Flatt ja Earl Scruggs erkanivat omille menetyksekkäille urilleen 1949.Honky-tonk on countryn tyylilaji, joka tuli tunnetuksi 1941, kun Ernest Tubb julkaisi kappaleensa "Walking the Floor Over You". Hank Williams oli 1940-luvulla toinen tunnettu honky-tonk-laulaja.
Nashvilleläisen radioaseman ylläpitämä elävän musiikin esityspaikka Grand Ole Opry perustettiin vuonna 1925, ja sieltä lähetetyt lauantai-illan konsertit toivat countryn tunnetuksi ja hälvensivät sen junttimaista mainetta. Oprya teki tunnetuksi countryn kuninkaaksikin kutsuttu Roy Acuff, joka esiintyi siellä säännöllisesti vuodesta 1938 lähtien..
Varsinaisesti country and western -musiikin voidaan katsoa syntyneen 1940-luvulla Tennesseessä, jossa Appalakkien country-boogie ja Teksasin western swing kohtasivat. Country and westernin tunnusmerkkejä ovat alusta saakka olleet Fender Telecaster -sähkökitara ja sen tallamikrofonin tunnusomainen naukuva sointi, rytmikäs 2/4 tai 4/4 -tahtilaji, voimakas basso - joko pystybasso tai bassokitara - sekä laaja akustisten soitinten valikoima. Laulut ovat voimakkaasti melodisia, ja sanoitukset käsittelevät usein työväenluokkaisia aiheita.
Nashville-tyylin country on 1950-luvulla kehittynyt countryn sekä big band -jazzin ja swingin sekoitus. Nashville-tyyli toi countryyn runsaat orkesterit siloisen laulun taustalle. Tunnettuja laulajia olivat Eddy Arnold, Jim Reeves ja Jim Ed Brown.
Bakersfield-tyyli kehittyi 1950-luvun puolivälissä Kalifornian Bakersfieldin honky-tonk-baareissa. Se oli rosoisempaa kuin Nashville-tyyli ja otti vaikutteita rock and rollista ja rockabillysta, kuten äänekkäät kitarat ja rummut. Tunnetuimpia esiintyjiä olivat Buck Owens, Merle Haggard ja Webb Pierce.
Country rock on 1960-luvun loppupuolella syntynyt rockmusiikin tyyli, jossa rockmuusikot alkoivat käyttää countrymusiikkivaikutteita ja soittivat enimmäkseen akustisesti. Tyylin tunnetuimpia edustajia olivat Bob Dylan, The Byrds, Buffalo Springfield, Neil Young, Linda Ronstadt ja Eagles. Country rockista kehittyi rankempi southern rock, ja osa artisteista siirtyi soft rockiin.
Outlaw-tyyli kehittyi vastavetona Nashvillen periaatteettomuudelle 1970-luvun puolivälissä. Outlaw-laulajat kuten Willie Nelson, Waylon Jennings, Merle Haggard ja David Allan Coe luopuivat puvuistaan, kasvattivat pitkän tukan ja lauloivat mistä huvitti ja miten huvitti. Musiikkiin he hakivat miehekästä katu-uskottavuutta äänen karheudesta. Yhtyeen koko pieneni: mies ja kitara oli jälleen hyvä yhdistelmä. Outlaw-countryn tunnusmerkkejä ovat nopea rytmi, voimakas komppikitara ja hyvin kantaa ottavat tai maanläheiset sanoitukset. Outlaw-countryssa käytetään usein Johnny Cashin kehittämää boom-chika -komppaustyyliä, jossa bassokieliltä soitetaan peukalolla ja etusormella melodiaa ja muilla sormilla yläkieliltä sointuja, usein kaksi sivuiskua per tahti.
1970-luvun lopulla tuli suosituksi country, joka hämärsi rajoja popiin. Elokuva Kaupunkicowboy sekä laulajat kuten Johnny Dee, Dolly Parton ja Mickey Gilley tulivat suosituiksi niin country- kuin poplistoillakin. Muita tämän tyylin kautta suosioon nousseita esiintyjiä olivat Alabama, George Strait, Reba McEntire ja Steve Wariner.
Vuodesta 1989 alkaen uudenlaiset countrylaulajat kuten Garth Brooks, Clint Black, Alan Jackson, Travis Tritt ja Dwight Yoakam ovat tuoneet countryyn nuorekkaita rock-vaikutteita.Garth Brooksin Double Live (1998) oli vuoteen 2014 mennessä Yhdysvaltain kaikkien aikojen seitsemänneksi myydyin albumi, ja Shania Twainin Come On Over (1997) kahdeksanneksi myydyin. Kummallakin laulajalla on monta muutakin yli 10 miljoonaa kappaletta myynyttä albumia.Country on nykyään suosituin Yhdysvaltojen radiokanavilla soitettu musiikkityyli.
Billboardin (joulukuussa 2015) mukaan kaksikymmentä nykyajan suurinta countryartistia ovat suurimmasta alkaen: Merle Haggard, Johnny Cash, Willie Nelson, Hank Williams, Dolly Parton, George Jones, Waylon Jennings, George Strait, Loretta Lynn, Garth Brooks, Buck Owens, Reba McEntire, Kenny Chesney, Charley Pride, Shania Twain, Conway Twitty, Alabama, Taylor Swift, Tammy Wynette ja Patsy Cline. About.com-sivuston (lokakuussa 2015) kaikkien aikojen top-20:ssä ovat myös Jimmie Rodgers, Bill Monroe, Carter Family, Bob Wills, Kitty Wells, Lefty Frizzell, Ray Price ja Eddy Arnold.Tunnettuja suomalaisia kantriartisteja ovat Esa Niemitalo, Jarno Sarjanen ja Jukka Raitanen, kantriyhtyeitä Country Express, Vanha Isäntä ja Freud Marx Engels & Jung. Suomalaisista muusikoista countrya ovat levyttäneet myös Tapio Rautavaara, Kari Tapio, J. Karjalainen, Mikko Alatalo ja Jussi Raittinen.

Crazy Days on suomalaisen Hurriganes-yhtyeen 3. marraskuuta 1975 julkaistu kolmas albumi. Sitä myytiin Suomessa timanttilevyyn oikeuttava määrä, ja lisäksi siitä tuli listaykkönen kolmen kuukauden ajaksi. Albumi on yleisesti yhtyeen aiempia levyjä kevyempi ja popmaisempi, ja sillä on yksi yhtyeen suosituimmista kappaleista, basisti Cisse Häkkisen tulkitsema ”My Only One”. Levy äänitettiin edellisen Roadrunner-albumin tavoin Marcus Music -studioilla Tukholmassa. Levytykseen kului kolme päivää.
Kitaristi Albert Järvinen oli eronnut yhtyeestä aiemmin vuonna 1975, ja hänen tilalleen tuli Hurriganesin alkuperäiskitaristi Ile Kallio. Useiden kriitikoiden mielestä Kallio ei täysin kyennyt korvaamaan Järvistä, ja monet katsoivat itse albumin olevan Roadrunneriin verrattuna vaisu. Arvostelua aiheutti myös Suomen arvostetuimman kitaristin vaihtaminen teinityttöjen suosiossa olleeseen ”idolipoikaan”. Kallio itse on kertonut, että äänityksiä olisi pitänyt siirtää muutamalla kuukaudella itseluottamuksen kasvattamiseksi.
Hurriganesin toinen albumi Roadrunner (1974) oli ollut erittäin suuri menestys. Sitä myytiin parissa kuukaudessa timanttilevyyn oikeuttavat 50 000 kappaletta, minkä lisäksi se sai kehuja kriitikoilta. Sitä pidetään samalla mahdollisesti merkittävimpänä suomalaisena rock-albumina. Lisäksi Hurriganesista tuli selvästi Suomen suosituin yhtye. Joulukuun 20. päivänä 1974 Roadrunner-albumin kappale ”Get On” voitti kansainvälisen European Pop Jury -kilpailun, mikä teki suuren vaikutuksen suomalaisiin. Samalla Hurriganesista alettiin kiinnostua ulkomailla, ja Roadrunner julkaistiin Suomen lisäksi myös Ruotsissa.Vuodenvaihteessa 1974–1975 Hurriganesin kitaristi Albert Järvinen alkoi uupua tiiviiseen työtahtiin ja raskaaseen elämään. Omien sanojensa mukaan hän halusi soittaa muuta kuin suoraa rock and rollia. Järvinen erosi yhtyeestä kesällä 1975. Tämä loi yhtyeelle haasteen, sillä Järvistä pidettiin yleisesti sen tärkeänä jäsenenä.Järvisen tilalle otettiin kesäkuussa 1975 alkuperäisjäsen Ile Kallio, joka oli kuulunut yhtyeeseen ennen sen levytysuran alkamista vuosina 1971–1972. Kallion naapurinpoikamainen olemus pehmensi yhtyeen ennestään jopa hieman pelottavana pidettyä imagoa. Siinä missä Järvinen oli ollut itse musiikkia harrastavien miesfanien suosikki, aiheutti Kallio hysteriaa yhtyeen naisihailijoissa. Järvinen soitti viimeisen keikkansa Hurriganesissa 7. kesäkuuta, ja Kallion ensimmäinen esiintyminen tapahtui Riihimäen Riutalla 13. kesäkuuta. Yhtye pyrki tekemään uuden kokoonpanonsa mahdollisimman tunnetuksi, joten se esiintyi muun muassa isoilla festivaaleilla, kuten Tulivuorirockissa ja Kuusrockissa sekä ainoana suomalaisena esiintyjänä maan merkittävimmällä festivaalilla Ruisrockissa.
»On älytöntä, että kaikki vouhottaa, ettei tästä voi tulla parempaa kuin Roadrunnerista. Kyllä tulee, ei Roadrunner loppujen lopuksi mikään ihmeellinen LP ollut.» (Solisti-rumpali Remu Aaltonen elokuun 1975 Intro-lehdessä.)
Hurriganesin oli tarkoitus aloittaa uuden albumin äänitykset jo keväällä 1975, mutta Albert Järvisen lähtö yhtyeestä muutti suunnitelmat. Tosin uutta materiaalia ei muutenkaan juuri ollut.Syyskuussa alkoi tiivis harjoittelukausi, sillä albumin äänitysten studioaika oli varattu lokakuun alkuun Tukholman Marcus Music -studioille. Koska yhtyeellä ei ollut varsinaisia harjoitustiloja, vuokrattiin tähän tarkoitukseen Espoon Haukilahdesta Stella Maris -niminen talo. Ile Kalliolla oli valmiina kitarariffejä, ja jo kesän keikkojen soundcheckeissä niistä oli alkanut muodostua valmiimpia sävellyksiä. Keikoillaan yhtye yllätti yleisönsä esittämällä uusia kappaleita, kuten ”Chinatown”, ”11th Street Boogie”, ”Bad to Me” ja ”Polly Anna”.Harjoittelu Stella Marisissa tuotti materiaalia kokonaisen albumin verran. Kappaleet syntyivät siten, että yhtye äänitti ”jammailua” pienellä kasettisoittimella, ja jos jokin kuulosti hyvältä, ryhdyttiin siitä työstämään kappaletta. Sanoituksia ryhtyi kirjoittamaan tuottaja Richard Stanley, jolloin yhtyeen tekstit tulivat ensimmäistä kertaa olemaan kokonaisuudessaan harkittuja, vaikkakin rock and rollin tyyliin pelkistettyjä. Ne käsittelivät yhtyeen arkea, kuten nuoria naispuolisia ihailijoita. Lisäksi joissakin sanoituksissa oli viittauksia kannabishuumeisiin. Stanley oli sitä mieltä, ettei olisi järkevää tehdä tyylillisesti uutta Roadrunneria. Se olisi hänen mukaansa merkinnyt mahdollisesti enemmän rahaa, mutta myös yhtyeen uran lyhenemistä.
Crazy Days levytettiin kolmessa päivässä, 25.–27. elokuuta 1975. Albumin äänitti Marcus Music -studion johtaja Marcus Österdahl, sillä Roadrunnerin äänittänyt Leif Måses oli siirtynyt muihin tehtäviin. Konservatiivinen Österdahl erosi toimintatavoiltaan kokeilunhaluisesta Måsesista, mitä on pidetty syynä Crazy Daysin äänimaailman erilaisuuteen, sillä niin kitara-, basso- ja rumpusounditkin ovat huomattavasti edellislevyä vaimeammat. Österdahl paneutui työskentelyssään soittimien selkeään erottelevuuteen eikä niinkään siihen, miltä ne kuulostaisivat yhdessä. Remu Aaltonen on kritisoinut Österdahlin toimintaa, sillä hänen mukaansa tätä kiinnosti itse musiikin sijaan raha. Aaltonen on toisaalta kuitenkin todennut, ettei yhtye yrityksistä huolimatta saanut kappaleita kuulostamaan sellaisilta kuin olisi halunnut. Ile Kallio on sanonut, ettei Österdahl ymmärtänyt mitään Hurriganesin tyylistä ja että tämä oli vääränlainen äänittäjä projektiin. Kallion mielestä yhtyeen olisi lisäksi pitänyt ensin äänittää Suomessa studiodemot ja mennä vasta sen jälkeen varsinaiseen studioon. Kallio olisi halunnut saada äänittämisestä kokemusta ennen varsinaista levytystä, sillä ennen Crazy Daysiä hän oli soittanut studiossa vain yhden kerran.
»Minua jännitti studiossa koko ajan. En ollut hetkeäkään rentona ja pelkäsin, mitä tästä tulee ja mokaanko. Studio on hankala paikka soittaa luonnollisesti ja rennosti. Tämä rajoitti soittamistani, ja se ärsytti minua. Levyttäminen oli haastavaa ja jännittävää, mutta samalla minua riipoi se, etten saanut itsestäni irti sitä, mitä halusin.» (Ile Kallio, kitaristi)
Remu Aaltonen kertoi Crazy Daysin ilmestyttyä Suosikin haastattelussa, että kaikkiin albumin kappaleisiin pyrittiin luomaan samanlainen äänimaailma ja siltä osin yhtenäinen kokonaisuus. Aaltosen mukaan levyllä ei käytetty ”mitään ihmeellisiä äänityskikkoja”, vaan äänimaailman haluttiin kuulostavan mahdollisimman paljon siltä, miltä se kuulosti Hurriganesin keikoilla.Albumin masternauha valmistui 25. elokuuta 1975.
Hurriganesin musiikillinen ilmaisu muuttui Crazy Days -levyllä. Edellisen albumin tyypilliset rock and roll -coverit puuttuvat yhtä lukuun ottamatta – niiden sijaan mukana on popmaisia kappaleita, joissa on tunkkainen äänimaailma. Tätä on myöhemmin kuvattu ”muutokseksi, joka Hurriganesin piti ottaa”. Yhtye myös palasi lähemmäs alkuaikojensa bluesrock-riffittelyä. Ile Kallio olisi halunnut albumin jatkavan musiikillisesti Roadrunnerin viitoittamalla tiellä, mutta hänen mukaansa Remu Aaltonen halusi levystä äänimaailmaltaan edeltäjäänsä pehmeämmän. Radiotoimittaja Klaus Flamingin mukaan Crazy Daysiltä puuttuu Roadrunnerin särmikkyys ja sen soundit ovat säyseämmät. Kappalemateriaali on silti hänen mukaansa vähintäänkin Hurriganesin kuuloista. Toimittaja Pekka Laineen mielestä kappaleet ”Crazy Days” ja ”Talkin’ ’Bout You” osoittavat, että Hurriganesin soitossa oli tuolloin hieman samanlaista rhythm and blues -vimmaa kuin Dr. Feelgoodin kaltaisten uuden polven brittiyhtyeiden soitossa.Albumilla on vain yksi niin sanottu ”vanhan ajan rock”, Chuck Berry -cover ”Talkin ’Bout You”, joka on nimiraidan ohella esimerkki yhtyeen rhythm and blues -vaikutteista. Kappaleita ”Jailbait Stalemate” ja ”11th St. Boogie” on puolestaan kuvattu esipunkiksi. Lisäksi Roadrunnerin kappale, Cisse Häkkisen laulama cover ”I Will Stay”, oli keikoilla niin suosittu, että Crazy Daysille levytettiin kaksi samankaltaista Häkkisen laulamaa 1960-luvun kappaletta, ”My Only One” ja ”Bad to Me”.Hurriganesin aiempiin albumeihin verrattuna Crazy Daysillä on enemmän yhtyeen itse kirjoittamia kappaleita, sillä lainakappaleita on vain kolme. Tuottaja Richard Stanleyn mukaan tähän on syynä se, että hän vihjasi Remu Aaltoselle, että omilla kappaleilla saisi enemmän rahaa. Hurriganesin itse kirjoittama materiaali edustaa yhtyeen nostalgiapohjaisiin varhaishitteihin verrattuna selvemmin oman aikansa rockmusiikkia. Toimittaja Pekka Laine onkin katsonut yhtyeen ottaneen ”terhakoiden riffien ja karun melodisuuden” ansiosta laulunteon näkökulmasta selvän harppauksen eteenpäin. Yhtyeen omat kappaleet sanoitti Richard Stanley. Kaikkien kappaleiden sovituksista vastasi yhtye itse.
Avausraita ”Crazy Days” osoitti yhtyeen tyylin hieman muuttuneen 1950-luvun rock and rollista. Kappale on musiikillisesti keskitempoinen ja selkeärakenteinen. Se syntyi, kun Ile Kallio soitti kitarariffiä ja Remu Aaltonen tuli mukaan rumpukompillaan. Kappaletta ”Mary Jane” esitettiin keikoilla jo ennen levytystä, tosin tuolloin vielä ”Polly Anna” -nimisenä. Mary Jane on marihuanan slangitermi. Basisti Cisse Häkkisen tulkitsema ”My Only One” on alkujaan suomalaisen Jim & The Beatmakers -yhtyeen levyttämä kappale. Se oli ollut pitkään yhtyeen keikkasuosikki, ja Häkkinen oli ehdottanut sen levyttämistä jo Roadrunner-albumille. Laulun valitsemiseen Crazy Daysille vaikuttivat myös yhtyeen fanien vaatimukset. Hurriganesin versio on huomattavasti alkuperäistä hidastempoisempi, ja Remu Aaltosen mukaan se ei onnistunut toivotulla tavalla. ”Jailbait Stalemate” on luokiteltu niin bluesrockiksi kuin esipunkiksikin. Kappaleen sanoitus kertoo kauniiksi kuvatusta teinitytöstä, joka istui kuuntelemassa yhtyeen harjoituksia Stella Marisin ulkopuolella. Progressiivisvaikutteisen ”I Can’t Get the Feelingin” sanoitus sisältää viittauksia kannabikseen. Laulu myös hämmensi tyylinsä vuoksi yhtyeen nuoria faneja. Kappaletta ei koskaan esitetty keikoilla.B-puolen aloittaa ”Chinatown”, joka sai innoituksensa Jack Nicholsonin tähdittämästä samannimisestä elokuvasta. Kappaleen alussa kuultavat itämainen gongi ja kiinalaisella korostuksella puhuttu osuus olivat tuottaja Richard Stanleyn ideoita, jotka hän myös itse toteutti. Niitä tehostettiin itämaiseen musiikkiin mielletyllä sävelkuviolla. Itse kappale on kuitenkin Klaus Flamingin sanoin ”tyylipuhdasta ränttätänttää”, johon on luotu hieman jämerämpi äänimaailma esimerkiksi käyttämällä kitarasoolossa säröpedaalia. ”Reptile Woman” edustaa albumin bluesrock-vaikutteisia kappaleita. Sitä seuraa Cisse Häkkisen laulama ”Bad to Me”, joka on John Lennonin ja Paul McCartneyn kirjoittama ja Billy J. Kramer & The Dakotas -yhtyeen levyttämä kappale. Hurriganesin versiossa Ile Kallio soittaa 12-kielistä akustista kitaraa sekä laulaa taustoja yhdessä Häkkisen kanssa. Kappaletta ”Bye Bye Birdie” Honey Aaltonen kuvaa Hurriganes-kirjassaan ”perinteiseksi ränttäshufleksi”. ”11th St. Boogiessa” yhdistyvät menneiden vuosikymmenten musiikin melodisuus ja Hurriganesin raskas soitto. Kappaleen riffin Remu Aaltonen kopioi New York Dolls -yhtyeen Too Much Too Soon -levyltä kappaleesta ”There’s Gonna Be a Showdown”, joka on alun perin Archie Bell & the Drellsin soulhitti vuodelta 1969. Ile Kallio vastusti riffin käyttämistä Hurriganes-kappaleessa, mutta Aaltonen totesi: ”Niin ne kaikki muutkin tekee (kopioi) ja niin tehdään mekin”. Albumin päättävää Chuck Berry -coveria ”Talkin ’Bout You” oli soitettu keikoilla jo ennen sen levyttämistä. Kyseessä on myös albumin ainoa ”vanhan ajan rock”, joita edellislevy Roadrunnerilla oli useita.
Levyn kannen kuvan otti Risto Vuorimies, joka oli vastannut myös Roadrunner-albumin kansikuvasta. Varsinaista ideaa ei ollut, mutta kuvassa haettiin jonkinlaista ”hullujen päivien hillittömän keikkatahdin lepohetken tunnelmaa”. Kuva otettiin yhtyeen vanhan tutun Jamlo Sarisalmen asunnossa. Vuorimies ei käyttänyt tyylinsä mukaisesti lainkaan salamavaloa, vaan kuvan valaistus syntyi huoneen omista valoista. Myöhemmin sävyjen suhteen tehtiin radikaali päätös, kun Vuorimies päätti, että kuva painetaan kartongin nurjalle puolelle, sillä hän ei ollut tyytyväinen alkuperäiseen, kiiltävään lopputulokseen. Lopullinen kuva oli sävyiltään huomattavasti alkuperäistä hämärämpi.Takakannen kuvaan Vuorimies yritti ensin pimeässä kirjoittaa taskulampulla ilmaan sanan ”Crazy Days”, mikä ei kuitenkaan täysin onnistunut. Sen sijaan hän asetteli pianon päälle neilikoita, joiden väriä hän tehosti valaisemalla niitä taskulampulla. Vuorimies käytti erittäin pitkää valotusaikaa. Hän valotti filmin laittamalla katkaisijasta hetkeksi kattokruunun päälle. Valotustilanteessa Vuorimiehen käsi jäi vahingossa näkyviin verhon takana olevaan katkaisimeen. Kuva päätyi silti takakanteen.
Sekä Hurriganes että levy-yhtiö Love Records halusivat joulumarkkinoille menestyslevyn, joten Crazy Days ilmestyi 3. marraskuuta 1975. Sen merkiksi Hurriganes esiintyi samana päivänä Leppävaaran Maxissa soittaen useita viidentoista minuutin settejä pitkin iltapäivää. Seuraavana päivänä Love Records varasi käyttöönsä ravintola Adlonin, missä yhtyeen jäsenille luovutettiin timanttilevyt albumista Roadrunner sekä lisäksi kultalevyt Crazy Daysista, sillä uusi albumi oli ylittänyt siihen oikeuttavan myyntimäärän yhdessä päivässä, mikä oli virallinen Suomen ennätys. Timanttilevyyn (yli 50 000 kappaletta) se ylsi viikossa. Albumilistan kärjessä Crazy Days pysyi marraskuusta 1975 tammikuuhun 1976, kunnes Queen-yhtyeen A Night at the Opera pudotti sen ykköstilalta. Kärkikymmenikössä Crazy Days säilyi vielä kaksi seuraavaa kuukautta. Albumia myytiin ilmestyessään vieläkin enemmän kuin edellislevy Roadrunneria, vaikka edeltäjä olikin pysynyt myyntilistoilla vuoden ja noussut vielä puoli vuotta ilmestymisensä jälkeen listaykköseksi. Roadrunner oli merkinnyt Hurriganesille vähittäin kasvavaa suosiota, mutta Crazy Days oli ilmestyessään faneille pakollinen hankinta.Ruotsissa albumin julkaisi Sonet-yhtiö. Roadrunnerin ilmestymisestä lähtien Hurriganes oli kerännyt suosiota paikallisten raggarien keskuudessa, ja ensimmäisen esiintymisensä Ruotsissa se teki Tukholman Club Malmenilla 28. kesäkuuta 1975. Listalle Crazy Days ylsi vuoden 1976 elokuussa: sijoitus oli 38 ja listaviikkoja yksi ainoa.Albumi ilmestyi alun perin vinyylilevynä ja C-kasettina. Alkuperäisestä suomalaisesta vinyylipainoksesta on olemassa kaksi hieman erilaista versiota. Myöhemmissä uusintapainoksissa kuva ja valkoinen fontti ovat vaaleammat. Ensimmäinen CD-versio ilmestyi vuonna 1989. Vuonna 2001 ilmestyi Mika Jussilan remasteroima uusi CD-versio.
Kriitikoiden suhtautuminen Crazy Daysiin oli kaksijakoista. Suuri osa oli sitä mieltä, ettei Ile Kallio onnistunut täysin korvaamaan Albert Järvisen jättämää aukkoa Hurriganesin kitaristina, ja myös itse albumin katsottiin olevan Roadrunneriin verrattuna ”lähinnä ikävystyttävä”. Kuitenkin esimerkiksi Musa-lehden positiivinen arvio painotti Kallion tuoretta panosta sekä albumin musiikillisesti monipuolisempaa ilmettä ja uskallusta vaihdella suoraviivaista rockia dynamiikalla, nyansseilla ja kevyemmillä kappaleilla:
»Kitaristi Ile Kallion vahva panos on ensimmäinen ilonaihe. Hänen kitaroinnissaan on sitä tuoreutta jota yhtyeen musiikki [Albert] Järvisen kiinnityksen loppuaikoina kovasti kaipasi. ”I Can't Get The Feeling” on oikein positiivinen yllätys. Kappale poikkeaa huomattavasti Hurriganesin tyylistä ja osoittaa että trio pystyy luomaan jotain mielekästä ilman satojen wattien volyymimassojakin. Pari täyteraitaa antaa helposti anteeksi muutamien todella rautaisten biisien takia. Yllätyimme todella.» (Eki, Mace, Kejo, Mä, Musa 10/1975)
Vaikka uutta albumia ei varsinaisesti tuomittu, yhtyeen menestyksen myötä kriitikoiden suhtautuminen yhtyeeseen alkoi viilentyä. Roadrunneriin verrattuna Crazy Daysin todettiin olevan vain varjo edeltäjästään. Arvostelua herätti muun muassa se, että Suomen arvostetuin kitaristi Albert Järvinen oli vaihdettu teinityttöjen suosiossa olleeseen ”idolipoikaan”. Väitettiin jopa perättömästi, ettei Cisse Häkkinen soittaisi bassoa kaikilla yhtyeen kappaleilla. Kuitenkin esimerkiksi Suosikki-nuortenlehti kirjoitti yhtyeestä ja uuden albumin menestyksestä hehkuttavaan sävyyn. Helsingin Sanomien Helena Ylänen totesi, että omien sävellysten määrä on lisääntynyt ja tullut oleelliseksi. Levyn sointi on hänen mielestään aiempaa modernimpaa ja monisäikeisempää. Unski Torniainen arvioi Musassa, että yhtyeen musiikilliset ainekset on motivoitu tarkkaan ja ”koko hommasta kuultaa läpi jonkinlainen rakkaus rockmusiikkiin”. Torniaisen mielestä Hurriganes soittaa musiikkiaan sopivan leppoisasti ”eikä tee siitä mitään väkinäistä kallonporausta”. Radiotoimittaja Klaus Flaming totesi vuonna 2014, että albumin latteahkoon soundimaailmaan olisi voinut lisätä rosoisuutta. Honey Aaltonen katsoo, ettei tuoreen kokoonpanon yhteissoitto ollut vielä kehittynyt tarpeeksi ja harjoitustiloissa harjoiteltuja ja sovitettuja kappaleita olisi vielä pitänyt päästä hiomaan keikoilla.Kitaristi Ile Kallion mukaan hänen kokemattomuutensa kuuluu levyllä ”jäykkänä ja huonona” soittona. Hänen mielestään äänityksiä olisi pitänyt siirtää muutamalla kuukaudella, jotta hän olisi saanut enemmän itseluottamusta. Kallio on todennut levyn olevan kaikesta huolimatta hyvä, mutta hänen mielestään siitä olisi pitänyt tulla vieläkin parempi. Musiikillisesti Crazy Days on Kallion makuun liian siistiä. Solisti-rumpali Remu Aaltosen mielestä kappaleet ovat hyviä, mutta huonosti soitettuja, mihin hän epäili syyksi yhtyeen tottumattomuutta studiotyöskentelyyn. Sen sijaan tuottaja Richard Stanley on kertonut olevansa tyytyväinen albumiin. Hänen mielestään Crazy Days on luovana työnä yhtä hyvä kuin Roadrunner. Stanleyn mukaan myös aikaa studiossa oli nyt enemmän, ja yhtye oli aiempaa rutinoituneempi. Hänen ystävyytensä Cisse Häkkisen kanssa oli syventynyt, ja lisäksi hän tuli paremmin toimeen Remu Aaltosen kanssa. Stanley on kuitenkin myös sanonut, että olisi ollut hyvä, jos levyllä olisi ollut neljäkin klassikkokappaletta.
Aaltonen, Honey & Kontiainen, Vesa & Starck, Kjell: Hurriganes.   Juva: Loisto, 2007. ISBN 978-952-459-765-4.    
Laukka, Petri: Remu ja Hurriganes Kekkoslovakiassa.    Into, 2014. ISBN 978-952-264-320-9.    
Pennanen, Timo: Sisältää hitin, levyt ja esittäjät Suomen musiikkilistoilla vuodesta 1972.   Keuruu: Otava, 2006. ISBN 978-951-1-21053-5.

Cress Williams (s. 27. heinäkuuta 1968 Heidelberg, Baden-Württemberg Saksa) on yhdysvaltalainen näyttelijä. Hänet tunnetaan muun muassa televisiosarjasta Pako, jossa hän näyttelee salamurhaaja Wyattia. Williams tunnetaan myös sarjoista Greyn anatomia, Teho-osasto, Kodinpuolustaja, Nash Bridges ja Beverly Hills 90210. Vuodesta 2018 alkaen Williams on näytellyt televisiosarjassa Black Lightning Mustaa Salamaa.

Ab Crichton-Vulcan Oy oli turkulainen telakkateollisuutta harjoittanut yhtiö, joka perustettiin vuonna 1924 kahden turkulaisen telakkayhtiön, Aurajoen länsirannalla sijainneen A. B. Crichtonin  ja sitä vastapäätä joen itärannalla olleen Ab Vulcan Oy:n  yhteenliittymänä.
Vuonna 1914 perustetun Aktiebolaget Crichtonin juuret johtivat 1738 perustettuun Åbo Gamla Skeppswarf -nimiseen laivanveistämöön jonka telakka sijaitsi Aurajoen länsirannalla. Vuonna 1883 tämä veistämö siirtyi W:m Crichton & C:o Ab:n omistukseen.  Aurajoen itärannalla laivanrakennusta harjoittanut W:m Crichton & C:o oli perustettu alun perin 1842 nimellä Cowie & Ericsson ja sen nimeksi muuttui 1862 W:m Crichton & C:o. Cowie & Ericsson oli rakentanut Suomen ensimmäisen höyrykoneen 1850 ja se aloitti höyrylaivojen rakentamisen 1863. W:m Crichton & C:o teki konkurssin 1913 mutta sen toimintaa jatkoi seuraavana vuonna perustettu osakeyhtiö Aktiebolaget Crichton. Vuonna 1889 yhtiöstä erotettiin Turun Veneveistämö rakentamaan huviveneitä ja pienaluksia.
Vuonna 1898 perustettu Ab Vulcan oli saanut alkunsa 1874 Turun Konepaja-nimellä. Turun Konepajan tilalle tuli 1884 Korsmanin ns. Uusi Konepaja josta muodostettiin konkurssin jälkeen 1898 Aktiebolaget Vulcan. Vulcanilla oli vuodesta 1907 konepaja myös Pietarissa ja ennen ensimmäistä maailmansotaa yhtiö valmisti naftamoottoreita, lokomobiileja, erilaisia sotatarvikkeita, pumppuja ja höyrykoneita sekä laivoja omistamillaan kahdella telakalla. Vuonna 1911 Ab Vulcanin palveluksessa oli 300 työntekijää ja myynti oli 7,6 miljoonaa markkaa.
Crichton ja Vulcan yhdistyivät keväällä 1924. Uuden yhtiön toimitusjohtajaksi valittiin Allan Staffans Vulcanilta.
Staffans oli jo aiemmin hakeutunut yhteistyöhön saksalaisten sukellusveneiden rakentamiseen erikoistuneiden telakoiden kanssa. Saksalaisilta oli sukellusveneiden rakentaminen kielletty Versailles'n rauhansopimuksen perusteella, mutta suomalaistelakka tarjosi oivan mahdollisuuden tekniikan kehittämiseen salassa. Suomessa oli koko 1920-luvun mietitty meripuolustuksen järjestämistä ja sukellusveneiden tarpeellisuutta pidettiin itsestään selvänä. Staffans oli allekirjoittanut hollantilaisen insinööritoimisto IvS:n kanssa salaisen sopimuksen jonka mukaan Crichton-Vulcan saisi kaiken tarpeellisen tietotaidon mikäli rakentaisi Suomen laivastolle sukellusveneitä. Vuonna 1927 Crichton-Vulcan sai kolmen sukellusaluksen tilauksen Suomen valtiolta. Suomen ensimmäinen sukellusvene, Vetehinen, laskettiin vesille 1930, Vesihiisi myöhemmin samana vuonna ja Iku-Turso 1931.
Vuonna 1928 seurasi kahden panssarilaivan tilaus. Niiden valmistaminen edellytti investointeja nostureihin ja rakennusalustoihin. Uusi rakennusalusta, Panssaripeti, valmistui 1929 ja Crichton-Vulcanin itse suunnittelema ja valmistama 100 tonnin nosturi 1931 joen länsirannalle. Panssarilaivat Väinämöinen ja Ilmarinen laskettiin vesille 1930 ja 1931.
Crichton-Vulcan allekirjoitti vuonna 1930 salaisen sopimuksen IvS:n kanssa uuden sukellusvenemallin prototyypin rakentamisesta. Alus tehtiin IvS:n laskuun, mutta Suomen valtiolle taattiin etuosto-oikeus. Se laskettiin vesille kaikessa hiljaisuudessa vuonna 1933 eikä sille tässä vaiheessa annettu nimeä, vaan sitä kutsuttiin rakennusnumeron mukaan 707:ksi. Saksalaiset suorittivat sillä perusteellisia koeajoja, mutta lopulta se päätyi Suomen laivastolle ja kastettiin Vesikoksi.
Suurien rakennushankkeiden vaatimat investoinnit kävivät kalliiksi Crichton-Vulcanille. Lisäksi metallin ammattimiehistä oli pula ja heitä palkattiin Keski-Euroopasta. 1920-1930-lukujen taitteessa helsinkiläinen Kone- ja Siltarakennus Oy oli onnistunut haalimaan suuren osan yrityksen osakkeista. Loppuvuonna 1931 se omisti jo 98% Crichton-Vulcanista. Kone- ja Silta omisti jo ennestään Hietalahden Sulkutelakan Helsingissä. Kauppojen avulla Crichton-Vulcan sai tarvitsemaansa rahoitusta.
Yrityskaupan jälkeen Staffans jatkoi edelleen telakan johdossa. Vuonna 1931 Suomi ja Neuvostoliitto solmivat kauppasopimuksen ja erinomaisesti venäjää puhunut Staffans sai myytyä 1930-luvulla kaikkiaan 29 laivaa Neuvostoliittoon. Suurin osa laivoista oli erilaisia hinaajia mutta kaksi viimeistä olivat isoja rahtialuksia. Telakalla investoitiin koko 1930-luvun ajan rakennusalustoihin, nostureihin, halleihin, valimoon ja joen itärannalle telakan alajuoksun puolelle rakennettuun kuivatelakkaan.
Laajenevalle telakkatoiminnalle tarvittiin uusia toimisto- ja piirustuskonttoritiloja. Vuonna 1937 valmistui arkkitehti Gunnar Wahlroosin suunnittelema funktionalismia edustava valkoiseksi rapattu kolmikerroksinen toimistorakennus Valkoinen talo.Kone- ja Siltarakennuksen osti Wilhelm Wahlforssin johtama Ab Wärtsilä Oy vuonna 1935. Tätä pidettiin vuosikymmenen merkittävimpänä yrityskauppana; sen tuloksena muodostui Suomen oloissa ennenäkemättömän mahtava teräs- ja koneteollisuusyhtymä.
Vuonna 1939 Wärtsilä osti joen itärannalla vuodesta 1906 toimineen veneveistämön ja moottorivalmistaja Androsin (Andrée & Rosenqvist) ja sulautti sen Crichton-Vulcaniin. Androsin nopeat veneet olivat olleet erityisen suosittuja kieltolain aikaan. Sekä trokarit että viranomaiset tarvitsivat nopeita veneitä. Tilauskirjassa esiintyi niin Algoth Niska kuin Tullilaitoskin. Markkinat tyrehtyivät 1926, kun yli 12 solmua kulkevien veneiden omistamista vaikeutettiin lupamenettelyllä.
Yrityksen siirtyessä Wärtsilälle se oli valmistanut yhteensä 3800 moottoria, mutta osia oli sen verran paljon varastossa että viimeiset Androsin moottorit toimitettiin 1958.
Staffans nautti Wahlforssin luottamusta ja jatkoi edelleen telakan johdossa. 1938 Staffans hankki lisenssit Kruppin dieselmoottorien valmistamiseen. Dieseleitä varten oli rakennettu uusi kokoonpanohalli joen itärannalle. Lisenssien saamisessa auttoi ilmiselvästi vanhat sukellusveneprojektien mukana kehittyneet liikesuhteet. Tätä pidetään Wärtsilän dieselmoottorivalmistuksen alkuna.
Talvisodan aikaan telakka oli täydessä valmiudessa ja konepajoissa tehtiin erilaisia sotaponnistelujen vaatimia töitä. Vaikka Turkua pommitettiin paljon, telakan vauriot rajoittuivat rikkoutuneisiin ikkunoihin.
Välirauhan tultua Suomi ja Neuvostoliitto solmivat jälleen kauppasopimuksen. Crichton-Vulcan saikin pian Neuvostoliitosta tilaukset muun muassa neljästä hinaajasta. Laivoja ei ehditty luovuttaa ennen jatkosodan puhkeamista 1941 ja niinpä kaikki neljä laivaa luovutettiin Suomen puolustusvoimille. Tilaukset oli olemassa isommistakin merihinaajista, mutta työt olivat vasta aivan
alkuvaiheessa kun ne laitettiin jäihin. Saksan kauppavaltuuston ja Wärtsilä-yhtymän välisten pikaisten neuvottelujen tuloksena päädyttiin siihen että Saksan Kriegsmarine ottaa nimiinsä Neuvostoliiton laivatilaukset. Näistä laivoista ehdittiin luovuttaa 12 ennen kuin yhteydet Saksaan katkesivat syyskuussa 1944.
Sotien jälkeen muodostettiin Sotakorvausteollisuuden valtuuskunta johon Wärtsilän toimitusjohtaja, vuorineuvos Wilhelm Wahlforss asetettiin edustamaan telakkateollisuutta. Suomi joutui maksamaan sotakorvauksista huomattavan osan koneina ja laitteina. Wärtsilä-yhtymän telakat saivat kaikkein vaativimmat alustilaukset.
Nimi Crichton-Vulcan säilyi käytössä vuoteen 1965 asti jolloin telakan nimeksi tuli Wärtsilä Turun Telakka.
Vuonna 1971 Wärtsilän Turun telakka oli Suomen suurin työpaikka. Telakalla työskenteli 5300 työntekijää.
Telakka alkoi käydä 1970-luvulle tultaessa vanhanaikaiseksi ja lisäksi sen ympärille kasvanut asutus esti sen laajentamisen. Vuonna 1976 Wärtsilä vihki käyttöön modernin Pernon telakan joka oli rakennettu Pernoon Raision rajalle. Uudelle telakalle rakennettiin mm. suuri kuivatelakka ja suurten lohkojen siirtelyn mahdollistanut Koneen rakentama 600 tonnin nosturi, kun Turun telakalla suurin nosturi oli kapasiteetiltaan 150 tonnia ja laivojen rungot hitsattiin kokoon vanhanaikaisesti slipillä.
Viimeinen Turun telakalla alusta loppuun asti rakennettu laiva oli M/S Rosella joka laskettiin vesille 1979. Jokirannassa varusteltiin vuoteen 1982 laivoja jotka oli laskettu vesille Pernossa. Tämän jälkeen telakkakäyttöön jäi enää joen itärannalla, Korppolaismäen kupeessa ollut kuivatelakka, jota käytettiin laivojen korjaukseen. Wärtsilän Turun telakat siirtyivät 1986 Wärtsilä Meriteollisuus Oy:lle, jonka vuonna 1989 tapahtuneen konkurssin jälkeen korjaustelakan toimintaa jatkoi Turun Korjaustelakka Oy. Korjaustelakan siirryttyä Naantalin Luonnonmaalle kuivatelakka jäi tarpeettomaksi. Maapohjan omistanut Turun kaupunki myi sen 2000-luvun alussa Wärtsilälle. Wärtsilän dieselmoottoritehtaan vuonna 2004 tapahtuneen sulkemisen jälkeen alue palautui Turun kaupungille.
Nils von Knorring: Aurajoen veistämöt ja telakat.   Vaasa: Schildts Förlags Ab, Espoo, 1995. ISBN 951-50-0735-6.    
 Kuvia tai muita tiedostoja aiheesta Crichton-Vulcan Wikimedia CommonsissaTurun Sanomat 25.6.2004: Keisarin messinkilelu oli antimagneettinen erikoisuus
Veikko Laakso: Turun teollisuus manufaktuureista bioteknologiaan, teoksessa Kupila, Sanna (toim.): Sisua, siloa ja sinappia: merkkituotteita Turusta, s. 21–25.   Turku: Turun maakuntamuseo, 2004. ISBN 951-595-090-2.
Cristiano Pereira Figueiredo, pelaajanimeltään Cristiano, (s. 29. marraskuuta 1990 München, Saksa) on portugalilainen jalkapalloilija, pelipaikaltaan maalivahti. Hän edustaa Primera Divisiónin Valenciaa.

Croke Park (iiriksi Páirc an Chrócaigh) on stadion Irlannin pääkaupungissa Dublinissa. Se on 82 300 istumapaikallaan Irlannin suurin ja Euroopan viidenneksi suurin stadion. Stadion toimii myös Gaelic Athletic Associationin päämajana. Stadionilla järjestetään muun muassa jalkapallo- ja rugbyotteluita sekä suuria konsertteja.
Irlannin sisällissodan aikana 21. marraskuuta 1920, ns. Verisunnuntaina (Bloody Sunday, Domhnach na Fola) Royal Irish Constabulary ja Auxiliary Division avasivat tulen stadionilla kesken gaelilaisen jalkapallon ottelun. Tapaukseksessa kuoli 15 siviiliä ja kuutisenkymmentä haavoittui. 

Crushed by the Wheels of Industry on brittiläisen synthpop-trion Heaven 17:n viimeinen vuoden 1983 single, joka julkaistiin albumilla The Luxury Gap. Kappaleen kirjoittivat yhtyeen kaikki kolme jäsentä. Single julkaistiin vuoden 1983 loppupuolella ja sijoittui Britannian singlelistan sijalle 17. Kappale oli kyseisellä musiikkilistalla seitsemän viikkoa.

Crystal Palace Football Club on lontoolainen vuonna 1905 perustettu jalkapalloseura, joka pelaa kaudella 2018–2019 Englannin korkeimmalla sarjatasolla Valioliigassa.
Crystal Palace Football Club perustettiin vuonna 1905 seuran pääkonttorissa The Crystal Palacessa Sydenhamissa. Joukkue pelasi Southern Leaguessa vuoteen 1920 saakka, jolloin se liittyi monien muiden etelän seurojen kanssa Jalkapalloliigan 3. divisioonaan.
Vuonna 1915 seura vaihtoi kotipaikkansa Herne Hillille Selhurstiin, ja myöhemmin nykyiselle kotistadionilleen Selhurst Parkille vuonna 1924. Ensimmäinen ottelu uudella stadionilla oli Sheffield Wednesdaytä vastaan 30. elokuuta.
Palace, joka noihin aikoihin tunnettiin nimellä "The Glaziers", pelaili alemmissa divisioonissa 1960-luvulle saakka. Tuolloin eräs seuran rakastetuimmista pelaajista oli nyt jo edesmennyt Johnny Byrne, ensimmäinen silloisesta neljännestä divisioonasta lähtenyt pelaaja maajoukkueessa. Vuonna 1969 seura nousi 1. divisioonaan.
"The Eagles", kuten seuran uusi lempinimi kuului, vajosi takaisin kolmosdivisioonaan 1970-luvun alussa. Malcolm Allisonin managerikaudella seurassa vallitsi uudistusmielisyyden ilmapiiri, ja tuolloin muun muassa perinteiset tunnusvärit vaihdettiin nykyisiin ja otettiin käyttöön maskotti. Joukkueen uudet värit kopioitiin FC Barcelonalta ja maskotti SL Benficalta.
Malcolm "Big Mal" Allisonin ensimmäisessä ottelussa debytoi myös nuori seuran juniorijoukkueesta nostettu skottipuolustaja Jim Cannon, joka teki 2–0-voittomaalin vastustajajoukkue Chelseaa vastaan. 16 vuotta kestäneen uransa aikana Cannon pelasi ainoastaan Palacessa – yhteensä 660 ottelua, joista 571 liigassa.
1970-luvun loppupuolella Crystal Palacen peräsimeen astui entinen Chelsea-tähti Terry Venables. Hän nosti seuran kahden kauden aikana 1. divisioonaan ennen siirtymistään Queens Park Rangersiin kauden 1981–1982 alussa. Hänet korvattiin väliaikaisesti apuvalmentaja Ernie Walleylla, joka ei kuitenkaan halunnut jatkaa työskentelyä joukkueeseen palanneen Malcolm Allisonin kanssa ja erosi. Joukkue ei kuitenkaan parantanut otteitaan Allisonin alaisuudessa, ja pian organisaatiossa seurasi suurempia muutoksia.
Vuonna 1981 Ron Noades, entinen Wimbledonin puheenjohtaja, osti Crystal Palacen osake-enemmistön itselleen. Saman tien hän erotti Allisonin ja palkkasi hänen tilalleen Dario Gradin, joka oli nostanut Wimbledonin liigatasolle konferenssista ja saman tien nostanut 3. divisioonaan. Palace ei kuitenkaan Gradin alaisuudessa kyennyt ihmeisiin, ja hänet erotettiin.
Manageriksi palkattiin Steve Kember, mutta hänenkään kaudellaan otteet eivät parantuneet. Palace oli jo putoamisuhan alla, mutta voitto putoaja Wrexhamista säilytti hiuskarvan varassa olleen sarjapaikan. Päävalmennustehtävissä Kemberin korvasi kauden päätyttyä Alan Mullery, mutta hän ei ollut seuran verivihollisen Brightonin yhteyksiensä kanssa erityisen suosittu fanien keskuudessa. Kahtena peräkkäisenä kautena Palace oli todella lähellä putoamista, ja kauden 1983–1984 jälkeen Mullery siirtyi Terry Venablesin tilalle QPR:n manageriksi. Hänet korvattiin Dario Gradin Wimbledon-seuraajalla Dave Bassettilla, joka kuitenkin erosi yllättäen neljän vuorokauden kuluttua palatakseen takaisin Wimbledoniin.
Crystal Palacen uudeksi manageriksi tuli 29-vuotias Steve Coppell, jonka pelaajaura Manchester Unitedissa oli katkennut polvivammaan. Yhteistyössä Noadesin kanssa hän uudisti Palacea, mikä huipentui vuonna 1989, kun joukkue nousi 1. divisioonaan.Fanit eivät kuitenkaan olleet Coppelliin täysin tyytyväisiä, koska skotlantilaisen Palace-ikoni Jim Cannonin lähtemisen joukkueesta katsottiin maksaneen vuonna 1988 karsintapaikan. Cannon lähti seurasta kesällä, 16 vuoden Eagles-uran jälkeen.
Ensimmäisellä kaudellaan korkeimmalla sarjatasolla 1989–1990 Palace sijoittui viidenneksitoista, mutta pääsi myös ensimmäistä kertaa historiansa aikana FA Cupin loppuotteluun. Finaalissa vastaan asettui Manchester United, jonka kanssa joukkue pelasi 3–3-tasapelin. Uusintakohtaamisessa ManU vei voiton 1–0.
Kaudella 1990–1991 Crystal Palace sijoittui 1. divisioonassa kolmanneksi. Lisäksi se voitti Full Members Cupin peitottuaan loppuottelussa Evertonin maalein 4–1. Kyseinen voitto onkin seuran historian ainoa cup-muotoisen kilpailun voitto. Kaudella 1992–1993 joukkueesta myytiin pelaajia urakalla, ja lisäksi useat avainpelaajat kärsivät loukkaantumisista. Seurauksena oli putoaminen maalierolla alemmalle sarjatasolle, entiseen 2. divisioonaan, uuteen 1. divisioonaan, eikä joukkue päässyt pelaamaan Valioliigaa sen kautta aikain ensimmäisellä kaudella.
Coppell erosi tehtävästään kauden päätteeksi Palacen pudottua. Hänen tilalleen astui apuvalmentajana toiminut Alan Smith, joka johdattikin seuran 1. divisioonan mestaruuteen ja Valioliigaan. Kaudella 1994–1995 joukkue pääsi välieriin molemmissa kansallisissa cupeissa, mutta putosi Valioliigasta jälleen kerran vain hiuksenhienosti – tällä kertaa tehtyjen maalien riittämättömyyden perusteella, kun Valioliigan paikkoja supistettiin kahteenkymmeneen.
Smith erotettiin muutaman päivän kuluttua kauden päättymisestä, ja Steve Coppell palasi valmennusvastuuseen. Erottamisen seurauksena joukkueesta myytiin myös lukuisia huippupelaajia kuten Chris Coleman, Eric Young, Richard Shaw, Gareth Southgate, Iain Dowie, John Salako ja Chris Armstrong. Palacen avauskokoonpano kauden 1995–1996 avausottelussa koostui hyvin pitkälle ennestään tuntemattomista kasvoista. Tuohon aikaan joukkueen vaakunan feenikslintua muistuttava eläin vaihtui enemmän kotkan näköiseen eläimeen.
Steve Coppell siirti johtavampiin tehtäviin (ammattinimike Director of Football), ja joukkueen manageriksi palkattiin Dave Bassett. Bassett nosti joukkueen 16. sijalta lopputuloksissa kolmanneksi. Joukkue pääsi karsintojen pudotuspelien finaaliin, jossa kuitenkin hävisi Leicester Citylle maalein 2–1. Maaliskuussa 1997 Basset siirtyi Nottingham Forestin manageriksi. Crystal Palacen manageriksi palasi Coppell, ja jälleen kerran karsintojen pudotuspelien finaalissa pelannut joukkue voitti Sheffield Unitedin ja nousi Valioliigaan. Valioliigassa seura kesti jälleen vain yhden vuoden ennen putoamistaan 1. divisioonaan.
Maaliskuussa 1998 Ron Noades myi seuran osake-enemmistön tietokonepohatta Mark Goldbergille, jonka tavoitteena oli nostaa seura Eurooppalaiselle huipputasolle viiden vuoden sisällä. Kausi 1998–1999 ei kuitenkaan sujunut odotusten mukaisesti. Goldberg veti rahallisen tukensa seuralta pois ja seura ajautui konkurssin partaalle. Venables erosi, ja managerin tehtäviin palasi jälleen kerran Coppell. Loppusijoitus sijoittui keskikastin tietämille, kuten myös kaudella 1999–2000, vaikka joukkueesta oli taloudellisen katastrofin keskellä jouduttu myymään lukuisia avainpelaajia.
Heinäkuussa 2000 matkapuhelinpohatta Simon Jordan osti lähes konkurssikypsän seuran ja korvasi Coppellin vuosina 1993–1995 joukkuetta manageroineella Alan Smithillä. Vaikka talousasiat olivat nyt kunnossa ja joukkue saavutti Liigacupissa välieräpaikan, Smith erotettiin huhtikuussa 2001. Putoaminen 2. divisioonaan näytti vääjäämättömältä. Smithin korvasi väliaikaisesti toinen entinen Eagles-valmentaja Steve Kember, joka vastoin kaikkia ennakko-odotuksia ja vedonlyöntitoimistojen pahaenteisiä kertoimia pelasti joukkueen putoamiselta Huddersfield Townin kustannuksella.
Kaudeksi 2001–2002 valmennusvastuuseen astui Steve Bruce, joka jätti tehtävänsä Wiganissa vain seitsemän viikon jälkeen. Kausi sai hyvän alun, mutta neljän kuukauden kuluttua Bruce siirtyi Birmingham Cityyn, mikä vaikutti kielteisesti hänen suosioonsa Selhurst Parkilla. Palace-fanit antoivat hänelle liikanimen Juudas. Brucen korvasi Trevor Francis, hänen edeltäjänsä Birminghamissa. Francisin alaisuudessa Palace ei kyennyt kovinkaan erikoisiin suorituksiin, tuloksena loppusarjataulukon keskikastin sijoitus.
Seuraava kausi oli myös vaikea, ja Francis erosi maaliskuussa. Hänet korvasi jälleen kerran entinen Eagles-manageri Steve Kember. Kember johdatti Palacen voittoihin kauden 2003–2004 ensimmäisissä ottelusisa, mutta yllättäen tapahtui huikea lopahdus suoritustasossa, ja hänet erotettiin marraskuussa. Väliaikaisratkaisu Kit Symons valmensi kuukauden ajan ennen pohjoisirlantilaisen entisen Palace-pelaajan Iain Dowien kehiin astumista. Dowie oli ennen Palace-pestiään manageroinut Oldham Athleticia.
Iain Dowie nosti Palacen joulunajan karsiutumissijoilta pudotuspelijoukkueiden joukkoon huhtikuuhun mennessä. Kauden viimeisellä ottelukierroksella sunnuntaina 9. toukokuuta Palace olisi tarvinnut vain tasapelin Coventryä vastaan päästäkseen karsimaan Valioliigan paikasta, mutta joukkue hävisi ottelun maalein 2–1. Pudotuspelipaikka riippui enää täysin West Hamin–Wigan -ottelun lopputuloksesta. 90. peliminuutilla tullut, Wiganilta kaksi sarjapistettä vienyt West Hamin tasoitusmaali sinetöi Palacen kuudennen sijan.
Pudotuspelien välierien ensimmäisessä osaottelussa Selhurst Parkilla 14. toukokuuta Crystal Palace voitti Sunderlandin maalein 3–2. Toisen osaottelun ensimmäistä puoliaikaa Palace hallitsi, mutta ensimmäisen 45-minuuttisen lopulla Sunderland teki kaksi maalia. Toiselle puoliajalla Palace teki muutoksia. Vaihdosta kentälle otettu puolustaja Darren Powell teki viimeisellä minuutilla tasoitusmaalin, mikä tarkoitti 4–4-tasatilannetta yhteismaaleissa. Palacen onneksi karsintojen pudotuspeliotteluissa ei noudatettu europeleistä tuttua vierasmaalisääntöä, jonka turvin Sunderland olisi mennyt jatkoon, vaan ottelu meni jatkoajalle. Jatkoajalla ei maaleja nähty, joten ratkaisu meni rangaistuspotkukilpailuun. Rangaistuspotkukilpailussa etulyöntiasema vaihteli, ja päädyttiin äkkikuolemaratkaisuun. Sunderlandin maalivahti Mart Poom oli torjunut kaksi laukausta. Jeff Whitley olisi voinut maalilla varmistaa "Black Catsien" jatkopaikan, mutta epäonnistui täysin, ja kun lopulta Palacen Michael Hughes tälläsi pallon verkkoon, oli jatkoon menijä selvä.
Pudotuspelien finaalissa Cardiffin Millennium Stadiumilla 29. toukokuuta 2004 Palacea vastaan asettui West Ham United. Palace voitti kamppailun 1–0 kapteeni Neil Shipperleyn maalilla, ja eteni Valioliigaan.
Vaikka manageri Iain Dowie teki monia viisaita ratkaisuja ja monet Palacen pelaajat kuten Aki Riihilahti ja liigassa huikeat 21 maalia takonut Andy Johnson venyivät parhaimpaansa, ei joukkueen Valioliigariemua tälläkään kertaa kestänyt kuin yhden kauden ajan. Crystal Palace saavutti tuolloin kyseenalaisen kunnian olemalla ainoa joukkue, joka on pudonnut Valioliigasta ennätykselliset neljä kertaa.
Suurinumeroisin cup-voitto: Crystal Palace FC–Southend United FC: 8–0, 25. syyskuuta 1989, Liigacupin 2. kierros
Suurinumeroisin liigatappio: Crystal Palace FC–Liverpool FC: 0–9, 12. syyskuuta 1990, 1. divisioona
Suurinumeroisin cup-tappio: Crystal Palace FC–Burnley FC: 0–9, 10. helmikuuta 1909, FA Cupin 2. kierroksen uusinta
Nuorin liigapelaaja: Phil Hoadley, 16 vuotta, 112 päivää Bolton Wanderersisa vastaan 27. huhtikuuta 1968
Suurin vastaanotettu siirtosumma: 4,5 miljoonaa puntaa Chris Armstrongin siirrosta Tottenham Hotspuriin kesäkuussa 1995
Suurin maksettu siirtosumma: 2,75 miljoonaa puntaa Valerien Ismaelista Strasbourgille tammikuussa 1998

Culoz on kunta itäisessä Ranskassa Ainin departementissa Auvergne-Rhône-Alpesin alueella. Se sijaitsee Rhônejoen varrella. Kunnan alueella on 1534 metriä korkea vuori Grand Colombier.
Kaksi paikallista puuseppää, veljekset Henri ja Léon Serpollet, olivat autoalan edelläkävijöitä. He ryhtyivät rakentamaan ensimmäisiä höyrykäyttöisiä autoja Culoz'sa 1800-luvun lopulla. Veljeksien valmistama Serpolletin höyrykolmipyörä oli ensimmäisiä teollisesti valmistettuja autoja. Veljeksistä Léon tuli kuuluisammaksi, ja hän oli myös ensimmäinen ranskalainen joka sai ajokortin.
Kunnan nähtävyyksiä on vuosina 1292 – 1316 rakennettu linna Château de Montveran. Linnassa ovat vierailleet esimerkiksi Henriette d'Angeville, joka oli toinen Mont Blancille kiivennyt nainen, sekä venäläinen säveltäjä Sergei Prokofjev.

Cup-voittajien cupin kausi 1982–1983 oli 23. Cup-voittajien cupin kausi. Loppuottelu pelattiin Göteborgissa, Ruotsissa 11. toukokuuta 1983. Loppuottelussa skotlantilainen Aberdeen FC voitti espanjalaisen Real Madridin.

Daakian sodat käytiin Rooman valtakunnan ja Daakian kuningaskunnan välillä vuosina 101–102 ja 105–106. Ensimmäisessä Daakian sodassa roomalaiset onnistuivat keisari Trajanuksen johdolla lyömään kuningas Decebaluksen johtamat daakialaiset ja solmimaan edullisen rauhansopimuksen. Toinen Daakian sota alkoi, kun Decebalus halusi kostaa ja hyökkäsi Rooman liittolaisten kimppuun, ja sen seurauksena roomalaiset valtasivat Daakian kokonaan ja liittivät sen Rooman provinssiksi. Sodan aikana ja Rooman miehityksen alla Daakian väestö ja kulttuuri katosivat täysin, ja maa annettiin muista Rooman provinsseista saapuneille siirtolaisille.
Pääartikkelit: Rooman valtakunta, legioonaRooma oli ensimmäisen vuosisadan alkuun mennessä saavuttanut ne rajat, jotka pysyivät suunnilleen muuttumattomina monen vuosisadan ajan. Keisari Augustus oli suunnitellut valtaavansa Germaniassa Reinin itäpuoliset osat ja etenevänsä aina Elbelle asti. Myös Balkanin niemimaalla Tonavan ylitys oli suunnitelmissa, mutta kolmen roomalaisen legioonan menetys Teutoburgin taistelussa vuonna 9 jaa. sai Augustuksen perumaan kaikki laajennusaikeensa. Hän myös kehotti seuraajiaan tekemään samoin. Roomalaiset noudattivatkin Augustuksen tahtoa eivätkä tehneet merkittäviä aluevaltauksia ennen Daakian sotia, lukuun ottamatta keisari Claudiuksen Britannian valtausta vuonna 43.
Ensimmäisellä ja toisella vuosisadalla legioonalaiset olivat varustautuneet rautakypärillä, lorica segmentata -levyhaarniskalla tai lorica hamata -rengashaarniskalla sekä suurella suorakulmaisella scutum-kilvellä, joka suojasi hyvin viholliselta. Aseistukseen kuului raskas heittokeihäs pilum, lyhyt miekka gladius sekä joskus myös tikari.
Legioonalaisten lisäksi Rooman armeijaan kuului suuri määrä apujoukkoja eli auxilia-osastoja, jotka koostuivat ulkomaalaisista sotilaista, Rooman liittolaisten sotaväestä. Auxilia-joukoilla oli tärkeä rooli roomalaisten sotatoimissa, sillä niitä oli usein saman verran kuin legioonalaisia, joskus jopa enemmänkin. Auxilia-joukkoja käytettiin muun muassa ratsuväkenä, jousimiehinä ja kevyenä jalkaväkenä, ja niillä oli joskus roomalaiset aseet ja haarniskat. Tosin usein auxilia-joukkojen annettiin pitää omat aseensa. Ensimmäisen vuosisadan puolivälistä alkaen roomalaisten oli ollut tapana käyttää auxilia-joukkoja aina etulinjassa säästääkseen legioonalaiset eli Rooman kansalaiset miestappioilta.
Pääartikkelit: Daakia, daakialaisetDaakialaiset olivat traakialainen kansa, joka asui muinaisessa Daakiassa Vähän-Aasian luoteispuolella, nykyisen Romanian alueella. Rikkaiden luonnonvarojen, kuten kulta- ja hopeakaivosten ansiosta daakialaiset olivat kehittyneempiä kuin läheiset germaani- tai kelttiheimot. Daakian maasto oli hyökkääjän kannalta erittäin vaikeakulkuista, ja daakialaiset olivat lisäksi rakentaneet linnakkeita turvaamaan valtakunnan rajoja. Tärkeimmät niistä olivat Orăștie-vuoriston alueella sijainneet Costești, Blidaru, Piatra Rosie ja Sarmizegethusa.Daakialaisista, kuten ei monista muistakaan barbaarikansoista, ollut vastusta roomalaisille avoimessa taistelussa, eikä daakialaisilla ollut pysyvää kenttäarmeijaa. Paikalliset heimopäälliköt ja ylimykset (pileati) rekrytoivat miehiä sotaväkeen tarvittaessa, ja lisäksi Daakian kuningas Decebalus pystyi kutsumaan liittolaisjoukkoja roksolaanien ja bastarnien parista. Roksolaanien ensiluokkaisten ratsuväkimiesten merkitys olikin suuri Daakian sodissa. Daakialaiset tapasivat värvätä myös Rooman armeijasta karanneita sotilaita, ja heidän armeijansa olikin usein koulutettu ja järjestetty Rooman mallin mukaan.Daakialaissotilailla ei ollut erityistä univormua, vaan useimmat miehet taistelivat tavallisissa vaatteissa. Varusteina heillä oli yleensä soikea kilpi ja käyrää vesuria muistuttava ase (falx), jota viholliset erityisesti pelkäsivät. Sitä käytettiin viiltämiseen, ja se oli erittäin tehokas suojaamattomia ruumiinosia vastaan. Rintapanssareita ja kypäriä oli yleensä vain rikkaimmilla sotilailla. Daakialaiset tunnettiin hurjuudestaan. He kulkivat taisteluun sotatorven (carnyx) säestyksellä, ja torvensoittajaa seurasi Draco, erityinen daakialainen standaari. Siinä oli suden pää ja pronssista tehty lohikäärmettä muistuttava ruumis, joka päättyi raidallisiin ja värikkäisiin vaatekappaleisiin. Se oli kiinnitetty puiseen varteen, ja kun dracoa pidettiin ilmassa, siitä lähti viheltävä ääni. Daakialaiset käyttivät myös roomalaisilta kaapattuja aseita ja varusteita.
Burebista oli noussut Daakian kuninkaaksi vuonna 82 eaa. Hän oli yhdistänyt alueen heimot voimakkaaksi valtioksi, joka huolestutti roomalaisia. Daakialaiset olivat usean vuosikymmenen ajan tehneet hyökkäyksiä Tonavan yli. Lisäksi he olivat hyökänneet Olbiaan, joka oli kreikkalainen enklaavi Krimillä, ja hyökkäys Makedoniaankin oli mahdollinen. Julius Caesar oli suunnitellut hyökkäystä Burebistan valtakuntaa vastaan, mutta suunnitelma raukesi molempien miesten kuolemaan vuonna 44 eaa. Seuraavina vuosina Daakian kuningaskunta hajosi heikon johtajuuden ja useiden vallantavoittelijoiden takia. Marcus Licinius Crassus valtasi Tonavan etelänpuoleiset osat vuonna 27 eaa., ja vuoteen 7 eaa. mennessä Daakian alue oli pienentynyt huomattavasti. Vaikka daakialaisilla oli nyt vain noin 40 000 soturia entisten 200 000:n sijasta, he olivat yhä vakava uhka roomalaisille. Talvella 10 eaa. daakialaiset hyökkäsivät jäätyneen Tonavan yli Moesiaan. Hyökkäys pystyttiin vain vaivoin torjumaan, eivätkä edes rajalle rakennetut rajalinnakkeet pystyneet estämään ryöstöretkiä.
Burebistan kuoleman jälkeen daakialaiset eivät saaneet yhtä vahvaa johtajaa moneen vuosikymmeneen. Tilanne muuttui lopulta ensimmäisen vuosisadan jaa. lopulla, kun Daakian kuninkaaksi nousi Diurpaneus. Hän alkoi heti koota voimakasta armeijaa ja oli myös innokas värväämään Rooman armeijan karkureita. Lopulta hän alisti naapuriheimot, kuten sarmaatit ja bastarnit, valtaansa. Roomalaisen historioitsijan Dio Cassiuksen mukaan Diurpaneus ymmärsi sodan luonteen ja oli erittäin taitava sodankävijä.Seuraavina vuosina daakialaiset jatkoivat taas hyökkäyksiään Tonavan yli. Vuonna 85 Moesian maaherra Gaius Oppius Sabinus kuoli taistelussa daakialaisia vastaan, ja vain keisari Domitianuksen nopea reaktio esti provinssin menettämisen daakialaisille. Keisari tekikin seuraavina vuosina useita menestyksekkäitä vastahyökkäyksiä, mutta hän joutui pian lähtemään Roomaan ja jättämän armeijan komennon pretoriaaniprefekti Cornelius Fuscukselle vuonna 86 tai 87. Fuscus sai kuitenkin surmansa Tapaessa, missä daakialaiset saivat roomalaisen legioonan väijytykseen, tuhosivat sen täysin ja kaappasivat sen tunnuksen. Taistelun jälkeen Diurpaneus vaihtoi nimensä Decebalukseksi, joka tarkoitti rohkeaa.Kostaakseen Fuscuksen kärsimän tappion Domitianus alkoi valmistella uutta sotaretkeä seuraavalle vuodelle. Joukkoja jouduttiin ottamaan muualta Rooman raja-alueilta, muun muassa Britanniasta, josta irrotettiin Legio II Adiutrix. Moesia uudelleenorganisoitiin ja jaettiin kahdeksi uudeksi provinssiksi, Moesia Superioriksi ja Moesia Inferioriksi. Vuoden 88 sotaretkeen otti osaa yhteensä kuusi legioonaa. Domitianus joutui kuitenkin pian lähtemään takaisin Roomaan, koska huhut kertoivat juonitteluista keisaria kohtaan. Hän jätti Lucius Tettius Julianuksen armeijan ja sotaretken johtoon. Julianus menestyi hyvin ja voittikin daakialaiset seuraavana vuonna Tapaessa, mutta syksyn ja talven tulo esti häntä jatkamasta sotaretkeä. Seuraavaksi Germania Superiorin maaherra Lucius Antonius Saturninus kapinoi Domitianusta vastaan, ja lisäksi tilanne paheni yhä Tonavalla, missä markomannien ja kvadien germaaniheimot olivat alkaneet käyttäytyä vihamielisesti roomalaisia kohtaan. Domitianuksen oli lopulta pakko solmia rauha daakialaisten kanssa Roomalle epäedullisin ehdoin.Daakia oli virallisesti Rooman vasalli, ja se sai vuosittain suuria summia rahaa Roomalta. Rauhanehtoihin kuului myös, että roomalaisten piti lähettää eri alojen käsityöläisiä Daakian pääkaupunkiin Sarmizegethusaan. Lisäksi daakialaiset saivat sotilaallisia neuvonantajia, joiden johdolla he rakensivat muun muassa erilaisia sotakoneita. Pian Daakiasta ja sen kuninkaasta Decebaluksesta tuli yhdistävä voima kaikille, jotka vastustivat Rooman kasvavaa valtaa, ja daakialaiset solmivat liiton muun muassa sarmaattiheimo roksolaanien kanssa. Daakialaiset uskoivat, että roomalaiset eivät uskaltaisi tulla armeijoineen Karpaattien yli.
Keisari Nervan adoptoima sotapäällikkö Marcus Ulpius Trajanus nousi keisariksi adoptioisänsä kuoleman jälkeen tammikuussa 98. Hän oli luultavasti alkanut suunnitella Daakian sotaa jo ensimmäisenä keisarivuotenaan, ja ilmeisesti hän halusi nöyryyttää daakialaisia, jotka olivat tulleet entistä röyhkeämmiksi roomalaisia kohtaan. Hän oli luultavasti myös sitä mieltä, että Tonavaa seuraava raja ei ollutkaan niin edullinen kuin saattoi luulla. Lisäksi sotilaallinen voitto auttaisi häntä vakiinnuttamaan valta-asemansa. Trajanus piti luultavasti daakialaisia ja kuningas Decebalusta uhkana Tonavan provinsseille. Pienikin daakialaisten menestys saattoi provosoida lännessä germaaneja tai idässä parthialaisia hyökkäämään Roomaa vastaan.Daakian sota alkoi maaliskuussa vuonna 101. Sodan tarkoitus ei ilmeisestikään ollut vallata Daakiaa vaan palauttaa Rooman arvovalta; kyseessä oli siis eräänlainen kostoretki. Tätä kuvaa se, että ennen sotaretkeä lyödyissä rahoissa sodan jumala Marsista käytettiin nimeä Mars Ultor (Koston Mars). Trajanus oli valmistautunut hyökkäykseen nimittämällä Daakian läheisten provinssien johtoon kokeneita kenraaleja, joihin hän saattoi luottaa. Trajanus itse lähti Roomasta 25. maaliskuuta arvaaliveljien rukouksien saattelemana. Hän otti sotaretkelle mukaan pretoriaanikaartin, toisen pretoriaaniprefekteistään ja useita kenraaleja, jotka olivat johtaneet joukkoja jo Domitianuksen daakialaisodassa. Kun keisarin saattue pääsi Tonavalle, sinne oli kerääntynyt jo yhdeksän legioonaa ja 90 auxilia-yksikköä. Legioonalaisia ja auxilia-joukkoja oli yhteensä yli 55 000. Paikalla oli myös Rooman klienttivaltioiden joukkoja. Trajanuksen Daakian sotaretkeen otti osaa muun muassa palmyralaisia, brittejä ja maureja. Joukkoja oli yhteensä noin 100 000. Trajanuksen armeija oli suurin, minkä Rooma oli koskaan koonnut yhtä sotaa varten.
Trajanus määräsi Tonavan yli rakennettavaksi suuren ponttonisillan, jota pitkin joukot pystyivät ylittämään joen ja armeijaa voitaisiin myös huoltaa. Siltoja oli tärkeää suojella, jotteivat roomalaiset joutuisi eristyksiin Moesiassa olevista tukikohdista. Roomalaiset hakkasivat myös joen vartta reunustavaan kallioon teitä ja levensivät niitä puusilloilla, jotta Rooman laivasto voisi helposti huoltaa joukkoja joelta käsin.Kun silta oli valmis, Trajanus ylitti Tonavan luultavasti Lederatassa, minkä jälkeen hän uhrasi Mars-jumalan kunniaksi villisian, lampaan ja härän. Uhrauksen jälkeen armeija marssi kohti pohjoista, missä sijaitsi Berzobiksen kaupunki, minkä jälkeen roomalaiset etenivät Aiziin. Armeija marssi enimmäkseen joen vartta, jotta joukkoja voitiin huoltaa vesitse. Jokivarressa oli lisäksi hedelmällistä laidunmaata ja viljapeltoja. Sotilaat marssivat monen kilometrin pituisena kolonnana kuusi miestä rinnakkain. Marssitavoite oli 30 kilometriä päivässä, mutta vaikeakulkuisessa maastossa päivämatka jäi usein 16–19 kilometriin. Armeijan edellä kulki myös tiedustelijoita sekä pioneerijoukkoja, joiden piti rakentaa teitä ja siltoja pääosastoa varten. Trajanus muisti yhä Cornelius Fuscuksen kärsimän tappion Domitianuksen aikana, joten hän eteni joukkoineen hitaasti ja järjestelmällisesti. Roomalaiset olivat varuillaan, koska he eivät halunneet tulla yllätetyiksi. Vaikka Rooman armeija oli suuri, se ei kuitenkaan liikkunut yhtenä suurena kenttäarmeijana, vaan pienempinä osastoina. Samalla kun Trajanuksen johtama osasto eteni Berzobiksen kautta lännestä kohti Rautaportin solaa, etelästä lähestyi toinen roomalaisosasto. Se ylitti Tonavan Drobetan lähellä samanlaista ponttonisiltaa pitkin kuin Lederatassa ja eteni pohjoiseen kohti Tapaeta.Dio Cassiuksen mukaan roomalaisten daakialaiset liittolaiset toivat Trajanukselle viestin, joka oli kirjoitettu latinaksi valtavan kokoiseen sieneen. Siinä kehotettiin Trajanusta palaamaan takaisin Moesiaan ja pitämään rauha Decebaluksen kanssa. Trajanus ei kuitenkaan piitannut viestistä.
Daakialaiset välttelivät taistelua selvästi voimakkaampia roomalaisia vastaan, ja roomalaiset valtasivat daakialaisten linnoitukset yksi kerrallaan. Daakialaiset pystyivät tekemään vain pienempiä sissihyökkäyksiä, mutta taistelut olivat silti rajuja. Roomalaisten edetessä kohti Rautaporttia heidän linnoituksensa joutuivat usein hyökkäyksen kohteiksi.
Ensimmäinen suuri yhteenotto oli Tapaen taistelu, joka luultavasti on yksi Trajanuksen pylväässä kuvatuista taisteluista. Dio kertoo, että taistelu oli erittäin kiivas ja roomalaisia haavoittui niin paljon, että sidontapaikoilta loppuivat sidetarpeet. Helpottaakseen pulaa Trajanus luovutti vaatteitaan leikattaviksi kääreiksi. Tosin pylvään kuvaukset kertovat tästä vasta myöhemmässä taistelukohtauksessa, joten saattaa olla, että Dion kertomus ei liity Tapaessa käytyyn taisteluun. Taistelun jälkeen sotilaat huusivat Trajanuksen imperatoriksi jo toisen kerran; ensimmäinen kerta oli ollut, kun hänet oli valittu Nervan seuraajaksi. Molempien osapuolien tappiot olivat suuret, ja Trajanus pystytti kaatuneiden roomalaisten kunniaksi taistelupaikalle alttarin.Raskaiden tappioiden takia Trajanus ei pystynyt käyttämään voittoa hyväkseen. Talvi lähestyi, joten hän ei pystynyt jatkamaan sotaretkeään. Sotaa pidettiin kuitenkin jo tuolloin menestyksenä. Trajanus jäi armeijoineen rajalle Tonavan varteen odottelemaan vahvistuksia, jotka saapuivat ennen seuraavaa kesää. Vuoden 102 sotaretkeä varten saapuivat ainakin Legio I Flavia Minervia ja Legio XI Claudia sekä Britannian maaherran henkilökohtainen kaarti ja valioyksikköjä (vexillationes) useasta eri legioonasta.
Syksyn tullen Decebalus päätti hyökätä roomalaisia vastaan Moesia Inferiorissa. Talvella 101–102 hänen joukkonsa ylittivät Tonavan ja hyökkäsivät useisiin vihollislinnakkeisiin Moesiassa. Kuultuaan hyökkäyksestä Trajanus kokosi heti armeijansa ja marssi daakialaisia vastaan. Hän kohtasi Decebaluksen luultavasti Adamklississa, missä käytiin suuri daakialaisten ja roomalaisten välinen taistelu. Trajanus voitti lopulta taistelun, ja daakialaiset joutuivat vangiksi tai pakenivat. Taistelussa kunnostautuivat erityisesti roomalaisten puolialastomat, nuijilla aseistetut auxilia-joukot, jotka Trajanus palkitsi rahasummilla taistelun jälkeen.
Kesän 102 sotaretken aluksi roomalaiset ylittivät Tonavan Lederatassa ja Drobetassa kuten edellisenäkin vuonna, mutta eteneminen oli tällä kertaa vaivalloisempaa. Roomalaisten onnistui kuitenkin hankkia takaisin Cornelius Fuscuksen menettämä roomalainen standaari. Trajanus hyökkäsi sen jälkeen Rautaportista kohti daakialaisten pääkaupunkia Sarmizegethusaa, ja ilmeisesti vuoden aikana käytiin vain yksi suurempi taistelu. Trajanuksen pylvään kohokuvat ovat taas tärkein lähde sotatoimista. Niiden mukaan legioonalaiset olivat tällä kertaa etulinjassa, ja ballistat, palmyralaiset jousimiehet sekä baleaarien linkomiehet tukivat roomalaisia, jotka murtautuivat vihollisen linjaan. Tämän jälkeen he hyökkäsivät lähistöllä sijaitsevaan linnoitukseen käyttäen testudo-muodostelmaa, jossa legioonalaiset asettivat kilpensä päälle ja sivuille suojaamaan vihollisen heittoaseilta. Kyseinen linnoitus oli luultavasti Piatra Rosie lähellä Sarmizegethusaa. Kun roomalaiset menestyivät yhä paremmin sotatoimissa, monet daakialaiset ylimykset ja sotilaat jättivät Decebaluksen ja siirtyivät roomalaisten puolelle.Samalla kaksi uutta roomalaisten sotajoukkoa eteni etelästä. Lusius Quietuksen johtama kevytaseinen mauriratsuväki hyökkäsi todennäköisesti Vulcanin solan kautta daakialaisten selustaan. Toinen osasto eteni Laberius Maximuksen johdolla Alutusjokea pitkin pohjoiseen, valtasi Karpaattien yli kulkevan solan ja sitä vartioivat linnakkeet sekä otti vangiksi useita daakialaisia, joiden joukossa oli Decebaluksen tytär. Tämän jälkeen Trajanuksen, Quietuksen ja Maximuksen osastot kohtasivat Aquaessa, 34 kilometriä Sarmizegethusasta pohjoiseen.
Kun roomalaiset olivat valloittaneet Karpaattien yli johtavat solat, Decebalus lähetti Daakian ylimystön jäseniä neuvottelemaan Trajanuksen kanssa rauhasta. Trajanus suostui sillä ehdolla, että Decebalus antautuisi ja liittoutuisi Rooman kanssa. Decebalus luovutti kaikki piirityskoneensa ja pioneerinsa sekä roomalaiset karkurit ja lupasi, ettei värväisi heitä enää.Roomalaisten valtaamat alueet liitettiin Rooman valtakuntaan, jonka raja siirtyi nyt Tonavan pohjoispuolelle. Baanaatin tasanko liitettiin Moesia Superioriin. Etelä-Karpaattien alueelle roomalaiset rakensivat linnoituksia turvaamaan pohjoisen rajansa. Tärkeimpiä näistä linnoituksista olivat Legio IIII Flavia Felixin tukikohta Colonia Ulpia Traiana Augusta Dacia, jota pian alettiin kutsua Daakian entisen pääkaupungin mukaan Sarmizegethusaksi, ja Legio XIII Geminan tukikohta Berzobis. Trajanus rakennutti myös sillan Tonavan yli, jotta joen toisella puolella olevia linnoituksia voitaisiin huoltaa kaikkina vuodenaikoina. Kreikkalaisen Apollodoros Damaskolaisen suunnittelemassa Trajanuksen sillassa (pons Traiani) oli puinen ajotie ja kaksikymmentä kivipilaria.
Trajanus palasi Roomaan vuoden 102 lopulla, ja joulukuussa senaatti antoi hänelle arvonimen Dacicus. Senaatti kunnioitti Trajanusta myös triumfilla. Vuonna 103 Trajanus valittiin konsuliksi viidennen kerran. Hänen konsulikumppaninaan toimi sodassa kunnostautunut Laberius Maximus. Roomalaiset pitivät sotaa menestyksenä, ja Daakia oli nyt alistetun liittolaisen asemassa.Decebalus alkoi kuitenkin pian valmistautua uuteen sotaan: hän hankki lisää aseita, varusti joukkojaan, linnoitti Daakian rajoja ja loi suhteita naapuriheimoihin, jotka olivat vihamielisiä Roomaa kohtaan. Niihin saattoi kuulua myös Rooman vanha vihollinen Parthia. Decebalus valtasi sarmaatteihin kuuluneen Jazygien heimon maat ja liitti ne valtakuntaansa, ja vuonna 105 hän määräsi joukkonsa hyökkäämään roomalaisia vastaan Baanaatissa. Kuultuaan hyökkäyksestä senaatti julisti heti Decebaluksen valtion viholliseksi. Toisen Daakian sodan tarkoitus oli nyt ilmeisesti vallata Daakia kokonaan ja liittää se osaksi Rooman valtakuntaa.
Daakialaisten hyökkäys tuli ilmeisesti yllätyksenä, sillä Trajanus pääsi lähtemään Roomasta vasta kesäkuussa, mahdollisesti kuun lopulla. Trajanuksen pylväässä olevat kohokuvat kertovat keisarin lähteneen yöllä Italiasta lyhintä reittiä Adrianmeren ylitse, mahdollisesti Brundisiumista Dyrrhachiumiin. Tämän jälkeen hän matkasi vahvistusten mukana Tonavalle, Drobetan kaupunkiin. Sinne hän pääsi luultavasti vasta syksyllä, joten hän ei ehtinyt aloittaa hyökkäystä Daakiaan talven lähestymisen takia. Uhrattuaan ensin jumalille saapumisensa kunniaksi Trajanus tyytyi vahvistamaan roomalaisten asemia. Sillä välin Decebaluksen joukot olivat tehneet sissihyökkäyksiä roomalaisten asemia vastaan.Pylväässä olevat kohokuvat kertovat Baanaattiin sijoitettujen roomalaisten pioneerien rakentaneen linnoituksia ja teitä vahvistaakseen alueen puolustusta. Rakennustöihin kuuluivat myös erityiset clausuraet, muurit, joita rakennettiin vuoristoiseen maisemaan estämään tai hankaloittamaan vihollisen liikkeitä. Daakialaiset eivät tyytyneet katsomaan sivusta roomalaisten työskentelyä, vaan hyökkäilivät roomalaisia vastaan.
Dio Cassius kertoo Decebaluksen suunnitelleen Trajanuksen salamurhaa ja roomalaisupseerin kaappaamista. Joidenkin Auxilia-joukkojen miesten piti surmata keisari hänen saapuessaan Rooman armeijan päämajaan, mutta suunnitelma epäonnistui, kun yksi miehistä paljastui ja kertoi kaiken kidutettuna. Dio ei kerro tästä enempää, mutta hänen mukaansa daakialaiset onnistuivat vangitsemaan erään Gnaeus Pompeius Longinuksen, joka oli ollut consul suffectus vuonna 90, Moesia Superiorin maaherra vuosina 93–96/97 ja sitten Pannonian maaherra vuoteen 98 asti. Hän oli vangiksi joutumisensa aikana ollut todennäköisesti vastuussa Baanaatin alueesta.
Longinus houkuteltiin daakialaisten leiriin lupaamalla rauhanneuvotteluja, mutta hänet otettiinkin vangiksi ja häntä kuulusteltiin turhaan Trajanuksen sotastrategiasta. Decebalus vaati tämän jälkeen Trajanukselle lähettämässään kirjeessä roomalaisia lähtemään Tonavan pohjoispuolelta maksuksi Longinuksesta. Trajanus ilmoitti kuitenkin, että Longinus ei ollut hänelle mitenkään tärkeä, eikä siten hyväksynyt sopimusta. Huomattuaan tilanteensa toivottomuuden Longinus ehdotti Decebalukselle, että hän lähettäisi erään vapautetun orjan kirjeen kanssa Trajanuksen puheille. Decebalus hyväksyi tämän ja lähetti saattueen matkaan. Longinus oli kuitenkin saanut samalta orjalta myrkkyä ja sopinut hänen kanssaan, että hän voisi lähteä roomalaisten luokse. Tämän jälkeen Longinus joi myrkyn ja kuoli. Decebalus suuttui tästä ja lähetti yhden miehensä Longinuksen ruumiin kanssa roomalaisten luokse. Hän vaati Trajanusta luovuttamaan orjan Longinuksen ruumista ja kymmentä roomalaista sotavankia vastaan. Trajanus kuitenkin kieltäytyi ja sanoi, että vangitun orjan henki oli tärkeämpi kuin Longinuksen hautaus. Dion lisäksi myös roomalainen reettori Marcus Cornelius Fronto kertoo tästä tapahtumasta.
Sillä aikaa Trajanus kokosi armeijaa Drobetassa hyökätäkseen Daakiaan. Armeija oli vieläkin suurempi kuin ensimmäisessä Daakian sodassa, ja sitä varten Trajanus perusti kaksi uutta legioonaa: Legio II Traiana Fortiksen ja Legio XXX Ulpia Victrixin. Hän perusti myös erityisiä numerus-yksiköitä ulkomaalaisista sotilaista. Ne olivat tilapäisiä ja huonompilaatuisia kuin muut Rooman armeijan yksiköt, ja niitä komensivat roomalaiset kenturiot, praepositukset. Numeruksien kokoa ei tiedetä varmasti, mutta niiden koon oletetaan vaihdelleen 130:sta kenties jopa 1000:een mieheen.Dion mukaan monet daakialaiset jättivät Decebaluksen ja siirtyivät roomalaisten puolelle, mikä sai Decebaluksen tiedustelemaan rauhanehtoja. Trajanus vastasi, että Decebaluksen oli antauduttava ja luovutettava itsensä ja daakialaisten aseet roomalaisille. Nämä olivat mahdottomia ajatuksia Daakian kuninkaalle, joten neuvottelut katkesivat siihen. Decebalus yritti saada naapuriheimoja puolelleen, mutta epäonnistui lopulta.
Roomalaisten hyökkäys Daakiaan alkoi keväällä 106. Trajanus ylitti Tonavan Drobetassa sijaitsevaa Trajanuksen siltaa pitkin ja eteni sitten armeijoineen 1621 metrin korkeudella olevan Vulcanin solan kautta Sarmizegethusan alueelle, siis eri reittiä kuin ensimmäisessä Daakian sodassa. Trajanuksen pylvään kohokuvat eivät kerro roomalaisten kohdanneen vakavaa vastarintaa, vaan daakialaiset, jotka olivat entistäkin pahemmin alivoimaisia, välttelivät suurta taistelua ja turvautuivat sissi- ja uuvutussotaan. He hyökkäsivät aina pieniä osastoja ja etuvartioasemia vastaan. Roomalaiset joutuivat valtaamaan daakialaisten linnoituksia yksi toisensa jälkeen, ja koko sotaretki kuluikin pääasiassa vihollislinnakkeiden valtaamiseen. Sota oli pitkä ja verinen. Roomalaisten oli muutettava varustustaan, sillä daakialaisten koukkupäiset, pitkää vesuria muistuttavat falx-miekat puhkaisivat vaivatta roomalaisten kypärät. Kypäriin jouduttiin tämän takia lisäämään suojakaari.
Lopulta Trajanus pääsi Daakian pääkaupungin Sarmizegethusan porteille. Kaupunki oli suojattu vahvoilla, suorakaiteen muotoisilla muureilla, joissa oli kaksi porttia länsi- ja itäpuolella. Pylvään reliefit antavat vihjeitä siitä, että roomalaisten ylivoima ja väistämättömältä näyttänyt tappio sai kaupungin antautumaan taisteluitta. Tosin joidenkin teorioiden mukaan roomalaiset joutuivat hyökkäämään kaupungin muureja vastaan lännestä ja idästä ja alueella käytiin rajuja taisteluja. Kaupungin kukistuttua Trajanus määräsi sen ryöstettäväksi ja poltettavaksi, minkä jälkeen paikalle rakennettiin roomalainen linnoitus. Heinäkuussa Trajanuksen sotilaat huusivat keisarin imperatoriksi, jo kuudetta kertaa. Decebalus ei kuitenkaan luovuttanut vaan pakeni läheisille kukkuloille, mistä käsin hän jatkoi sissisotaa.Vaikka pääkaupunki olikin jo kukistunut, Daakian pohjoisosissa taistelut jatkuivat vielä. Roomalaiset, pääasiassa auxilia-joukkojen johdolla, hyökkäsivät Apulumiin, Napocaan ja Potaissaan vallaten viimeiset vastarinnan pesäkkeet ja pakottaen daakialaissotilaat joko antautumaan tai tekemään itsemurhan.
Syksyllä 106 Decebalus vetäytyi syrjemmälle Karpaateille, mistä hänet löysivät syyskuussa jotkut auxilia-joukkoihin kuuluneet ratsumiehet. Välttääkseen vangitsemisen hän teki itsemurhan falx-miekalla, juuri kun ratsuväkiosaston komentaja oli aikeissa hyökätä hänen kimppuunsa. Komentajan nimi ja vaiheet ovat selvinneet erään hautamuistomerkin perusteella. Hän oli Tiberius Claudius Maximus, joka oli kunnostautunut jo Domitianuksen daakialaissodissa, liittynyt sen jälkeen auxilia-joukkoihin ja taistellut molemmissa Trajanuksen daakialaissodissa. Decebaluksen irti leikattu pää ja hänen kaksi lastaan vietiin ensin Trajanuksen nähtäviksi ja sitten Roomaan. Vaikka sota olikin loppunut, sodankäynti Decebaluksen sarmatialaisia liittolaisia vastaan jatkui vielä ainakin vuoteen 107.
Trajanus palasi Roomaan vasta kesäkuussa 107. Daakialaisista saadun voiton kunniaksi järjestettiin suuret voitonjuhlat ja keisarille myönnettiin hänen toinen triumfinsa. Kansalle jaettiin runsaasti rahalahjoja ja näytettiin gladiaattoriesityksiä monen päivän ajan. Trajanus määräsi myös uuden muistomerkin, Tropaeum Traianin, rakennettavaksi Moesia Inferiorin provinssiin samalle paikalle kuin edellinen muistomerkki. Se oli pystytetty muistoksi vuonna 90 tai 91 käydylle taistelulle, jossa sarmatialaiset tuhosivat täysin Legio XXI Rapaxin.
Trajanuksen lääkärin T. Statilius Criton mukaan roomalaiset toivat sotasaaliina yhteensä 2 270 tonnia kultaa ja 4 540 tonnia hopeaa sekä lukuisia muita arvoesineitä. Vaikka nykyään ajatellaan, että nämä luvut saattavat olla käännösvirheen takia suuresti yliarvioituja, summa on joka tapauksessa ollut huikea. Pelkästään 227 tonnia kultaa vastaa painossaan mitattuna 31,5 miljoonaa aureusta ja 454 tonnia hopeaa 160:tä miljoonaa denaaria. Crito kertoo myös 500 000 daakialaisen jääneen sotavangiksi. Monet vangit joutuivat taistelemaan gladiaattorinäytöksissä Roomassa osana Trajanuksen triumfia. Sodan aikana ja Rooman miehityksen alla Daakian väestö ja kulttuuri katosivat täysin, ja maa annettiin muista Rooman provinsseista saapuneille siirtolaisille.Daakiasta tuli Rooman provinssi (Dacia), johon sijoitettiin kaksi roomalaista legioonaa, toinen Berzobikseen ja toinen Apulumiin. Trajanuksen seuraaja Hadrianus säilytti Daakian provinssin mutta luopui sen länsipuolisesta Baanaatista ja itäpuolisesta Moesia Inferiorista, koska niitä oli vaikea puolustaa. Daakiaan sijoitettiin enää vain yksi legioona ja provinssi jaettiin Dacia Superioriin ja Dacia Inferioriin. Marcus Aurelius jakoi Dacian kolmeen osaan (Tres Daciae): Dacia Porolissensikseen, Dacia Apulensikseen ja Dacia Maluensikseen. Roomalaiset luopuivat lopulta Daakiasta vuonna 271 keisari Aurelianuksen aikana.
Daakian sodista on säilynyt nykypäivään erittäin vähän antiikin lähteitä. Roomassa sijaitseva Trajanuksen pylväs, jonka Trajanus rakennutti vuonna 113 Daakian sotien muistoksi, on tärkein lähde sodista. 32 metriä korkeassa pylväässä on satoja Daakian sodista kertovia friisejä, jotka luultavasti viittaavat todellisiin tapahtumiin sotien aikana. Pylvään kuvaukset eivät kuitenkaan ole täysin luotettavia, eikä niitä voi lukea tarkasti. Toinen mahdollisesti myös Daakian sodista kertova monumentti on Romanian Adamclisissa sijaitseva Tropaeum Traiani, joka luultavasti rakennettiin daakialaisten hyökkäyksessä talvella 101–102 kuolleiden roomalaisten muistoksi. Joidenkin historioitsijoiden mukaan se saattaa kuitenkin olla myös muistomerkki Domitianuksen Daakian sodissa kaatuneille, mihin viittaa se, että muistomerkki omistettiin Koston Marsille (Mars Ultor). Vuonna 107 tai 108 rakennetussa, halkaisijaltaan 30 metrin levyisessä rummun muotoisessa muistomerkissä on lukuisia kohokuvia, jotka kertovat Daakian sodista. Sen rauniot korvattiin vuonna 1977 modernilla rekonstruktiolla.Kirjallisia lähteitäkään ei ole säilynyt paljoa. Trajanuksen omasta kuvauksesta, Dacicasta, on säilynyt vain yksi lause. Trajanuksen lääkäri T. Statilius Crito kirjoitti myös sotaa käsitelleen tekstin Getica, mutta sekin on suurimmilta osiltaan hävinnyt. Myöskään Dion Khrysostomoksen Getica tai Appianuksen Dacica eivät ole säilyneet nykypäivään. Parhaiten ovat säilyneet historioitsija Dio Cassiuksen kirjoitukset. Dion tekstit eivät ole kuitenkaan säilyneet kokonaisina, vaan jäljellä on vain muutamia katkelmia, eivätkä nekään kerro paljoa sotien yksityiskohdista. Lisäksi monet sen ajan historioitsijat keskittyivät ainoastaan Rooman menneisyyden kuvaamiseen eivätkä kirjoittaneet oman aikansa asioista. Myös arkeologiset todisteet ovat vähissä, koska suurinta osaa löydöistä ei ole pystytty ajoittamaan tarpeeksi tarkasti.
Adrian Goldsworthy: Rooman puolesta - sotilaat, jotka loivat Rooman valtakunnan.    Ajatus Kirjat, 2006. ISBN 951-20-6951-2.    
Julian Bennett: Trajan: Optimus Princeps.    Indiana University Press, 2001. ISBN 0-253-21435-1.    (englanniksi)
Bowman et. al.: The Cambridge Ancient History XI, The High Empire A.D. 70-192.    Cambridge University Press, 2000. ISBN 0-521-26335-2.    (englanniksi)
Adrian Goldsworthy: The Roman Army at War 100 BC−AD 200.    Oxford University Press, 1996. ISBN 0-19-815057-1.    (englanniksi)
Brian W. Jones: The Emperor Domitian.    Routledge, 1992. ISBN 0415042291.    (englanniksi)
Paul Lachlan MacKendrick: The Dacian Stones Speak.    UNC Press, 2000. ISBN 0807849391.    (englanniksi)
Michael Schmitz: The Dacian Threat, 101-106 AD.    Caeros Pty Ltd, 2005. ISBN 0975844504.    (englanniksi)
Lino Rossi: Trajan's column and the Dacian Wars.    Thames and Hudson Ltd, 1971. ISBN 0-500-40016-4.    (englanniksi)
