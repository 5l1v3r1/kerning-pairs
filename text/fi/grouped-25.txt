
1. tammikuuta 2012 Euroopan unionin väestö oli noin 502,4 miljoonaa ihmistä. Monien jäsenvaltioiden väestömäärän oletetaan kääntyvän laskuun tulevina vuosikymmenillä, tosin uusia valtioita suunnitellaan liittyvän EU:hun 20 vuoden aikana.
Jäsenmaista asutuin on Saksa, jossa asuu noin 81,8 miljoonaa ihmistä, ja vähiten asuttu on Malta, jossa asuu 0,4 miljoonaa. Euroopan unionin keskimääräinen hedelmällisyysluku on alhainen, 1,5. Korkeimmat hedelmällisyysluvut ovat Irlannilla (16,876 syntymää vuosittain per 1 000 ihmistä) ja Ranskalla (13,013 syntymää vuosittain per 1 000 ihmistä). Matalin hedelmällisyysluku on Saksalla (8,221 syntymää vuosittain per 1 000 ihmistä).
Euroopan unionin alueella on huomattava määrä maailmankaupunkeja. Sen alueella sijaitsee 13 maailman 60 maailmankaupungista, mukaan lukien Lontoo, Pariisi, Rooma, Madrid ja Bryssel. Alla on lista EU:n kymmenestä suurimmasta hallinnollisesta kaupungista ja kymmenestä suurimmasta kaupunkialueesta. Väkiluvut ovat vuoden 2005 arvioita.lähde?
Teollisuusalueilta Benelux-maista, Isosta-Britanniasta ja Saksasta lämpimille alueille Espanjaan, Portugaliin, Etelä-Ranskaan ja Italiaan
Itäisen EU:n köyhemmistä valtioista läntisen EU:n rikkaampiin valtioihin (Iso-Britannia, Irlanti, Saksa, Alankomaat, Ranska, Italia, Portugali, Espanja)Brittien muuttoliike Etelä-Eurooppaan ja erityisesti Espanjaan on hyvin vahvaa, ja EU:n kansalaiset kattavatkin suuren osan Espanjan maahanmuuttajista. EU:n sisäiset muuttajat tulevat pääasiassa Länsi-Euroopasta, mutta erityisesti Isosta-Britanniasta. Britannian hallinto arvioi että todellinen Espanjassa asuvien brittien määrä on paljon suurempi kuin virallisissa tiedoissa annetaan ymmärtää, jopa 800 000–1 000 000 ihmistä.Vuonna 2007 tehdyn tutkimuksen mukaan Espanja on länsieurooppalaisten suosituin muuttokohde.
Euroopan unionin alueelle kohdistuva maahanmuutto on suurempaa kuin maastamuutto. Maahanmuutto on yleinen puheenaihe monissa EU:n jäsenmaissa, kuten Belgiassa, Ruotsissa, Saksassa, Suomessa ja Isossa-Britanniassa.
Espanja on valtio, jonne muuttaa vuosittain suurin määrä laittomia maahanmuuttajia Afrikasta johtuen sen läheisistä rantaviivoista Marokon kanssa. Afrikkalaiset maahanmuuttajat koittavat päästä maahan laivoilla. Syyskuun 2006 ensimmäisenä viikonloppuna yli 1 300 laitonta maahanmuuttajaa saapui laivalla Kanariansaarille. Arvioiden mukaan 50 000–70 000 laitonta maahanmuuttajaa jatkaa matkaansa Espanjasta eteenpäin muualle Eurooppaan vuosittain. Tämän ongelman takia on rakennettu muureja kuten Ceutan raja-aita. Laiton maahanmuutto on tärkeä kysymys Espanjan politiikassa, ja myös suuri ihmisoikeuskysymys, sillä moni ihminen kuolee matkalla. Espanja on vastaanottanut eniten maahanmuuttajia EU:n alueella viimeisten kuuden vuoden aikana. Espanjan maahanmuuttajien määrä on noussut 2,8 miljoonaan melko lyhyessä ajassa. Espanjan maahanmuuttajaväestö on auttanut Espanjan taloutta täyttämällä avoimia työpaikkoja.Esimerkiksi Irlannissa ja Portugalissa maahanmuuttoa ei nähdä suurena puheenaiheesta, mahdollisesti johtuen siitä, että valtioilla on pitkä maastamuuttohistoria. Myös Espanjasta lähti maastamuuttajia erityisesti 1960-luvulla, mutta silti maahanmuutosta keskustellaan valtiossa runsaasti.
Euroopan Unionin alueella on merkittävä määrä erilaisia uskontoja, mikä johtuu alueen värikkäästi historiasta. Alueen suurin uskonto on kristinusko, pääasiassa roomalaiskatolisuus, protestanttisuus ja ortodoksisuus. Joillakin EU:n jäsenmailla ei ole valtionkirkkoa johtuen ateistien suurestä määrästä (esimerkiksi Tšekki, Viro ja Alankomaat).
Teismi menettää kannatustaan EU:n alueella hitaasti ateismille. Euroopan valtioissa on käynnissä huomattava kirkosta eroaminen, ja hitaampi jumalaan tai jumaliin uskovien ihmisten prosentuaalinen määrän lasku. Eurobarometer 2005 -kyselyssä selvisi, että keskimäärin 52 % EU:n kansalaisista uskoon jumalaan, 27 % henkiin tai elämänvoimaan, 18 % eivät kumpaankaan edellä mainitusta ja 3 % kieltäytyi vastaamasta.
Kirkosta eroaminen on huomattu EU:n jäsenmaista erityisesti Alankomaissa, Belgiassa, Norjassa, Ranskassa, Ruotsissa, Saksassa, Suomessa, Tšekissä ja Isossa-Britanniassa.
Maahanmuuttajat ovat tuoneet EU:n alueelle muita uskontoja kuten islam, hindulaisuus, buddhalaisuus ja sikhiläisyys. Juutalaisuudella on pitkä historia Euroopassa, ja monissa valtioissa asuu perinteisesti juutalaisvähemmistö. Kirkolla on perinteisesti ollut paljon valtaa Euroopassa, mutta nyt valta on vähenemässä.
Euroopan unionilla on 23 virallista kieltä, eli sen 27 jäsenvaltion puhutuimmat kielet. Iiri, bulgaria ja romania saivat virallisen kielen aseman kun kaksi viimeksi mainittua liittyivät unioniin 1. tammikuuta 2007.
Englanti on EU:n puhutuin kieli, sillä 51 prosenttia EU:n asukkaista ovat englannin kielen taitoisia. Saksa puolestaan on EU:n puhutuin äidinkieli, sillä sitä puhuu äidinkielenään 18 % unionin väestöstä.
Arvioiden mukaan Euroopan unioni saattaa joutua tulevaisuudessa vaikeuksiin ikääntyvän väestön ja yleisen väkiluvun laskemisen takia.
EU:n keskimääräinen hedelmällisyysluku on matala, vain 1,47, sillä jatkuvan väestönkasvun ylläpitämiseen vaaditaan hedelmällisyysluvuksi noin 2. Euroopan unionin väkiluku alkaa siis luultavasti laskemaan, ja keskimääräinen ikä puolestaan nousemaan. Väestömäärän laskua on pyritty rajaamaan ottamalla EU:n alueelle maahanmuuttajia, mistä on ollut paljon kiistelyä. Kuitenkin, vuonna 2008 keskimääräisesti vuodessa syntyneitä per 1 000 ihmistä oli 10,9, mikä on 0,3 enemmän kuin vuonna 2008. Tämä luku on noussut hitaasti vuodesta 2004 kaikissa jäsenmaissa Saksaa lukuun ottamatta. Keskimääräisesti vuodessa kuolleita per 1 000 ihmistä on 9,7. Tämä luku on pysynyt melko vakaana useiden vuosien ajan.
Matalan hedelmällisyysluvun takia Euroopan unionin eläköityneitä työntekijöitä ei voida aina korvaamaan nuorilla työntekijöillä. Lähitulevaisuudessa EU:n alueella syntynee ns. "eläkepommi", jolloin eläköityneen väestön määrä kasvaa hyvin nopeasti.
Matala hedelmällisyysluku merkitsee myös tulevaisuudessa EU:n väkiluvun kääntymistä laskuun, mikäli maahanmuuttoa ei oteta lukuun. Tämä voi tarkoittaa talouskasvun taantumista tai jopa talouskriisejä. Myös media, YK ja joidenkin maiden hallitukset ovat huomanneet ongelman.
Berliner Morgenpost: Wo Europas Bevölkerung wächst – und wo sie schrumpft (kartta väkiluvun muutoksista alueittain 2001–2011)
Eurooppatie 16 on Pohjois-Irlannin Derrystä Skotlannin ja Norjan kautta Ruotsin Gävleen kulkeva tie.Pohjois-Irlannissa tie seuraa A6:ta Derrystä Randalstowniin ja sen jälkeen M22:sta sekä M2:sta Belfastiin. Skotlannissa tie seuraa A8:a Greenockista ja sen jälkeen M8:a Bishoptonista Glasgowin kautta Edinburghiin (käyttäen uudelleen A8:aa M8-tien liittymänumeroiden 8 ja 6 välillä).
E16 on päätie Norjan kahden suurimman kaupungin, Oslon ja Bergenin välillä ja se on ainoa vuoriston ohittava tie, joka on harvoin suljettu lumimyrskyjen ja tuiskujen takia. Muina vuodenaikoina Valtatie 7 on yhtä suosittu reitti Oslon ja Bergenin välillä, koska se on lyhyempi. Vuonna 2011 E16:sta päätettiin jatkaa Oslosta Kongsvingerin, Torsbyn, Malungin ja Borlängen kautta Ruotsin Gävleen. Tienumeron muuttaminen tapahtui syksyllä 2012.
E16 kohtaa E01:n ja E18:n Belfastissa, E5:n Glasgowissa, E15:n Edinburghissä, E39:n Bergenissä ja viimeinkin E18:n uudelleen Sandvikassa. Eurooppatien pidentämisen jälkeen tie on kohdannut E6:n Gardermoenissa, E45:n Torsbyn ja Malungin välillä ja E4:n Gävlessä.

E8 tai Eurooppatie 8 Norjan Tromssasta Turkuun johtava eurooppatie. Tien pituus on noin 1 410 kilometriä.
Tromssa – Nordkjosbotn – Yykeänperä – Kilpisjärvi – Kaaresuvanto – Muonio – Kolari – Tornio – Keminmaa – Kemi – Oulu – Liminka – Raahe – Kalajoki – Kokkola – Vaasa – Pori – Rauma – TurkuNordkjosbotnin ja Markkinan välisen osuuden tie kulkee yhdessä E6:n kanssa, Keminmaan ja Limingan välisen osuuden E75:n kanssa sekä lyhyen matkan Vaasan seudulla E12:n kanssa. Tie risteää E4:n kanssa Torniossa sekä E18:n ja E63:n kanssa Turun seudulla. Kaaresuvannossa lyhyt seututie 959 tarjoaa yhteyden Ruotsin puolelle E45:lle.
Suomessa tie kulkee Kilpisjärven ja Tornion välisen osuuden yhdessä valtatien 21 kanssa, Tornion ja Keminmaan välisen osuuden valtatien 29 kanssa, Keminmaan ja Limingan välisen osuuden valtatien 4 kanssa sekä Limingan ja Turun välisen osuuden valtatien 8 kanssa.
Tiellä on lyhyet moottoritieosuudet Tornion ja Kemin välillä sekä Oulun, Vaasan ja Turun seuduilla. Muuten tie on pääosin kaksikaistainen.
Vuoden 2017 lopulla valmistui älytieosuus välillä Kolari-Tromssa. Älytieosuudella voi kokeilla itseajavan auton suunnistustaitoja vaativissa olosuhteissa.

Eurooppayhtiö (SE, latinaksi Societas Europaea) on kansainvälisiä suuryrityksiä varten luotu yhtiömuoto. Se käytännössä vastaa julkista osakeyhtiötä, mutta siinä on huomioitu suuryritysten erityistarpeet.
Eurooppayhtiö on tarkoitettu korvaamaan suurten monikansallisten yritysten olemassa oleva konsernirakenne, mitä kuvastaa vaadittava minimipääoma (120 000 euroa) ja vaatimus, että perustajien on oltava oikeushenkilöitä (käytännössä osakeyhtiöitä tai osuuskuntia, ks. eurooppayhtiölaki 13.8.2004/742). Eurooppayhtiöllä kotipaikka on aina jossain yhteisövaltiossa, jonka lainsäädäntöä siihen ensisijaisesti sovelletaan.
Vuonna 2017 ainoa Suomeen rekisteröity eurooppayhtiö oli Bayer Nordic SE. Vuoteen 2008 asti Elcoteq toimi Suomeen rekisteröitynä SE:nä.
Julkinen osakeyhtiö, jonka sääntömääräinen kotipaikka ja pääkonttori ovat EU:ssa, voidaan muuntaa eurooppayhtiöksi, jos sillä on vähintään kahden vuoden ajan ollut tytäryhtiö, joka on muun jäsenvaltion lainsäädännön alainen.
Osakeyhtiöt, joiden sääntömääräinen kotipaikka ja pääkonttori ovat EU:ssa, voivat perustaa holding-eurooppayhtiön, jos vähintään kaksi niistä on eri jäsenvaltioiden lainsäädännön alaisia ja kahdella niistä on vähintään kahden vuoden ajan ollut tytäryhtiö tai sivuliike toisessa jäsenvaltiossa.
Yhtiöt ja muut julkis- tai yksityisoikeudelliset oikeushenkilöt, joiden kotipaikka ja pääkonttori ovat EU:ssa, voivat perustaa eurooppayhtiön merkitsemällä sen osakkeet, jos vähintään kaksi oikeushenkilöä on eri jäsenvaltioiden lainsäädännön alaisia ja kahdella niistä on vähintään kahden vuoden ajan ollut tytäryhtiö tai sivuliike toisessa jäsenvaltiossa.
Yhtiö, jonka pääkonttori ei ole EU:ssa, voi osallistua eurooppayhtiön perustamiseen, jos kyseinen yhtiö on muodostettu jonkin EU-jäsenvaltion lainsäädännön mukaisesti, yhtiöllä on sääntömääräinen kotipaikkansa samassa jäsenvaltiossa sekä todellinen ja jatkuva yhteys jonkin jäsenvaltion talouteen.
Eurooppayhtiön toiminimen edellä tai jäljessä on oltava lyhenne SE. Lyhenne on sallittu vain eurooppayhtiöiden nimissä. Sama lyhenne saattaa kuitenkin esiintyä vanhojen, ennen eurooppayhtiöitä perustettujen muiden yhtiöiden nimissä, sillä niiden ei tämän vuoksi tarvitse vaihtaa nimeään.
Eurooppayhtiössä on oltava henkilöstön edustus. Sen avulla henkilöstö voi vaikuttaa yhtiön päätöksiin osallistumalla esimerkiksi hallintoelinten toimintaan. Yhtiötä perustettaessa on perustettava erityinen neuvotteluryhmä. Ryhmässä ovat edustettuina eurooppayhtiön perustamisessa mukana olevien yhtiöiden, tytäryhtiöiden ja toimipaikkojen henkilöstö. Jäsenet nimetään tai valitaan kunkin jäsenmaan henkilöstön lukumäärän suhteessa.Suomessa eurooppayhtiön verotuksen toimittaa Konserniverokeskus.

Everything Will Be Alright in the End on yhdysvaltalaisen alternative-rock yhtye Weezerin yhdeksäs studioalbumi, joka julkaistiin 7. lokakuuta 2014 Republic Recordsin kautta. 

ExpressCard on tietokoneissa (etenkin kannettavissa) käytetty laajennuskorttipaikka. ExpressCard korvasi vanhemman PCMCIA -laajennuskorttipaikan ja sen julkisti myös PCMCIA:n taustalla ollut Personal Computer Memory Card International Association vuonna 2003. Vuodesta 2007 alkaen enemmistö kannettavien tietokoneiden valmistajista on siirtynyt varustamaan koneensa ExpressCard-paikalla. Alkuperäisen standardin maksiminopeus on 2.6 Gbit/s. Uusimman ExpressCard 2.1:n nopeus on 5.2 Gbit/s.
Exxon Valdezin öljyonnettomuus tapahtui Alaskassa Prince William Sound -lahdessa 24. maaliskuuta 1989. Öljylastissa ollut säiliöalus Exxon Valdez törmäsi Bligh Reefin riuttaan ja vuosi 260 000–850 000 barrelia raakaöljyä mereen. Öljy saastutti lopulta 2 100 kilometriä rantaviivaa ja 28 000 neliökilometriä merta. Onnettomuutta pidetään yhtenä suurimmista ihmisen aiheuttamista ympäristökatastrofeista.
Exxon Valdez oli kuljettamassa raakaöljyä Valdezin satamasta, kun se törmäsi riuttaan. Onnettomuuden syntymiseen vaikutti monta tekijää. Exxonin alukselle asettama miehistö oli vajaalukuinen ja joutui toimimaan väsyneenä. Toinen perämies oli väsynyt eikä onnistunut ohjaamaan alusta matalassa vedessä, jonne se oli siirtynyt väistääkseen jäävuoria, ja kapteeni Joseph Hazelwood oli humalassa eikä pystynyt antamaan perämiehelle purjehdusapua. Alyeska Pipeline Service Company tai Exxon eivät olleet valmistautuneet puhdistamaan mereen valunutta öljyä, joten siitä saatiin talteen vain murto-osa. Alukseen jäänyt öljy onnistuttiin kuitenkin siirtämään toisiin aluksiin. Rannoille ajautunutta öljyä oli puhdistamassa ja öljyisiä eläimiä pelastamassa tuhansia vapaaehtoisia. Öljyä jäi kuitenkin rannoille runsaasti, ja sitä oli vielä 2010-luvun alussakin erityisesti rantojen pintakerroksen alla.
Vuodon välittömänä seurauksena lahden alueella kuoli 350 000–390 000 merilintua, 2 650 merisaukkoa ja 300 kirjohyljettä. Vuonna 2009 alueella tutkittiin 27 eläinlajia, ja niistä 17:n kanta oli palautunut ennalleen. Alaskan kalastus ja matkailu kärsivät, ja öljy-yhtiö Exxon joutui maksamaan onnettomuuden korvauksia yli miljardi dollaria Yhdysvaltojen liittovaltiolle ja alueen asukkaille. Lisäksi onnettomuus vaikutti monien öljyä puhdistaneiden ihmisten terveyteen ja aiheutti erilaisia yhteiskunnallisia ongelmia alueen kylissä. Pian onnettomuuden jälkeen kongressissa hyväksyttiin Oil Pollution Act -laki, joka kielsi muun muassa yksirunkoiset säiliöalukset.
1980-luvun lopulla noin neljännes Yhdysvalloissa tuotetusta öljystä oli peräisin Prudhoe Bayn öljykentältä Alaskan pohjoisosista. Öljy kuljetettiin ensin 1 280 kilometriä pitkässä Trans-Alaskan öljyputkessa Etelä-Alaskaan Valdezin kaupunkiin ja sieltä säiliöaluksilla kapeaa Prince William Sound -lahden laivaväylää pitkin avomerelle. Ennen Exxon Valdezin onnettomuutta öljyputkea oli käytetty jo 12 vuotta ja säiliöalukset olivat ylittäneet lahden noin 16 000 kertaa ja kuljettaneet 1,25 miljardia tonnia öljyä. Exxon Valdez oli Exxonin laivaston uusin, parhaiten varustettu ja suurin alus. Se oli noin 300 metriä pitkä, ja sitä oli käytetty kolme vuotta ennen onnettomuutta.Exxon Valdez saapui Valdezin Alyoskan öljyterminaaliin 22. maaliskuuta 1989 kello 23:30 paikallista aikaa. Sillä oli päällikkö ja 19-henkinen miehistö. Aluksen päällikkönä toimi kokenut Joseph Hazelwood, joka oli purjehtinut Exxon Shippingillä jo 19 vuoden ajan. Hazelwoodia arvostettiin ja pidettiin hyvänä päällikkönä, vaikka hänellä tiedettiin olevan jonkin verran ongelmia alkoholin kanssa.Exxon Valdeziin alettiin pumpata öljyä 23. maaliskuuta kello 5.05. Yliperämies James R. Kunkel valvoi lastausta. Osalla miehistön jäsenistä oli lepopäivä, ja päällikkö Hazelwood, konemestari Jerry Glowacki ja radisti Joel Roberson lähtivät luotsi William Murphyn kyydillä Valdezin kaupunkiin. Murphy oli luotsannut Exxon Valdezin satamaan edellisenä iltana, ja hän luotsaisi sen myös ulos satamasta. Miehet luulivat, että alus lähtisi kello 22, mutta lähtöaika olikin muutettu klo 21:een, minkä he saivat tietää vasta tultuaan takaisin kello 20.24. Hazelwood oli päivän aikana hoitanut aluksen asioita, käynyt ostoksilla ja juonut jonkin verran alkoholia ainakin kahdessa baarissa. Radisti Roberson myönsi myöhemmin, että he eivät olleet olettaneet, että laiva olisi niin nopeasti valmis lähtöön. Toinen perämies Cousins oli tehnyt tarvittavat testit kaikille laitteille kello 19.48 ja todennut kaiken olevan kunnossa. Lokien mukaan alus irtautui satamasta kello 21.21.
Luotsi Murphy ohjasi Exxon Valdezin kapean, noin 11 kilometriä pitkän Valdezin kapeikon läpi. Murphyn mukaan Hazelwood lähti komentosillalta 21.30 ja palasi vasta 22.10, vaikka Exxonin määräysten mukaan Valdezin kapeikossa olisi pitänyt olla kaksi ohjaajaa. Alus pääsi ulos kapeikosta 22.49, ja Murphy poistui alukselta 23.24 toisen perämiehen Cousinsin avustuksella. National Transportation Safety Boardin (NTSB) raportin mukaan Hazelwood oli tällä kertaa ainoa päällystön jäsen sillalla eikä tähystäjä ollut paikallaan.Hazelwood ilmoitti 23.25 Valdezin liikennekeskukseen, että luotsi oli jättänyt aluksen ja että alus kiihdyttäisi normaaliin matkanopeuteen. Läheisestä Columbian jäätiköstä irtoaa joskus jäävuoria laivareitille, jolloin päällikkö voi toimia kahdella tavalla: joko hidastaa ja kulkea turvallisesti jäävuorien ohitse tai käyttää ulostuloväylän sijaan sisääntuloväylää, jos liikenne sen sallii. Prince William Soundin liikennejakokaistat on suunniteltu pitämään tulevat ja menevät alukset erillään ja syvissä vesissä. Sisään- ja ulostuloväylien välissä on noin 800 metrin levyinen kaistale erottamassa väyliä toisistaan. Hazelwood kysyi liikennekeskukselta, voisiko hän kääntää aluksen lännen suuntaan sisääntuloväylälle, mihin keskus antoi luvan.
Hazelwood ilmoitti liikennekeskukseen kello 23.30 kääntävänsä aluksen itäiselle reitille ja hidastavansa vauhtia, vaikka moottorilokien perusteella se kiihtyi yhä. Alus oli keskikaistalla kello 23.39. Hazelwood määräsi vielä toisen kurssin muutoksen, mutta sitä ei välitetty eteenpäin. Exxon Valdez kulki lopulta liikennöintiväylän itärajan yli kello 23.47, jolloin sen nopeus oli 12 solmua. NTSB:n mukaan Hazelwood jätti komentosillan noin 23.53 annettuaan ensin Cousinsille ohjeet siitä, miten alus palautettaisiin takaisin väylälle.Hieman puolenyön jälkeen Cousins päätteli, että alus olisi nyt käännettävä takaisin. Samoihin aikoihin tähystäjä Maureen Jones ilmoitti, että Bligh Reefin valo oli tyyrpuurin puolella, mikä tarkoitti sitä, että alus oli kulkemassa kohti matalikkoa. Cousins kytki välittömästi autopilotin pois päältä ja käski kääntämään peräsintä. Alus ei kääntynyt tarpeeksi nopeasti, ja Cousins käski kääntämään oikeaa peräsintä kiireesti lisää. Hän käsitti aluksen olevan suuressa vaarassa ja soitti Hazelwoodille. Puhelu päättyi kello 00.04, kun alus oli saanut pohjakosketuksen.Terävä riutta repäisi auki kahdeksan aluksen 16 säiliöstä, ja raakaöljyä alkoi suihkuta suurella voimalla mereen. Komentosillalle juossut Hazelwood otti komennon itselleen ja määräsi, että miehistö herätetään ja pelastusveneet sekä muut pelastuslaitteet pannaan valmiiksi. Hän myös pyrki tasapainottamaan alusta, joka oli jo kallistunut hieman. Suurimpana vaarana oli se, että runko katkeaisi omasta painostaan ja että miehistö joutuisi öljyiseen ja jääkylmään veteen, jossa se ei pystyisi millään pysymään hengissä. Hazelwood lähetti Kunkelin tarkkaamoon selvittämään aluksen kuntoa. Kunkel havaitsi, että öljyä oli vuotanut mereen jo 100 000 barrelia. Tämä tarkoitti sitä, että puolessa tunnissa meressä oli noin 15 miljoonaa litraa öljyä.Hazelwood ilmoitti kello 00.24 Valdezin liikennekeskukseen, että alus oli juuttunut karille ja siitä vuosi ”hieman öljyä”. Ilmoitusta on pidetty törkeänä vähättelynä. Hazelwood yritti saada alusta pois riutalta, vaikka Kunkel laski tietokoneohjelman avulla, että alus ei olisi enää tarpeeksi vakaa ilman riutan tukea. Hazelwood jatkoi silti yrittämistä, kunnes hän sammutti moottorit kello 1.41.
Trans-Alaskan öljyputken valmistumisen jälkeen Alaskan osavaltio oli määrännyt Alyeska Pipeline Service Companyn vastuulliseksi kaikista öljyonnettomuuksista, joissa on mukana putkea pitkin kuljetettua öljyä. Toimintasuunnitelman mukaan Alyeskan täytyi pitää jatkuvasti valmiudessa puhdistusryhmää, kalustoa ja kuljetusaluksia. Alyeska oli kuitenkin alkanut pienentää budjettiaan vuonna 1981, eikä yhtiöllä ollut enää valmiutta toimia onnettomuustilanteissa mihin vuorokauden aikaan tahansa. Tieto Exxon Valdezin onnettomuudesta tuli Alyeskaan kaksi minuuttia sen jälkeen, kun tieto oli mennyt Valdezin liikennekeskukseen. Alyeska ryhtyi toimimaan 20 minuutin kuluttua Hazelwoodin raportista, mutta vuoto oli aivan liian laaja yhtiön voimavaroihin nähden.Alyeskalla oli öljyonnettomuuksia varalta varustettu noin 115 metriä pitkä proomu, mutta se oli hieman vaurioitunut eikä sen varusteita ollut lastattu valmiiksi. Proomu oli vaurioitunut tammikuussa 1989 öljyvuodon puhdistustöissä Thompson Passissa, eikä sitä ollut vielä korjattu. Vauriot eivät tosin lopulta vaikuttaneet proomun kykyyn päästä onnettomuuspaikalle. Proomun lastaaminen oli hidasta, sillä osa varusteista lojui pihalla lumessa ja paikalla oli vain yksi henkilö, joka osasi käyttää trukkia ja nosturia. Alyeska oli lupautunut toimimaan öljyvuodon sattuessa viidessä tunnissa, mutta Exxon Valdezin luokse päästiin vasta kello 14.54, jolloin onnettomuustiedon saapumisesta oli kulunut 14 tuntia ja 24 minuuttia. Silloin öljyvana oli jo 6,4 kilometriä pitkä.Kun Alyeskassa valmistauduttiin pelastustöihin, tieto onnettomuudesta oli saapunut myös Exxonin konttoriin. Exxon Shipping Companyn johtaja Frank Iarossi määräsi toisen säiliöaluksen Exxon Baton Rougen paikalle siirtämään jäljellä olevan öljyn pois Exxon Valdezista.Alyeskassa oletettiin, että yhtiö johtaisi pelastustöitä. Suunnitelmana oli sulkea merialue, jonne öljyä oli valunut, ja kerätä öljy mekaanisella öljynkerääjällä. Exxon Shippingissa taas oltiin sitä mieltä, että Exxonin pitäisi ottaa operaatio johtoonsa ja ettei mekaaninen öljynkeräys onnistuisi vuodon laajuuden takia. Päätöksenteossa oli mukana lisäksi Alaskan osavaltio ja rannikkovartiosto, joiden vastuulla oli ihmisten ja omaisuuden suojeleminen.
Exxon Baton Rouge saapui Exxon Valdezin luo perjantai-iltana ja alkoi siirtää öljyä seuraavana aamuna. Lisäksi Exxon Baton Rougen kapteeni William Deppe nousi Exxon Valdezille, vapautti Hazelwoodin tehtävistään ja otti aluksen komentoonsa. Pelastustöiden aikana kaksi rannikkovartioston alusta oli koko ajan lähistöllä valmiina pelastamaan miehistön siltä varalta, että Exxon Valdez murtuisi kokonaan.Alyeskan öljynkeräysryhmä saapui myös onnettomuuspaikalle perjantaina, mutta ryhmä oli aivan puutteellisesti varustautunut. Se pystyi keräämään korkeintaan 37 800 litraa öljyä, mutta mereen oli jo vuotanut noin 41,6 miljoonaa litraa. Keräystyöt jouduttiinkin keskeyttämään saman päivän iltana, kun säiliöt olivat tulleet täyteen ja öljystä oli kerätty vasta prosentin kymmenesosa. Exxon ilmoitti pian tämän jälkeen ottavansa puhdistustyöt vastuulleen. Yhtiö halusi käyttää nopeampia puhdistusmenetelmiä, kuten öljyn polttamista tai kemiallista hajottamista. Exxonin johto pani toivonsa niin sanottuihin dispergointiaineisiin, jotka pilkkoisivat öljyn niin, että se uppoaisi pohjaan tai hajoaisi meriveteen. Monet tieteilijät, virkamiehet ja ympäristönsuojelijat vastustivat ajatusta, sillä dispergointiaineet olivat myrkyllisiä eivätkä ne käytännössä poistaisi öljyä. Alaskan ympäristönsuojeluvirasto ja Yhdysvaltain ympäristönsuojeluvirasto EPA antoivat perjantai-iltana Alyeskalle luvan kokeilla dispergointiaineiden käyttöä, mutta kokeista ei saatu myönteisiä tuloksia.Sunnuntaiaamuna öljy oli levinnyt jo 259 neliökilometrin alueelle, ja päivällä Alaskan kuvernööri Steve Cowper julisti osavaltioon hätätilan, minkä vuoksi kansalliskaartikin tuli apuun. Pelastussuunnitelmien mukaan öljyä olisi pitänyt olla kerättynä tässä vaiheessa noin 100 000 barrelia, mutta todellisuudessa sitä oli vasta alle 3 000 barrelia. Ilma oli ollut tyyni, mutta sunnuntai-iltana sää alkoi muuttua. Yöllä alkoi tuulla huomattavan voimakkaasti, jopa 32 metriä sekunnissa. Suunnitelmat öljyn polttamisesta jouduttiin perumaan, ja dispergointiaineita levittävät koneet joutuivat pysymään maassa. Myrsky sekoitti veden ja öljyn eräänlaiseksi hyytelöksi, jota ei pystynyt enää polttamaan, ja ajoi sen rannoille. Samalla tuhoalue laajeni niin paljon, että se oli mahdoton puhdistaa.Mereen vuotaneen öljyn määrästä on vaihtelevia arvioita. Exxon ilmoitti siirtäneensä Exxon Valdezista kolmeen muuhun alukseen yhteensä noin 160 miljoonaa litraa öljyä, ja koska aluksessa oli alkujaan noin 201 miljoonaa litraa öljyä, öljyä olisi vuotanut mereen noin 41 miljoonaa litraa. Exxonin mukaan Exxon Valdezista olisi siirretty puhdasta öljyä, mutta toisten raporttien mukaan se oli todellisuudessa öljyn ja veden seosta. Alaskan osavaltion teettämien tutkimusten perusteella öljyä vuosi mereen 90–135 miljoonaa litraa.Öljyvuotojen laajuutta on yleisesti vaikea arvioida. Monissa yhteyksissä Exxon Valdezista vuotaneen öljyn määräksi on arvioitu Exxonin ilmoittama noin 41 miljoonaa litraa. Mother Nature Networkin mukaan vuonna 2010 onnettomuus oli laajudeltaan vasta 36. suurin. Esimerkiksi Amoco Cadizista oli päässyt vuonna 1978 yli 260 miljoonaa litraa öljyä Englannin kanaaliin. Amoco Cadizista vuotanutta öljyä oli Exxon Valdezista vuotaneen öljyn tavoin vaikea kerätä merestä. Amoco Cadizin vuodon korjaamista vaikeutti kova myrsky, ja se aiheutti Ranskan Bretagnen rannikolla suuren ympäristökatastrofin, jossa kuoli enemmän eläimiä kuin missään aiemmassa öljyonettomuudessa. Amoco Cadizinkin onnettomuus on pieni verrattuna vuonna 2010 tapahtuneeseen Meksikonlahden öljyonnettomuuteen, jossa vuosi mereen noin 780 miljoonaa litraa öljyä.
Onnettomuuden jälkeen lehdissä ja televisiossa näkyi kuvia Alaskan rannikon eläimistä, jotka olivat ruskean ja tahmean kiisselin peitossa. Kuolleiden ja kuolevien eläinten kuvat saivat tuhannet ihmiset liikkeelle. Eläinten pelastamiseksi kerättiin rahaa kouluissa, tieteilijät tarjosivat asiantuntemustaan ja eri alojen vapaaehtoisia saapui onnettomuusalueelle. Erityisesti merisaukosta tuli onnettomuuden uhrien tunnuskuva. Parhaimmillaan Alaskan kuvernöörin toimisto sai noin 2 000 puhelua vuorokaudessa ihmisiltä, jotka halusivat auttaa.Merisaukot ja linnut kärsivät öljystä periaatteessa samalla tavalla. Merisaukon turkki pitää sen lämpimänä, mutta öljyssä uitettua eläintä uhkaa hypotermia, sillä turkki ei eristä lämpöä enää normaalisti. Lintujenkaan öljyinen höyhenpeite ei enää lämmitä, ja siitä tulee niin painava, että linnut menettävät lentokykynsä. Lisäksi monet linnut kuolivat myrkytykseen, kun ne yrittivät puhdistaa höyheniään. Saukkoja ja lintuja kuljetettiin pelastuskeskuksiin, joissa vapaaehtoiset puhdistivat niitä. Saukot pestiin ensin lämpimässä vedessä, ja samalla niille syötettiin ravinteita ja puuhiiltä myrkytyksen estämiseksi. Lopuksi saukot huuhdeltiin ja kuivattiin pyyhkeillä ja hiustenkuivaimilla. Linnut puolestaan pestiin lämpimässä saippuavedessä, ja vapaaehtoiset hankasivat jokaisen sulan hammasharjalla. Silmänympärykset puhdistettiin vesisuihkulla, jota käytetään tavallisesti hampaiden välien puhdistukseen. Lopuksi linnut huuhdeltiin, ja usein koko toimenpide jouduttiin tekemään useamman kerran. Puhdistustoimista huolimatta noin puolet pelastuskeskuksiin tuoduista saukoista ja iso osa linnuista kuoli.
Neljä päivää onnettomuuden jälkeen Alaskan ympäristönsuojeluvirasto ilmoitti Exxonille, että rannoille tarvitaan puhdistajia. Exxon yritti samalla yhä siirtää öljyä pois Exxon Valdezista, kerätä sitä merestä ja pelastaa eläimiä, joten se tarvitsi rantojen puhdistamiseen lisää työvoimaa. Yhtiö sai helposti lisää työntekijöitä, ja 11 000 ihmistä palkattiin ja koulutettiin pelastamaan rantoja. Lisäksi Exxon vuokrasi 1 400 venettä ja 85 lentokonetta kuljettamaan työntekijöitä, tutkijoita, toimittajia, vapaaehtoisia ja virkamiehiä vaikeakulkuisille rannoille. Pelkästään kuljetukset maksoivat Exxonille 10 miljoonaa dollaria päivässä. Tilanne kuitenkin paheni päivä päivältä: viidennellä viikolla öljylautta oli levinnyt jo 15 500 neliökilometrin alueelle ja kesäkuussa 25 900 neliökilometrin alueelle.Vaikka öljyn kerääminen merestä oli jo ollut haastavaa, rantojen puhdistaminen oli vielä vaikeampaa. Lisäksi puhdistettavia ranta-alueita oli paljon, sillä Prince William Sound on Alaskanlahden pieni lahdelma, jonka rantaviiva mutkittelee ja jossa on useita saaria. Lahden rantaviiva on kaikkiaan noin 4 830 kilometriä pitkä. Onnettomuuden jälkeen tutkittiin 1 437 kilometriä rantaviivaa ja havaittiin, että 140 kilometriä rantaa oli öljyyntynyt pahoin, 93 kilometriä melko pahoin, 323 kilometriä vähän ja 222 kilometriä erittäin vähän. Arviolta viidennes lahden rannasta ja lisäksi 14 prosenttia Kenain niemimaan ja Kodiakinsaaren rannoista öljyyntyi.Aluksi puhdistamisessa käytettiin erikoisvalmisteisia paperipyyhkeitä. Puhdistajat kävivät rantaa läpi kivi kiveltä, pyyhkivät kivet ja panivat sitten ne takaisin. Työ oli hidasta, ja aallot saattoivat tuoda lisää öljyä jo puhdistetulle rannalle. Seuraavaksi Exxon alkoi puhdistaa rantoja korkeapaineisella, kylmällä vedellä. Rannat tulivat puhtaiksi tällä tavalla, mutta se teki öljystä tahmeampaa ja paksumpaa. Lopulta alettiin käyttää kuumaa vettä, jonka ansiosta rannoista saatiin paremman näköisiä. Parhaimmillaan Exxonin 3 500 puhdistajaa käytti 757 miljoonaa litraa korkeapaineista vettä päivässä.Vaikka kuumalla vedellä saatiin selviä tuloksia puhdistamisessa, tutkijat huomasivat sen aiheuttavan muita ongelmia. Biologien mukaan menetelmä tappoi noin 90 prosenttia vuorovesivyöhykkeen eliöistä, ja lisäksi pelättiin, että korkeapaineinen vesi ajaisi öljyn syvemmälle soraan ja kivien alle, mikä hidastaisi sen luonnollista hajoamista. Exxon rajoittikin korkeapaineisen veden käytön vain pahimmin saastuneille rannoille, ja muilla rannoilla palattiin käsityöhön. Viikkojen työn jälkeen ainuttakaan rantaa ei ollut saatu puhdistettua, joten Exxon alkoi ”käsitellä” rantoja ”puhdistamisen” sijaan.Exxonista ilmoitettiin kesän lopulla, että puhdistusoperaatio lopetettaisiin 15. syyskuuta. Paikalliset asukkaat yllättyivät, sillä öljyä oli vielä paljon luonnossa. Exxonista raportoitiin, että yritys oli ”käsitellyt” 1 130 kilometriä rantoja ja poistanut mahdollisimman paljon öljyä salmesta. Alueelta oli kuljetettu yli 50 000 tonnia öljyistä ainetta oregonilaiselle ongelmajätekaatopaikalle. Exxon ilmoitti kuitenkin, että rannat tarkastettaisiin vielä seuraavana keväänä, jolloin tehtäisiin päätös puhdistoimien jatkamisesta.Osavaltion tukemat paikalliset asukkaat aloittivat omatoimisesti uuden puhdistustyön keväällä 1990, ja Exxon lupasi lähettää noin tuhat ihmistä apuvoimaksi. Puhdistustyöt julistettiin lopulta päättyneiksi kesäkuussa 1992, kolme vuotta ja kolme kuukautta onnettomuuden jälkeen, vaikka maastossa oli vielä öljyä.
Rannikkovartiosto ilmoitti onnettomuudesta 24. maaliskuuta National Transportation Safety Boardille (NTSB), joka tutkii liikenneonnettomuuksia. Organisaatio lähetti Valdeziin kolme merionnettomuustutkijaa ja ihmisten toimintaa arvioivan asiantuntijan, ja myöhemmin paikalle lähetettiin vielä NTSB:n meriliikenneonnettomuusosaston johtaja ja toinen asiantuntija. Ensimmäiseksi tutkijat tarkastivat aluksen kunnon ja sen navigointilaitteiston 26. maaliskuuta, ja kahden seuraavan päivän aikana he haastattelivat kahdeksaa henkilöstön jäsentä. Vaikka kapteeni Hazelwood ja toinen perämies Cousins tapasivatkin tutkijat, he noudattivat asianajajiensa ohjeita eivätkä kommentoineet asiaa mitenkään. NTSB sai kuitenkin käyttöönsä tiedot Hazelwoodin ja Cousinsin kuulusteluista, jotka rannikkovartiosto oli tehnyt aiemmin.Aluksen henkilöstön lisäksi tutkijat haastattelivat rannikkovartioston henkilöstöä saadakseen selville, miten rannikkovartioston alusliikennepalvelu toimi Valdezissa ja Prince William Soundissa. Jotta alusliikennepalvelun tutkan luotettavuus voitaisiin varmistaa, NTSB pyysi rannikkovartiostoa säilyttämään kaikkien lähtevien alusten kaikki tiedot seuraavien 30 päivän ajan. Lisäksi haastateltiin upseeria, jonka johdolla oli vuosina 1984–1985 hankittu uudet tutkalaitteistot. Anchoragessa järjestettiin 16. toukokuuta alkaen viisipäiväinen julkinen kuuleminen, jonka aikana tutkijat saivat lausunnot 27 todistajalta.
NTSB löysi tutkimuksissaan viisi keskeistä asiaa, jotka olivat vaikuttaneet onnettomuuden syntymiseen. Toinen perämies ei onnistunut ohjaamaan alusta turvallisesti, eikä kapteeni pystynyt auttamaan häntä humalatilansa takia. Exxon ei ollut huolehtinut siitä, että aluksella olisi ollut riittävästi miehistöä ja että miehistö olisi saanut tarpeeksi lepoa. Rannikkovartiosto ei ollut pitänyt yllä tarpeeksi tehokasta alusliikennepalvelua, eikä alukselle ollut tarjottu tarpeeksi tehokkaita luotsipalveluita.NTSB teki kaikkiaan 47 erilaista huomiota onnettomuuden syistä ja siihen liittyvistä olosuhteista. Tutkijoiden mielestä kapteenin tekemä päätös purjehtia pois liikenneajokaistalta jäiden välttämiseksi oli todennäköisesti järkevä, vaikka alus joutuikin sen takia matalampaan veteen. Prince William Soundissa alusta ohjaamassa olisi kuitenkin pitänyt olla kaksi päällystön jäsentä; toisen ohjatessa toisen olisi pitänyt tarkkailla sijaintia. Humalainen kapteeni Hazelwood oli kuitenkin jättänyt toisen perämiehen yksin komentosillalle, vastoin Exxonin ja rannikkovartioston määräyksiä. NTSB:n keräämien todisteiden perusteella tutkijat päättelivät, että Hazelwood olisi nauttinut alkoholia vielä aluksellakin. Lisäksi toisen perämiehen toiminnassa oli puutteita, mikä johtui todennäköisesti väsymyksestä.NTSB:n havaintojen perusteella Alyeskalla olisi pitänyt olla toinen proomu valmiina öljyn puhdistamiseen. Puhdistussuunnitelmissa ei ollut tarvittavaa ohjeistusta kemikaalien käytöstä ja öljyn polttamisesta, mikä hidasti niiden käyttöönottoa. Exxon Valdez täytti tosin kaikki yhdysvaltalaiset ja kansainväliset standardit, mutta jos siinä olisi ollut kaksoisrunko, siitä olisi todennäköisesti vuotanut mereen öljyä vain vähän tai ei jopa ollenkaan.
Exxon Valdezin öljyonnettomuus oli ympäristövaikutuksiltaan yksi historian pahimmista, vaikka vuotaneen öljyn määrän suhteen se ei ollutkaan ennätyksellinen. Tämä johtuu osaksi siitä, että Prince William Sound on usean eläinlajin merkittävä asuinalue. Onnettomuuden jälkeen eläimiä kuoli tuhansittain, ja jotkut tutkijat ovat arvioineet, että yli puolet lahden eläimistä menehtyi. Tutkijat löysivät alueelta 1 016 kuollutta merisaukkoa, 36 460 merilintua (joista suuri osa oli kiisloja) ja 151 kotkaa. Todellinen luku on kuitenkin huomattavasti suurempi, sillä suurinta osaa kuolleista eläimistä ei ikinä löydetty. Tieteilijät ovat arvioineet, että onnettomuuden vuoksi kuoli 350 000–390 000 merilintua, 2 650 merisaukkoa ja 300 kirjohyljettä. Amoco Cadizin onnettomuudessa 11 vuotta aiemmin oli esimerkiksi kuollut 300 000 lintua.Lahden tilaa on tutkittu useaan kertaan onnettomuuden jälkeen. Exxon Valdez Oil Spill Trustee Council on ilmoittanut, että vielä 20 vuoden kuluttua ekosysteemi on palautunut vain osittain ja että tutkituista 27 lajista 17:n kanta on toipunut ennalleen. Tutkimusta vaikeuttivat yksilömäärien luonnolliset vaihtelut. Toipuneeksi luokitellun kyttyrälohen kannan arveltiin olevan 11,6 miljoonaa yksilöä, kun kolme vuotta onnettomuuden jälkeen niitä oli vain 1,3 miljoonaa. Normaalin yksilömäärän arvioiminen on kuitenkin vaikeaa, sillä kyttyrälohien määrä lahdessa on vaihdellut luontaisestkin 2,1 miljoonan ja 23,5 miljoonan välillä.Vaikka kyttyrälohen on arvioitukin palanneen takaisin salmeen, tyynenmerensilli ei ole vieläkään toipunut onnettomuudesta. Syytä tyynenmerensillin hitaaseen toipumiseen ei tiedetä, mutta sen arvellaan vaikuttaneen myös pieniä kaloja syövien merilintujen kantoihin. Jotkin lintulajit, kuten kiislat, ovat jo palanneet alueelle, mutta virta-allin ja alaskanmeriharakan kannat eivät edelleenkään ole entisellään.Lahdessa on tavattu sekä siellä pysyvästi eläviä että säännöllisesti aluetta käyttäviä miekkavalaita. Pysyvään kantaan kuului noin 160 valasta kahdeksassa parvessa, ja niistä erityisesti AB-parvi kärsi huomattavia menetyksiä. AB-parveen kuului onnettomuuden aikaan 36 yksilöä, joista 14 katosi vuosina 1989–1990: seitsemän kuoli ja seitsemän siirtyi toiseen parveen. Säännöllisesti aluetta käyttävä AT1-parvi menetti 22 jäsenestään yhdeksän. Kuolemia ei suoraan pystytä yhdistämään öljyyn, mutta miekkavalaita kuoli kuitenkin poikkeuksellisen paljon onnettomuuden jälkeisenä talvena. AB-parvi on alkanut toipua, ja siihen syntyi seitsemän poikasta vuosien 1990–1995 aikana. AT1-parvi ei sen sijaan toivu onnettomuudesta todennäköisesti koskaan. Siihen kuuluu enää seitsemän yksilöä, eikä parveen ole syntynyt onnettomuuden jälkeen ainuttakaan poikasta. Parvi on poikkeuksellinen, sillä se poikkeaa muista Pohjois-Tyynenmeren miekkavalaista sekä geneettisesti että akustisesti. Parven lähimmät sukulaiset elävät noin 1 600 kilometrin päässä Beringinmerellä.NOAA:n kemisti Jeffrey Short tutki vuonna 2009 sattumanvaraisesti valittua 91 rantaa. Short arvioi, että rannoilla oli edelleen noin 55 000 litraa öljyä, enimmäkseen päällimmäisen kivikerroksen alla. Vaikka öljy hajosi nopeasti ensimmäisten kolmen ja puolen vuoden aikana, hajoaminen on sen jälkeen selvästi hidastunut.
Exxon Valdezin onnettomuus vaikutti huomattavasti Alaskan talouteen, sillä kalastus on siellä tärkeä elinkeino. Lohikanta pieneni heti onnettomuuden jälkeen, ja monta kalastamoa jouduttiin sulkemaan. Taloudellisesti pahin vuosi oli kuitenkin vasta 1993, jolloin alueella ei juurikaan ollut aikuisia lohia, sillä miljardit munat jäivät kypsymättä onnettomuuden takia. Sillikalastamot kärsivät vielä lohikalastamoita pahemmin. Sillin kalastus oli 1980-luvun lopulla ennätyslukemissaan, ja vielä vuonna 1990 kanta oli vahva. Se kuitenkin romahti vuonna 1993 eikä ollut vielä vuoden 2010 tienoillakaan tarpeeksi vahva kestämään kalastusta. Silliä pyytäneet kalastajat ovat siis menettäneet täysin elinkeinonsa.Ammattikalastuksen lisäksi onnettomuus vaikutti turismiin ja virkistysmatkailuun. Alue oli merkittävä urheilukalastajien kohde, mutta öljyonnettomuus vähensi selvästi Alaskaan tehtyjen kalastusmatkojen määrää ja pituutta. Kalansaaliit pienenivät, ja kalastukseen sopivia alueita oli vähemmän kuin ennen. Kaiken kaikkiaan Alaskan koko matkailuala kärsi onnettomuudesta. Öljy pilasi rannat, ja kun puhdistustyöt olivat taloudellisesti kannattavampia kuin matkailu, monet työntekijät vaihtoivat alaa. Matkailuala on kuitenkin alkanut kasvaa 2000-luvun alussa.
Onnettomuuden jälkeen Yhdysvalloissa tiukennettiin säiliöaluksia koskevia määräyksiä. Ympäristönsuojelijat olivat jo aikaisemmin vaatineet tiukempia toimia ympäristön suojelemiseksi öljyvuodoilta, ja Exxon Valdezin onnettomuuden aikoihin Yhdysvaltain kongressissa kiisteltiin kaksoisrunkoisten alusten hyödyistä. Onnettomuuden jälkeen vuonna 1990 kongressi hyväksyi Oil Pollution Act -lain, jonka mukaan kaikki yksirunkoiset alukset olisi muutettava kaksirunkoisiksi tai poistettava käytöstä vuoteen 2015 mennessä.
Laki määräsi myös öljypuomit pantaviksi säiliöaluksen ympärille silloin, kun alusta täytetään tai tyhjennetään vaikeissa olosuhteissa, jotta öljyn leviäminen ympäristöön voitaisiin estää. Supertankkerit pitäisi jatkossa tarkastaa tunnin välein mahdollisten vuotojen varalta. Lisäksi laki kovensi määräyksiä huumeiden tai alkoholin käytöstä: satamasta lähtevien alusten kapteeneille ja joskus jopa miehistön jäsenille pitäisi tehdä alkoholitesti.Laissa määriteltiin öljyn puhdistustöitä johtavat tahot. Lain mukaan komentokeskuksen muodostaisi paikallisista asukkaista koottu komitea, jota johtaisi paikalla oleva liittovaltion virkamies. Jos vuoto tapahtuisi liikennöidyllä väylällä, rannikkovartioston pitäisi vahvistaa komitea ja ohjata puhdistusoperaatiota. Yhdysvaltain maaperällä tapahtuvan vuodon puhdistustöiden johdossa olisi puolestaan ympäristönsuojeluvirasto. Öljy-yhtiöt ovat lain mukaan fyysisesti ja taloudellisesti vastuussa vuodon puhdistamisesta ja jokaisella yhtiöllä pitää olla öljyvuotojen varalta erikoiskoulutettu miehistö valmiudessa ympäri vuorokauden.Kansainvälinen merenkulkujärjestö seurasi jonkin ajan päästä yhdysvaltalaista määräystä ja kielsi yksirunkoiset alukset. Järjestö ei kuitenkaan havahtunut vielä Exxon Valdezin onnettomuuden vuoksi vaan vasta sitten, kun säiliöalus Erikan uppoaminen oli aiheuttanut katastrofin Ranskan rannikolla vuonna 1999 ja Prestigen uppoaminen Espanjan rannikolla vuonna 2002.
Osa öljyonnettomuuden jälkiä puhdistaneista työntekijöistä on kärsinyt terveysongelmista. Asiasta ei ole julkaistu tutkimuksia, mutta Exxonin sisäisistä raporteista käy ilmi, että kesän 1989 aikana puhdistustöissä olleet työntekijät kävivät 5 600 kertaa vastaanotolla ylähengitysteiden ongelmien takia. Ongelmien syytä ei selvitetty missään vaiheessa. 
Exxon oli ilmoittanut puhdistustyöntekijöille, että työstä ei olisi vaaraa, jos aineita ei joutuisi iholle ja kaikkia varotoimenpiteitä noudatettaisiin. Useat puhdistustyöntekijät ovat kuitenkin kärsineet vuosia oudoista oireista, ja he epäilevät sairastelun aiheutuneen öljystä, öljysumusta ja kemiallisista puhdistusaineista. Biologi ja aktivisti Riki Ott, joka on kirjoittanut myös kirjoja onnettomuudesta, on kertonut, että eräs Yalen yliopiston jatko-opiskelija on tehnyt vuonna 2003 tutkimuksen terveysongelmista. Tämän julkaisemattoman tutkimuksen mukaan hengitystiesairauksilla oli yhteys öljyyn ja sen puhdistamiseen käytettyihin kemikaaleihin. Ottin mukaan noin 3 000 puhdistustyöntekijää kärsii todennäköisesti onnettomuuteen liittyivistä sairauksista.Etelä-Alabaman yliopiston sosiologian professori Steve Picou on tehnyt laajoja tutkimuksia onnettomuuden vaikutuksesta alueen väestöön. Hän on havainnut, että onnettomuus on vaikuttanut sekä yhteiskunnallisesti että psykologisesti moniin kalastajayhteisöihin ja alkuperäisasukkaiden kyliin. Picoun tutkimuksissa havaittiin viisi ja kuusi vuotta onnettomuuden jälkeen, että ihmiset olivat masentuneita ja syrjäytyneitä ja että heillä oli voimakkaita traumaperäisen stressihäiriön ja masennuksen oireita.Monet alueen asukkaista stressaantuivat onnettomuuden jälkeen nähtyään sen aiheuttaman tuhon ympäristölle ja menetettyään elinkeinonsa. Monet kokivat kesällä 1989 niin pahoja vihan ja turhautumisen tunteita, että esimerkiksi Cordovassa avattiin erityinen ”paineen purkamiseen” tarkoitettu tila, johon asukkaat saivat tulla rauhoittamaan tunteitaan. Monet alueen asukkaat menettivät työpaikkansa, monet joutuivat muuttamaan työpaikan perässä muualle ja monet alkoivat käyttää alkoholia tai muita päihteitä. Picou on kutsunut Cordovan tapausta kollektiiviseksi traumaksi, ja monet sosiaaliset verkostot ja perheet ovat sen seurauksena hajonneet. Yhteiskunnallisella tasolla avioerot, perheväkivaltatapaukset ja konkurssit ovat lisääntyneet. Esimerkiksi Cordovassa perustettiin vuonna 1992 järjestö kotiväkivallasta kärsiville naisille; aiemmin tällaiselle ei ollut tarvetta. Picoun mukaan onnettomuuden aiheuttamat yhteiskunnalliset muutokset ja mielenterveydelliset ongelmat näkyivät edelleen 2010-luvun alussa.
Öljy-yhtiö Exxon käytti öljyn puhdistamiseen ja oikeuskuluihin useita miljardeja euroja, mutta suurin isku yhtiölle oli onnettomuuden aiheuttama maineen menetys. Vaikka vaikutusta onkin hyvin vaikea arvioida, onnettomuudesta on tullut Yhdysvalloissa yritysten ylimielisyyden tunnuskuva. Exxon oli onnettomuuden sattuessa maailman suurin öljy-yhtiö, mutta onnettomuuden jälkeen yritys on jäänyt kolmanneksi. Pian onnettomuuden jälkeen pr-asiantuntijat arvioivat, että Exxon oli toimillaan heikentänyt yrityksen julkista kuvaa ja rikkonut monia yritysten kriisinhallinnan käytäntöjä.Exxonin suurin virhe oli se, että toimitusjohtaja Lawrence G. Rawl lähetti onnettomuuspaikalle vain alempia johtajia eikä mennyt itse johtamaan näkyvästi operaatiota. Rawl suhtautui tiedotusvälineisiin hyvin epäluuloisesti eikä suostunut haastatteluihin heti onnettomuuden jälkeen. Vasta kun presidentti George H. W. Bush oli nimittänyt onnettomuutta suureksi tragediaksi, Exxon Shippingin johtaja Frank Iarossi piti Valdezissa lehdistötilaisuuden, joka sujui kuitenkin surkeasti. Iarossi yritti tuoda esiin joitain myönteisiä uutisia, mutta paikalliset kalastajat ja toimittajat kumosivat jokaisen väitteen. Exxon U.S.A.:n johtaja William Stevens kommentoi asiaa kaksi päivää Iarossin jälkeen, mutta Rawl antoi ensimmäiset kommenttinsa vasta 30. maaliskuuta, kuusi päivää onnettomuuden jälkeen. Alaskaan hän matkusti vasta 14. huhtikuuta. Monet paikalliset olivat pettyneitä Exxonin toimintaan: Valdezin pormestari John Devens koki, että Exxon oli ”pettänyt paikalliset”, ja Alaskan varakuvernööri Stephen McAlpine oli ”äärimmäisen pettynyt” yrityksen vastaukseen.Sen lisäksi että Exxon reagoi hitaasti onnettomuuteen, se epäonnistui muutenkin julkisen kuvansa hallinnassa. Exxon hoiti tiedotuksen pienestä ja syrjäisestä Valdezista käsin, missä viestintämahdollisuudet olivat rajalliset. Yhtiö ei lisäksi ottanut missään vaiheessa vastuuta onnettomuudesta, vaan se syytti liitto- ja osavaltion virkamiehiä siitä, että vuodon hillitseminen oli viivästynyt. Exxon käytti kymmenen päivää onnettomuuden jälkeen 1,8 miljoonaa dollaria kokosivun ilmoitukseen, joka ilmestyi 166 lehdessä ja jossa yhtiö ilmoitti olevansa pahoillaan onnettomuudesta mutta ei ottanut siitä vastuuta. Monet pitivät ilmoitusta epärehellisenä ja riittämättömänä. Lisäksi yksi Exxonin johtajista kertoi, että yritys tulisi nostamaan bensiinin hintaa maksaakseen puhdistuskulut, mikä vihastutti kuluttajia, koska se vaikutti yritykseltä paeta vastuuta.
Exxon Valdezin kapteeni Joseph Hazelwood tuomittiin onnettomuudesta jo maaliskuussa 1990. Hänet määrättiin tuolloin 50 000 dollarin korvauksen Alaskan osavaltiolle. Lisäksi hänelle määrättiin tuhat tuntia yhdyskuntapalvelua. Hazelwood sai tuomionsa huolimattomuudesta, mutta hänet vapautettiin muun muassa vakavasta, vankeuteen johtavista rikossyytteistä. Häntä ei myöskään tuomittu ruorijuoppoudesta, koska hänen veren alkoholipitoisuus oli mitattu vasta 10,5 tuntia onnettomuuden jälkeen. Hazelwood sai yhdyskuntapalveluksensa suoritettua vuoteen 2001 mennessä. Hän keräsi roskia teiden varsilta ja työskenteli kodittomien ruokapisteessä.Alaskan osavaltion, Yhdysvaltain liittohallituksen ja Exxonin välinen sopimus hyväksyttiin 9. lokakuuta 1991 piirituomioistuimessa. Sopimuksen avulla ratkaistiin muun muassa useita Exxonia vastaan nostettua rikossyytteitä. Exxon sai ympäristörikoksesta historian suurimmat, 150 miljoonan dollarin sakot. Oikeus määräsi Exxonin maksamaan kuitenkin vain 25 miljoonaa dollaria, sillä summasta hyvitettiin 125 miljoonaa dollaria tunnustukseksi Exxonin toimista öljyn puhdistamisessa. Maksettavista 25 miljoonasta dollarista 12 miljoonaa meni North American Wetlands Conservation Fund -rahastolle ja 13 miljoonaa Crime Victims Fund -rahastolle. Hyvityksenä kaloille, muille villieläimille ja ympäristölle aiheutuneista vahingoista Exxon suostui maksamaan 100 miljoonaa dollaria, mikä jaettiin tasan liittovaltion ja Alaskan osavaltion kesken. Lisäksi siviilioikeuden jutussa Exxon määrättiin maksamaan 900 miljoonaa dollaria kymmenen vuoden aikana.Noin 14 000 henkilöä lahtea ympäröivistä kylistä esitti vuonna 1994 ryhmäkanteen tapahtuneesta. Oikeudenkäynti kesti viisi kuukautta, ja pääasianajaja oli Brian O’Neill. Oikeudenkäynnissä käsiteltiin sekä kapteeni Hazelwoodin että Exxonin vastuutonta käyttäytymistä. Lakimiehet keskittyivät erityisesti Hazelwoodin alkoholin käyttöön ja Exxonin säästöpolitiikkaan, jonka takia Exxon Valdezin turmayönä henkilökunta työskenteli väsyneenä. Valamiehistö julisti tuomionsa 16. syyskuuta ja totesi, että Hazelwood oli toiminut holtittomasti ja oli osittain syypää turmaan. Hän sai 5 000 dollarin sakot. Exxon määrättiin maksamaan viisi miljardia dollaria kalastajille, alkuperäisasukkaille, yritysjohtajille ja kunnille, jotka olivat mukana ryhmäkanteessa. Summa oli suurin valamiehistön koskaan asettama korvaussumma.Exxonin johdossa oltiin pöyristyneitä viiden miljardin dollarin korvaussummasta, sillä yrityksen vuoden nettotulos oli samaa luokkaa. Exxonista huomautettiin, että yritys oli jo tuomittu maksamaan noin miljardin dollarin korvaukset vuonna 1991 ja että sen lisäksi yritys oli jo käyttänyt miljoonia dollareita onnettomuuden jälkien puhdistamiseen. Oikeudenkäynti jatkuikin seuraavaksi vetoomustuomioistuimessa, joka totesi vuonna 2001, että viiden miljardin dollarin korvaus oli kohtuuton. Tuomari H. Russell Holland laski summan neljään miljardiin dollariin, mutta vetoomustuomioistuin piti vielä sitäkin kohtuuttomana. Lopulta vuonna 2006 vetoomustuomioistuin määräsi korvaussummaksi 2,5 miljardia dollaria.Vetoomustuomioistuimesta juttu eteni korkeimpaan oikeuteen, jossa korvaussummaa pidettiin edelleen liian suurena. Korkein oikeus määräsi, että Exxonin pitäisi maksaa 507,5 miljoonaa dollaria korvauksia. Exxon maksoi lopulta koko summan Exxon Qualified Settlement Fund -rahastolle joulukuussa 2009. Tuomari Holland oli perustanut rahaston vuonna 1995 jakamaan korvaukset kantajille.
Dorsett, Melanie: Exxon Valdez Oil Spill Continued Effects On The Alaskan Economy.  Colonial Academic Alliance Undergraduate Research Journal, 2010, 1. vsk, nro 1.   Colonial Academic Allaince. Artikkelin verkkoversio (pdf) Viitattu 30.7.2013. (englanniksi)
Freedman, Bill: Environmental Ecology.   San Diego, California: Academic Press, 1995.  ISBN 0-12-266542-2. Google-kirjat (viitattu 30.7.2013).  (englanniksi)
Haig, Matt: Brand Failures: The Truth about the 100 Biggest Branding Mistakes of All Time.   London: Kogan Page Limited, 2003.  ISBN 0-7494-3927-0. Google-kirjat (viitattu 18.8.2013).  (englanniksi)
Leacock, Elspeth: The Exxon Valdez Oil Spill.   New York, NY: Facts On File, 2005.  ISBN 0-8160-5754-0. Google-kirjat (viitattu 30.7.2013).  (englanniksi)
National Transportation Safety Board: Marine accident report grounding of the U.S. tankship Exxon Valdez on Bligh Reef, Prince William Sound near Valdez, Alaska, March 24, 1989.    The Board, 1990.   Teoksen verkkoversio (viitattu 1.8.2013).  (englanniksi)
Spill: The Wreck of the Exxon Valdez (pdf) (Final Report)  2/1990. Alaska Oil Spill Commission.   Viitattu 30.7.2013. (englanniksi)

Eyehategod (lyhennettynä EHG) on vuonna 1988 New Orleansissa Yhdysvalloissa perustettu sludge metal -yhtye. Raskaita blues-vaikutteisia riffejä ja hardcore punkia yhdistelevää yhtyettä pidetään yhtenä tyylilajinsa pioneereista. Yhtye on nimennyt vaikuttajikseen muun muassa Melvinsin, The Obsessedin, Black Flagin ja Black Sabbathin.

FA Cup 2010–2011 eli The Football Association Challenge Cup 2010–2011 oli FA Cupin eli Englannin cupin 130:s turnaus. Siihen osallistui 759 joukkuetta. Turnaus alkoi 14. elokuuta 2010, ja loppuottelu pelattiin Wembley Stadiumilla 14. toukokuuta 2011. Loppuottelussa Manchester City voitti Stoke Cityn 1–0.
Kaikki muut joukkueet, paitsi Valioliigan ja The Football Leaguen joukkueet, joutuivat karsimaan paikastaan FA Cupin varsinaisille pelikierroksille.
Ensimmäinen kierros pelattiin 5. – 7. marraskuuta ja uusintaottelut pelattiin 16. – 18. marraskuuta. Kierrokselle pääsivät neljännen karsintakierroksen voittajat sekä ykkös- ja kakkosliigan joukkueet. Kierroksen alimmiksi sijoitetut joukkueet olivat Tipton Town FC ja Hythe Town FC, jotka kummatkin pelaavat yhdeksänneksi korkeimmalla sarjatasolla. Kierroksen parhaaksi pelaajaksi valittiin FC United of Manchesterin Jake Cottrel ennen Dover Athleticin Adam Birchallia ja Bournemouthin Josh McQuoidia.
Suurin osa toisen kierroksen otteluista pelattiin 26. – 29. marraskuuta, mutta kaksi ottelua jouduttiin siirtämään joulukuun 14. päivään. Uusintaottelut pelattiin 7., 8. ja 14. joulukuuta. Kierroksella pelasivat edellisen kierroksen voittajat. FC United of Manchester ja Swindon Supermarine FC, jotka kummatkin pelaavat seitsemänneksi korkeimmalla sarjatasolla, olivat kierroksen huonoimmin sijoittuneet joukkueet. Molemmat joukkueet putosivat jatkosta, United of Manchester kuitenkin vasta uusintaottelun jälkeen. United of Manchesterin Sam Ashton valittiin kierroksen parhaaksi pelaajaksi ennen Luton Townin Andy Drurya ja Dover Athleticin Adam Birchallia.
Kolmas kierros pelattiin 8. – 11. tammikuuta 2011. Uusintaottelut pelattiin 18. ja 19. päivä tammikuuta. Kierrokselle pääsevät toisen kierroksen voittajat sekä Valioliigan ja mestaruussarjan joukkueet. Sen jälkeen uusia joukkueita ei enää tule cupiin mukaan. Kierroksen huonoimmin sijoitettu joukkue oli Dover Athletic, joka pelaa Conference Southissa. Dover Athletic kuitenkin hävisi Huddersfield Townille 2–0. Kierroksen paras pelaaja oli Leedsin maalivahti Kasper Schmeichel, joka sai puolet äänistä. Toiseksi tuli Crawley Townin Sergio Torres ja kolmanneksi Burton Albionin Shaun Harrad.
Neljäs kierros pelattiin 29. – 30. tammikuuta 2011, ja uusintaottelut pelattiin helmikuun 16. ja 19. päivänä. Kierroksella pelasivat edellisen kierroksen voittajat. Kierroksen alimmaksi sijoitettu joukkue oli Crawley Town, joka pelaa Conference Nationalissa, viidenneksi korkeimmalla sarjatasolla. Se pääsi myös seuraavalle kierrokselle voittamalla Kakkosliigan Torquay Unitedin. Kierroksen paras pelaaja oli Nots Countyn maalivahti Neal Bishop, joka sai 48 % äänistä. Toiseksi tuli West Hamin Victor Obinna 22 prosentilla ja kolmanneksi Torquay Unitedin Scott Bevan 12 prosentilla.
Viides kierros pelattiin helmikuun 19. ja maaliskuun 2. päivän välisenä aikana. Kierroksen huonoimmin sijoitettu joukkue oli Crawley Town, joka pelaa Conference Nationalissa, viidenneksi korkeimmalla sarjatasolla. Se oli ensimmäinen joukkue 17 vuoteen, joka selvisi viidennelle kierrokselle The Football Leaguen ulkopuolelta, mutta se putosi seuraavalta kierrokselta hävittyään Mancehster Unitedille. Kierroksen paras pelaaja oli Readingin Matthew Mills.
Kuudes kierros eli puolivälierät pelattiin 12. – 13. maaliskuuta. Ainoa joukkue, joka ei pelannut Valioliigassa, oli Reading FC, joka hävisi Manchester Citylle 1–0. Kierroksen paras pelaaja oli Boltonin Kevin Davies.
Välierä ottelut pelattiin 16. ja 17. päivä huhtikuuta Lontoossa, Wembley Stadiumilla. Ensimmäisessä välieräottelussa kohtasivat Manchesterin derbyssä Manchester City ja Manchester United. City voitti Yaya Tourén maalilla 1–0. Toisessa ottelussa Stoke City voitti Bolton Wanderersin 5–0. Kierroksen paras pelaaja oli Manchester Cityn maalivahti Joe Hart.
Loppuottelu pelattiin 14. toukokuuta Wembleyllä. Ottelussa Manchester City voitti Stoke Cityn Yaya Tourén maalilla. FA Cupin voitto oli Citylle sen historian viides. Ottelun parhaaksi pelaajaksi valittiin Mario Balotelli.

Fælledparken on kaupungin suosituin puisto. Se rakennettiin vuosina 1908 – 1914 paikaksi, jossa voidaan urheilla ja pelata pallopelejä sekä järjestää suuria kokouksia ja juhlia. Nykyään puistossa voi nauttia sen luonnosta ja vanhoista puista. Puistossa on myös paljon aktiviteetteja. Siellä sijaitsee pohjoismaiden suurin skeittipuisto sekä liikennepuisto. Aivan puiston tuntumassa sijaitsee Parkenin jalkapallostadion.

Falklandin punta on Yhdistyneen kuningaskunnan merentakaisen alueen, Falklandinsaarten, valuutta. Valuutan symbolina on punnan symboli £, tai vaihtoehtoisesti FK£. Valuutan ISO 4217 -tunnus on FKP.
Vuonna 1974 valuutan kolikoita olivat ½, 1, 2, 5 ja 10 pennin kolikot. Vuonna 1980 myös 50 pennin kolikot otettiin käyttöön. Seuraavaksi käyttöön otettiin 20 pennin kolikot 1982, 1 punnan kolikot 1987 ja 2 punnan kolikot 2004. ½ pennin kolikko poistettiin käytöstä jo vuonna 1983. Kaikkien kolikoiden suhde on sama kuin Englannin puntienkin.
Falköpingin kunta (ruots. Falköpings kommun) on Länsi-Götanmaan läänissä sijaitseva Ruotsin kunta. Maakuntajaossa se kuuluu Länsi-Götanmaahan. Kunnan keskustaajama on Falköping.Kunnan maapinta-ala on 1 044,88 neliökilometriä (1.1.2016) ja asukasluku 32 511 henkeä (31.12.2015).Kunnassa sijaitsevat Gudhemin luostarin rauniot.
Vuonna 2007 kunnassa oli 378,33 km² peltoa, joten saman ajankohdan maapinta-alaan vertaamalla saadaan peltojen osuudeksi 35,8 prosenttia kunnan maapinta-alasta.
Nykyinen Falköpingin kunta koostuu entisestä Falköpingin kaupungista ja yli 50 maalaiskunnasta, joissa on sijainnut kolme taajaväkistä yhdyskuntaa. Vuoden 1862 kunnallislakien astuttua voimaan aluejako oli melko vakaa lähes 90 vuotta. Tuona aikana perustettiin kolme taajaväkistä yhdyskuntaa: Falköpings förstäder (vuonna 1919), Floby (vuonna 1923) ja Stenstorp (vuonna 1923). Falköpings västran maalaiskunta, jota kutsuttiin myös nimellä Gudhemin kihlakunnan Falköping, liitettiin Falköpingin kaupunkiin vuonna 1935. Samalla Falköpings förstäderin taajaväkinen yhdyskunta lakkautettiin.
Dimbo (Acklinga, Dimbo, Hångsdala, Hömb, Kungslena, Kymbo, Ottravad, Skörstorp, Suntak, Valstad, Varv, Vättak ja Östra Gerum)
Gudhem (Bolum, Bjurum, Bjärka, Broddetorp, Gudhem, Hornborga, Sätuna, Torbjörntorp, Ugglum ja Östra Tunhem)
Redväg (Strängsered, Gullered, Hössna, Liared, Kölingared, Knätte, Böne, Kölaby, Humla, Blidsberg, Dalum, Timmele, Solberga, Norra Åsarp, Smula ja Fivlered)
Stenstorp (Borgunda, Brunnhem, Dala, Håkantorp, Högstena, Segerstad, Stenstorp, Södra Kyrketorp ja Valtorp)
Vilske (Floby, Grolanda, Gökhem, Göteve, Hällestad, Jäla, Marka, Sörby, Trävattna, Ullene ja Vilske-Kleva)
Vartofta (Falköpings östran maalaiskunta, Karleby, Kälvene, Mularp, Näs, Slöta, Tiarp, Vartofta-Åsaka, Vistorp, Yllestad ja Åsle)Lisäksi Falköpingin kaupunkiin liitettiin Friggeråkerin maalaiskunta. Stenstorpin taajaväkinen yhdyskunta lakkautettiin vuonna 1958 ja Flobyn vuoro oli vuonna 1961.
Vuonna 1971 Ruotsissa siirryttiin yhtenäiseen kuntamuotoon ja Falköpingin kaupunki muutettiin Falköpingin kunnaksi. Kuntaliitos kuntablokissa toteutettiin vasta kolme vuotta myöhemmin. Vuonna 1974 kunta sai nykyiset rajansa, kun siihen liitettiin kokonaan Frökindin, Gudhemin, Stenstorpin, Vilsken ja Vartoftan kunnat. Redvägin (Fivlered, Norra Åsarp, Smula ja Solberga) ja Dimbon (Skörstorp) kunnat liitettiin Falköpingiin vain osittain.
Falköpingin kunta kuului aiemmin Skaraborgin lääniin, josta tuli vuonna 1998 osa Länsi-Götanmaan lääniä.
Nykyinen vaakuna on entisen Falköpingin kaupungin vaakuna. Myös kahdella maalaiskunnalla oli oma vaakuna.
Hieman vanhempien vuoden 2009 lopun tietojen mukaan kunnassa asui 229 Suomessa syntynyttä, mikä vastasi 0,7 prosenttia kunnan väestöstä.
Vielä vanhempien vuoden 1984 lopun tietojen mukaan 2,6 prosenttia kunnan asukkaista oli ulkomailla syntyneitä. Tuolloin kunnassa asui 207 Suomessa syntynyttä, mikä vastasi 0,7 prosenttia kunnan väestöstä.
Vuoden 2010 tietojen mukaan 20 vuotta täyttäneiden kuntalaisten mediaaninettotulot olivat 179 039 kruunua. Vuodelta 2007 olevan tiedon mukaan kuntalaisten nettovarallisuuden mediaani oli 79 000 kruunua.Vuoden 2011 lopussa kunnan väestö jakautui eri ikäryhmiin seuraavasti:
Seuraava taulukko kuvaa työpaikkojen ja työllisten jakautumista eri elinkeinojen kesken. Luvut on laskettu kahdessa eri Statistiska centralbyrånin tilastossa ilmoitettujen perusteellisempien tietojen pohjalta. "Päiväväestö" (ruots. dagbefolkning) kertoo kunnassa sijaitsevista työpaikoista ja "yöväestö" (ruots. nattbefolkning) puolestaan kunnassa asuvien elinkeinosta. Työpaikkaomavaraisuus on laskettu päivä- ja yöväestön suhteena. Alkutuotanto tarkoittaa maa- ja metsätaloutta sekä kalastusta. Jalostuksen kohdalla on laskettu yhteen tavaranvalmistus- ja kierrätysteollisuus, energia- ja ympäristöyritykset sekä rakennusteollisuus. Muut toimialat on laskettu palveluihin lukuun ottamatta niitä, joiden elinkeino on tuntematon.
Kunnassa on 10 taajamaa, joiden osuus kunnan väestöstä vuoden 2010 lopussa oli 73,0 prosenttia. Taajamien ulkopuolella asui tuolloin 8 499 asukasta. Seuraavassa on lueteltu kunnan alueella sijaitsevat taajamat väkilukuineen:
Ruotsissa on tilastoitu taajamaväestö aikaisemmin myös vuosina 1960, 1965, 1970, 1975, 1980, 1990, 1995, 2000 ja 2005. Jonakin tai joinakin näistä vuosista kunnassa on ollut myös seuraavan luettelon mukaiset taajamat, jotka eivät enää ole taajamia:
Yli 200 asukkaan taajamien lisäksi kunnassa on vuoden 2010 tietojen perusteella myös seuraavat 50–199 asukkaan pientaajamat:
Ruotsissa on tehty tilastoja pientaajamista aikaisemmin myös vuosina 1990, 1995, 2000 ja 2005. Seuraavat paikkakunnat ovat olleet pientaajamia jonakin tai joinakin vuosina vuosien 1995, 2000 ja 2005 aikana, mutta ne eivät olleet pientaajamia vuonna 2010:
Ruotsissa valitaan joka neljäs vuosi edustajat valtiopäiville, maakäräjäkuntien valtuustoihin ja kunnanvaltuustoihin. Kunnallisvaaleissa Falköpingin kunta on jaettu seuraaviin vaalipiireihin:
Falköpings Andra (26 valtuutettua)Seuraavassa taulukossa on esitetty valtiopäivillä edustettuina olevien puolueiden saamat valtuustopaikat Falköpingin kunnanvaltuustossa vuodesta 1973 lähtien.
Seuraavassa luettelossa on mainittu kaikki nykyisen kunnan alueella sijainneet seurakunnat. Jos seurakunta on lakkautettu, niin sen perässä on asteriski (*). Mahdolliset suluissa lukevat nimet ovat seurakunnan vaihtoehtoisia tai vanhempia nimiä. Jos nimen perässä lukee kbfd, niin kyseessä "kirkonkirjapiiri" (ruots. kyrkobokföringsdistrikt), joka ei ole muodostanut omaa seurakuntaa, vaikka ne seurakuntiin rinnastetaankin.

Fallen Angel on brittiläisen Uriah Heep -yhtyeen syyskuussa 1978 julkaistu kahdestoista studioalbumi. Musiikillisesti levy jatkaa sitä edeltäneiden Firefly- ja Innocent Victim -albumien kevyempää linjaa, mutta on kuitenkin niitä popvaikutteisempi. Levyn materiaali sisältää vaikutteita 1970-luvun lopun valtavirtamusiikista, etenkin AOR:stä ja yhden kappaleen osalta diskosta. Musiikki aiheutti linjaristiriitoja yhtyeen sisällä.
Fallen Angel jäi laulaja John Lawtonin viimeiseksi Uriah Heep -albumiksi, sillä hänet erotettiin yhtyeestä maaliskuussa 1979. Syynä oli konflikti yhtyeen pääasiallisen lauluntekijän ja kosketinsoittaja-kitaristi Ken Hensleyn kanssa. Myös rumpali Lee Kerslake, joka ei hyväksynyt Hensleyn musiikillista johtajuutta yhtyeessä, erosi Uriah Heepistä saman vuoden marraskuussa.
Kahden edellisen albumin tavoin Fallen Angel ei noussut Britannian myyntilistalle. Yhdysvalloissa albumi nousi Billboard 200 -listan sijalle 186, mutta esimerkiksi Länsi-Saksassa, missä yhtye oli suosionsa huipulla, se ylsi sijalle 18. Albumilta julkaistiin singlet ”Love or Nothing” ja ”Come Back to Me”, jotka molemmat nousivat Länsi-Saksan top 40:een.
Uriah Heepin edellinen albumi, marraskuussa 1977 ilmestynyt Innocent Victim, oli sisältänyt suuren hittisinglen ”Free Me”. Yhtyeestä tuli saman vuoden aikana Länsi-Saksassa suositumpi kuin koskaan singlejen ”Free Me”, ”Wise Man” ja ”Lady in Black” suosion myötä. Viimeksi mainittu oli uusintajulkaisu vuodelta 1971, ja Uriah Heepille myönnettiin siitä Länsi-Saksassa Kultainen leijona -palkinto. Innocent Victim ei kuitenkaan noussut listalle Britanniassa, mikä oli yhtyeelle harvinaista. Yhdysvalloissa se oli yhtyeen ensimmäinen albumi, joka ei noussut Billboard 200 -listalle. Lisäksi levyn suosio Britannian ulkopuolella tuotti yhtyeelle paineita säveltää lisää kyseiselle albumille tyypillistä totuttua kevyempää materiaalia.Monet yhtyeen fanit eivät olleet hyväksyneet Uriah Heepin tuolloista laulajaa John Lawtonia, vaan pysyivät lojaalina alkuperäiselle solistille ja perustajajäsenelle David Byronille.
Albumi äänitettiin ja miksattiin Lontoon Roundhouse Recording Studiosissa huhti-, heinä- ja elokuussa 1978. Nauhoitukset keskeytyivät pariin otteeseen, koska yhtyeelle oli järjestetty esiintymisiä kesän festivaaleille ympäri Eurooppaa. Fallen Angel oli yhtyeen seitsemäs albumi, joka äänitettiin 24-raitanauhurilla. Se oli myös kolmas albumi peräkkäin, jolla Uriah Heepin kokoonpano pysyi samana. Tapaus oli yhtyeen historiassa vasta toinen laatuaan. Fallen Angelillä esiintyivät Uriah Heepin muusikoista John Lawton (laulu), Ken Hensley (kosketinsoittimet, kitara, taustalaulu), Mick Box (kitara), Trevor Bolder (basso) ja Lee Kerslake (rummut). Albumin tuotti pienen tauon jälkeen yksin Bronze Recordsin johtaja ja yhtyeen manageri Gerry Bron, joka edellisellä levyllä oli jakanut tuotantovastuun Ken Hensleyn kanssa.Äänityksissä syntyi riitoja siitä, mihin suuntaan yhtyeen musiikkia tulisi viedä. Etenkin kosketinsoittaja-kitaristi Ken Hensleyllä ja laulaja John Lawtonilla oli asiasta erimielisyyksiä, minkä vuoksi heidän välinsä alkoivat huonontua. Lisäksi yhtyeen muista jäsenistä, etenkin rumpali Lee Kerslakesta, tuntui siltä, että manageri-tuottaja Gerry Bron suosi levyn kappaleita valitessaan Hensleyn lauluja. Hensley on puolustautunut sanomalla, että hän kirjoitti ylivoimaisesti eniten materiaalia. Omien sanojensa mukaan hän teki kaksikymmentä laulua jokaista Kerslaken sekä basisti Trevor Bolderin sävellystä kohden.John Lawtonin ehdotuksesta yhtye piti palaverin yhtyeen musiikillisesta tilasta:
»Istuimme alas ja yritimme tehdä niin (pitää palaverin). Mutta ei siitä tullut yhtään mitään. [...] Osa meistä yritti sanoa, että palaisimme siihen, mitä me oikein olemme: ”Tehdään kunnon kamaa, missä on potkua.” Toiset pyörittelivät silmiään ajatellen kaupallisia popralleja, kuten ”Free Me”. Siitä se välirikko mielestäni alkoi.» (John Lawton, Uriah Heepin laulaja 1976–1979)
Ongelmia pahensi Ken Hensleyn jatkuvasti lisääntynyt kokaiinin käyttö. Lisäksi hän oli menettänyt mielenkiintonsa yhtyeeseen ja halusi erota siitä, mutta Gerry Bron taivutteli hänet jatkamaan. Bronilla itsellään oli Uriah Heepin lisäksi muitakin kiireitä. Samaan Bronze Records -levy-yhtiöön kuulunut Manfred Mann’s Earth Band oli julkaissut Bronzen ensimmäisen ykkössinglen Yhdysvalloissa, mikä teki siitä nyt yhtiön isoimman artistin. Vuonna 1978 Bronze myös solmi levytyssopimuksen Motörhead-yhtyeen kanssa, joka saavutti pian suosiota. Lisäksi Bron oli ryhtynyt työskentelemään lentoyhtiön kanssa, mikä sekin vaati huomiota ja aikaa.
Uriah Heep oli edellisillä Firefly- ja Innocent Victim -albumeillaan musiikillisesti siirtynyt raskaasta rockista kevyempään ilmaisuun. Fallen Angel on edeltäjiään vieläkin kevyempi ja popmaisempi, ja sen sisältö kuulostaa vuoden 1978 valtavirtamusiikilta. Koska singlet ”Lady in Black” ja ”Free Me” olivat olleet Euroopassa menestyksiä, uusia hittejä tavoiteltiin nyt Fallen Angelin radioystävällisillä lauluilla. Yhtyeen pääasiallinen lauluntekijä Ken Hensley on kuitenkin sanonut, ettei hänellä ollut Uriah Heepissä soittaessaan aikaa kiinnittää huomiota aikakauden musiikkitarjontaan ja viimeisimpiin virtauksiin. Lisäksi Hensleyn musiikkimaku oli merkittävästi muuttunut alkuajoista, jolloin hän ihaili Vanilla Fudgen kaltaisia raskaita riffejä ja lauluharmonioita yhdistelleitä yhtyeitä. Vuonna 1978 Hensley ei enää halunnut soittaa levylle aggressiivisia urkuraitoja, vaan mieluummin lauloi kitaran kanssa tarttuvia kertosäkeitä.Albumin kymmenestä kappaleesta viisi on Ken Hensleyn kirjoittamia, mikä oli huomattavasti aiempaa vähemmän. Lisäksi Hensley kirjoitti yhden kappaleen yhdessä Lee Kerslaken kanssa. Gerry Bron valitsi albumille myös kaksi laulaja John Lawtonin kappaletta. Yhden kappaleen kirjoittivat yhteistyössä John Lawton, Mick Box ja Lee Kerslake sekä yhden Trevor Bolder ja yhtyeen ulkopuolinen Ian MacDonald. Uriah Heep – Easy Livin’  -kirjan kirjoittajan, muusikko Mika Järvisen mukaan levylle päätyneet Ken Hensleyn kappaleet ovat ”pitkiä hokemia sisältäviä poprockralleja täynnä uusimpia kosketinsoitinlaitteita ja mukavalta kuulostavia kitaroita”. Yhtye sovitti kappaleet yhdessä. AllMusicin kriitikko Donald A. Guariscon mukaan valtaosa levyn kappaleista sisältää vahvoja AOR-vaikutteita, jotka yhdistyvät vivahteisiin muista genreistä.John Lawton on kertonut, että Fallen Angel oli ainoa Uriah Heepin albumi, jolla hän sai laulaa vapaasti omalla tyylillään. Kahdella aiemmalla levyllä hänen oli pitänyt jäljitellä edeltäjäänsä David Byronia.
John Lawtonin, Lee Kerslaken ja kitaristi Mick Boxin kirjoittama avausraita ”Woman of the Night” kuuluu albumin rockkappaleisiin, ja Box aloittaa sen lähes samalla huiluääni-introlla kuin vuoden 1973 Sweet Freedom -albumin kappaleen ”Circus”. Kappale muistuttaa perinteistä Uriah Heepiä. Sanoituksessa nuori nainen on ajautunut ongelmiin ja hänestä on tullut yöllä katuja kulkeva henkilö, jonka puhelinnumeron voi löytää hylätyn aseman seinältä. Albumin kakkosraita ”Falling in Love” on kaupallinen ja hittihakuinen kappale, jossa Mika Järvisen mukaan korostuu rumpali Lee Kerslaken ja basisti Trevor Bolderin rento soitto, joka muutenkin on albumilla esillä. ”One More Night” jatkaa edellisraidan tavoin kaupallisella linjalla. Se yhdistelee hyväntuulista boogierockia sekä poppia. John Lawtonin kirjoittama ”Put Your Lovin’ on Me” on hidastempoinen, mutta raskaan A-osan sisältävä kappale, jossa on vaikutteita popiskelmästä. A-puolen päättävän kappaleen ”Come Back to Me” Lee Kerslake teki murtuneena avioerostaan. Kerslakella oli ollut kappale valmiina jo kauan ennen Fallen Angelin sessioita, mutta hän piti aluksi kappaletta liian henkilökohtaisena tarjottavaksi Uriah Heepille. Mick Boxin ehdotuksesta sitä kuitenkin esitettiin levytettäväksi. Tuottaja Gerry Bron piti kappaleesta, ja Ken Hensley teki siihen väliosan.B-puolen aloittaa Hensleyn kirjoittama diskovaikutteinen ”Whad’ya Say”. Trevor Bolderin mukaan yhtye levytti sen jonkin verran muita kappaleita aikaisemmin, muttei uskonut sen sopivan levylle. Pari kuukautta myöhemmin yhtye kuunteli kappaleen uudelleen ja piti sitä todella hyvänä, yhtenä parhaista raidoista koko albumilla. Bolder itse kirjoitti yhtyeen ulkopuolisen Ian MacDonaldin kanssa kappaleen ”Save It”, jossa vierailee tenorisaksofonia soittava Chris Mercer. Kappaleesta ”Love or Nothing” ja sen ”la la la” -kertosäkeestä kriitikko Donald A. Guarisco on arvellut, että yhtye on viettänyt aikaa vanhoja purukumipopsinglejä kuunnellen. John Lawtonin kirjoittama ”I’m Alive” on Uriah Heepille tyypillinen rockkappale, jossa pääosassa ovat Mick Boxin slide-kitara ja Lee Kerslaken rumpukomppi. Päätösraita ”Fallen Angel” on harvoja Ken Hensleyn kappaleita, jonka hän on myöntänyt kertovan todellisesta henkilöstä ja tässä tapauksessa omasta päättyneestä ihmissuhteestaan. Laulun innoittaja oli Playboy-malli Linda Doucett. Kappaleessa naista syytetään suhteen päättymisestä, mutta todellisuudessa Hensley jätti hänet. Hensley kirjoitti kappaleen kotonaan pianolla ja viimeisteli sen 12-kielisellä kitaralla.Fallen Angelin Euroopan- ja Yhdysvaltain-painosten kappalejärjestykset eroavat toisistaan. Yhdysvaltain-painoksessa esimerkiksi avauskappale on ”Woman of the Nightin” sijaan ”One More Night”.Joihinkin albumin kappaleisiin kuvattiin promovideo. Gerry Bron vuokrasi Lontoon keskustasta Uriah Heepin käyttöön elokuvateatterin, jonka lavalla yhtye esitti kappaleitaan kameroiden kuvatessa. ”Come Back to Me” -singlen videoon haluttiin dramatiikkaa, joten siinä käytettiin hiilihappojäästä tehtyä savuefektiä. Kuvausryhmä kuitenkin käytti hiilihapposumua liikaa, minkä takia kappaleen edetessä se nousi koko ajan ylemmäs. Kappaleen lopussa koko lava oli jo sumun peitossa.
Albumin kansikuva oli tilattu Chess Creative Servicesistä, ja sen piirsi taiteilija Chris Achilleos, joka on tehnyt myös muun muassa alkuperäisen Star Trek -sarjan kirjakannet sekä Whitesnaken Lovehunter-albumin kannen. Fallen Angelin kannessa on kuvattuna Amazona Zebra -niminen vaalea barbaarinainen, joka pitelee vasemmassa kädessään veristä tikaria, jolla on juuri katkaissut ihmissuden pään. Soturin taakse on kuitenkin kerääntynyt joukko suden tovereita valmiina yllätyshyökkäykseen. Naisen asun yläosa on valahtanut paikoiltaan paljastaen nännin. Kuva oli julkaistu vuotta aiemmin Achilleosin ensimmäisessä taidekirjassa Beauty and the Beast, ja siinä rinta oli peitetty, mutta albumin kantta varten kuvaa muokattiin eroottisemmaksi. Alkuperäinen kuva Fallen Angelin levykannesta varastettiin 1980-luvulla, eikä sitä ole löydetty.Fallen Angel julkaistiin samalla kuvalla sekä Euroopassa että Yhdysvalloissa. Kansi on suunniteltu niin, että kuva jatkuu myös takakanteen, mutta poikkeuksellisesti kuva on normaalin vaakasuunnan sijaan pystysuunnassa. Euroopan-painos on avattavakantinen, ja sisäkannessa on kuva, jossa Ken Hensleyn 3-vuotias tytär Julia Patricia Hensley iso nalle sylissään tuijottaa sohvalla istuvia yhtyeen jäseniä. Sisäkannessa on myös albumin tekijätiedot. Yhdysvaltain-painoksessa ei ole avattavia kansia, vaan kuva ja tekijätiedot on merkitty sisäpussiin.Mika Järvisen mukaan Fallen Angelin kansi kuvastaa tulevaa vuosikymmentä 1980-lukua, jolloin jopa tuhansien heavy metal -albumien kansikuvissa esiintyi vähäpukeisia naisia, barbaarisotureja, lohikäärmeitä, mörköjä ja örkkeja – usein miekan kanssa. Kitaristi Mick Boxin mukaan Fallen Angelin kansikuvan ongelmana oli se, ettei se kuvastanut levyn musiikkia.Kitaristi Mick Box on myöhemmin kertonut kohtaamisestaan brittiläisessä pubissa miespuolisen fanin kanssa, joka oli tatuoinut selkäänsä koko Fallen Angelin kansitaiteen.
Fallen Angel ilmestyi syyskuussa 1978. Euroopassa albumin julkaisi Bronze Records tunnuksella BRNA 512. Länsi-Saksassa Fallen Angel nousi 18:nneksi, Norjassa 10:nneksi ja Ranskassa 17:nneksi. Suomessa albumi ei saavuttanut sijoitusta, vaikka yhtye oli esiintynyt elokuussa Ruisrockissa. Samoin kävi monessa muussakin maassa, jossa Uriah Heep oli aiemmin ollut suosittu. Esimerkiksi yhtyeen kotimaassa Britanniassa Fallen Angel ei noussut listalle, kuten eivät kaksi edellistäkään John Lawtonin laulamaa Uriah Heep -levyä.Yhdysvalloissa Warner Bros. Records oli purkanut yhtyeen levytyssopimuksen edellisen albumin Innocent Victimin heikon menestyksen vuoksi, joten siellä uuden albumin julkaisi Chrysalis Records. Albumi oli Billboard 200 -listalla korkeimmillaan sijalla 186 marraskuun 25. päivänä ja pysyi listalla viisi viikkoa. Chrysalis julkaisi lisäksi osan vanhoista Uriah Heepin albumeista uudelleen.Albumi ilmestyi alun perin vinyylilevynä, C-kasettina ja 8-raitana. Ensimmäisen CD-version julkaisi Castle Communications Britanniassa vuonna 1991, ja vuonna 1997 ilmestyi Essential-levy-yhtiön julkaisema remasteroitu versio, jossa oli bonuskappaleita. Vuonna 2004 julkaistiin Sanctuary Recordsin remasteroitu Expanded De-Luxe Edition, joka niin ikään sisälsi bonuskappaleita. Lisäksi vuonna 1998 Essential julkaisi Three Classic Albums Vol. 2 -nimisen kolme CD:tä sisältävän erikoisalbumin, jolla oli studiolevyt Firefly, Innocent Victim ja Fallen Angel.
Brittiläisen Sounds-lehden kriitikko Geoff Barton, joka oli suhtautunut edellisalbumi Innocent Victimiin ristiriitaisesti, kommentoi Fallen Angelia positiivisemmin. Bartonin mukaan korkeat lauluharmoniat sekä päällekkäisäänetykset luovat Queen-tyyppistä dynaamisuutta. Lisäksi Deep Purple -tyyliset kitarariffit on miksattu voimakkaasti pintaan, eivätkä ne huku niin kuin usein. Barton myös totesi basisti Trevor Bolderin alkaneen puhjeta kukkaan ja vertasi hänen soittoaan Free-yhtyeen Andy Fraseriin. Lisäksi Barton kiinnitti huomiota Bolderin ja rumpali Kerslaken yhteissoittoon, joka antaa kaivatun sysäyksen muille yhtyeen soittajille. Sounds antoi albumin arvosanaksi neljä tähteä viidestä.AllMusicin Donald A. Guariscon mukaan Fallen Angel jatkaa Innocent Victimin aloittamalla AOR-henkisellä linjalla. Lopputuloksena syntynyt albumi on liian ”popahtava” miellyttääkseen kovia metallifaneja, mutta toisaalta liian omalaatuinen käydäkseen perinteisestä AOR-levystä. Guariscon mukaan levy on silti yllättävän nautittavaa kuunneltavaa. Albumin ongelmana on hänen mukaansa sen tyylillinen hajanaisuus, ja lisäksi se poikkeaa liikaa yhtyeen alkuperäisestä soundista, jotta se asettuisi yhtyeen katalogiin. Mukana on kuitenkin joitakin perinteisemmän kuuloisia Uriah Heep -kappaleita, kuten ”I’m Alive” ja nimiraita ”Fallen Angel”, jonka akustisen kitaran ja syntetisaattorin luomaa tunnelmaa hän kehuu. Loppuun Guarisco toteaa, ettei Fallen Angel välttämättä miellytä Demons and Wizards -albumin aikaisesta Uriah Heepistä pitäviä, mutta siitä pitävät kaikki 1970-luvun AOR-musiikin fanit. Arvosanaksi hän antaa 2,5 tähteä viidestä mahdollisesta.Yhtyeen silloiset jäsenet ovat aina suhtautuneet albumiin keskenään ristiriitaisesti. Ken Hensley on sanonut todella pitävänsä levystä, ja hänen mielestään mukana on hyvin vahvoja lauluja, vaikka ne nojaavatkin hieman enemmän popin suuntaan. Hensley on myös muistellut, että tunnelmat olivat tuolloin melko hyvät ja että hän antoi haastatteluissa paljon positiivisia lausuntoja. Mick Box on monissa yhteyksissä sanonut levyä omaan makuunsa liian poppina, ja vaikka kappaleet itsessään ovat melko hyviä, albumi tarvitsisi lisää rajua rockia. Boxin mielestä Fallen Angelin kannet ovat vakuuttavat, mutta sisältö on ”hieman heikoilla jäillä kulkemista”. Trevor Bolder on kehunut kappaletta ”Whad’ya Say”, joka on hänen suosikkikappaleensa levyltä.
Albumin julkaisua seurasi kaksi kuukautta kestänyt Amerikan-kiertue siellä samaan Chrysalis-levy-yhtiöön kuuluneen Jethro Tullin lämmittelijäyhtyeenä. Kiertueen aikana Uriah Heep esiintyi yli 100 000 ihmiselle. Pelkästään kolmessa New Yorkin Madison Square Gardenissa järjestetyssä konsertissa yhtyeen näki noin 60 000 katsojaa. Haastatteluissa yhtye kertoi, että kyseinen kiertue oli heidän kunnianhimoisin yrityksensä palata rockin ykköskaartiin Yhdysvalloissa.Amerikan-kiertue päättyi marraskuun puolivälissä, jolloin seurasi pieni tauko. Tammikuun puolivälissä 1979 käynnistyi Euroopan-kiertue, nyt pääesiintyjänä yli 10 000 katsojaa vetävillä areenoilla. Kuusi Länsi-Saksassa ja kuusi Englannissa järjestettyä konserttia äänitettiin live-albumia varten, mutta yhtye epäröi nauhojen julkaisemista. Kyseisiltä keikoilta koostettu Live in Europe 1979 ilmestyi lopulta vasta vuonna 1986.
Britannian-konserttien jälkeen maaliskuussa Uriah Heep soitti vielä yhden keikan Belgiassa Bilzenin jazzfestivaaleilla. Laulaja John Lawtonin ja Ken Hensleyn välirikko oli alkanut kasvaa. Esiintymisen jälkeen Lawton erotettiin yhtyeestä, vaikka aiemmin samassa kuussa Ken Hensley oli radiohaastattelussa sanonut olevansa täysin varma, ettei kokoonpanomuutoksia enää tapahdu. Lawton on myöhemmin useassa haastattelussa kertonut, että hänen erottamisensa syynä olivat musiikilliset erimielisyydet, jotka eskaloituivat yhtyeen seuraavan Ten Miles High -työnimisen albumin äänityksissä.Ken Hensley kertoi Lawtonin erottamisesta Musicians Only -lehdessä lokakuussa 1979:
»Hän (Lawton) yritti parhaansa ja teki sen, mitä teki niin hyvin kuin pystyi. [...] Kummassakin osapuolessa oli vikansa. Mietimme päämme puhki ja päädyimme siihen tulokseen, että bändin sisäisen kemian takia juttu ei toiminut ja John oli aina ulkopuolinen omalla tavallaan. Bändissä oleminen on paljon muutakin kuin vain laulamista ja sitä, että on paikalla silloin, kun on sovittu. [...] Hän kyllä teki työnsä todella hyvin, sitä en kiellä, mutta hän ei koskaan ollut ”yksi meistä”.» (Ken Hensley, Uriah Heepin kosketinsoittaja-kitaristi)
Vuonna 2000 Hensley sanoi, että välirikon syynä oli kokaiini, joka sumensi hänen ajattelunsa. Hensleyn mukaan hän soitti huumeen vaikutuksen alaisena kitaristi Mick Boxille ja manageri Gerry Bronille syyttäen Lawtonia yhtyeen ongelmista ja vaatien tämän erottamista.Rumpali Lee Kerslake, jota oli jo vuosia ärsyttänyt yhtyeen manageri-tuottaja Gerry Bron, otti Bronin kanssa yhteen seuraavan albumin äänityksissä marraskuun alussa 1979. Tapauksen seurauksena Bron ilmoitti Kerslaken olevan erotettu yhtyeestä, mutta Kerslake sanoi lähtevänsä siitä itse. Kerslake palasi muutamaa vuotta myöhemmin yhtyeeseen ja soitti vuonna 1982 ilmestyneellä Abominog-albumilla.
Järvinen, Mika: Uriah Heep – Easy Livin’: Ken Hensleyn vuodet 1970–1980.    Johnny Kniga, 2013. ISBN 978-951-0-39014-6.    
Uriah Heep: Fallen Angel -CD-levyn Expanded De-luxe Editionin kansilehden tiedot, 2004. Sivut 3–6 on kirjoittanut Classic Rock -lehden toimittaja Dave Ling (SMRCD111).

...Famous Last Words... on brittiläisen pop rock -yhtye Supertrampin seitsemäs studioalbumi, joka julkaistiin vuonna 1982. Albumi oli viimeinen, jossa oli mukana yhtyeen alkuperäinen solisti ja lauluntekijä Roger Hodgson. Hodgson jätti yhtyeen vuonna 1983.Albumi nousi Yhdysvalloissa Billboard 200 -listan viidennelle sijalle.

Fanariootit (kreik. Φαναριώτες) olivat Konstantinopoliin kaupungin valloituksen 1453 jälkeen jääneitä kreikkalaisia, erityisesti ylimysperheitä. He asuivat Konstantinopolissa Fanarin kaupunginosassa, ja jotkut heistä nousivat merkittävään asemaan ottomaanien valtakunnan palveluksessa.

Fantômas on Fantômas-superyhtyeen debyyttialbumi ja ensimmäinen Ipecac Recordingsin julkaisema albumi. Kannen kuva on Espanjassa julkaistusta postikortista, joka on ranskalaisesta 1965 tehdystä elokuvasta Fantomas nauraa kuolemalle.

Faroksen majakka oli Egyptissä Aleksandrian sataman edustan saarella sijainnut majakka. Se on yksi maailman seitsemästä ihmeestä. Majakka rakennettiin Ptolemaios II:n aikana noin 297–283 eaa., ja se oli valmistumishetkellään maailman toiseksi korkein rakennus.Faroksen majakka oli rakennettu valkoisesta kivestä, luultavasti paikallisesta kalkkikivestä, sekä graniitista. Tyyliltään majakka oli hellenistinen. Sen ulkopuolella olivat Ptolemaioksen ja hänen puolisonsa patsaat.Majakka oli kolmikerroksinen ja arvioiden mukaan noin 135 metriä korkea. Alin kerros oli nelikulmainen ja siinä olivat majakan pysyvän varuskunnan asuintilat, eläinsuojat ja varastot. Majakan sisäänkäyntiin päästiin nousemalla luiskaa pitkin. Keskikerros oli kahdeksankulmainen. Ylin kerros oli sylinterinmuotoinen, ja siinä sijaitsi valonlähde. Ylimmän kerroksen huipulla oli jumala Zeuksen tai Poseidonin patsas. Roomalaisaikana huipulle vaihdettiin auringonjumala Helios.Majakan ylimmän kerroksen sylinterimuodon on arveltu viittaavan siihen, että öljylampun valoa voimistettiin kuperilla ja kiillotetuilla pronssikilvillä, jotka pyörivät ja heijastivat valon taivaanrantaan. Tämä pyörivä valokiila, katsojan näkökulmasta vilkkuva valo, pyyhki taivaanrantaa lähes 50 kilometrin päähän.Muslimit muuttivat keskiajalla majakan ylimmän kerroksen moskeijaksi. Majakka sortui vuoden 1303 maanjäristyksessä, joskin se oli vaurioitunut vakavasti jo ennen 1100-lukua. Vuonna 1479 sen paikalle rakennettiin Qait Beyn linnoitus, johon käytettiin majakasta saatuja kiviä.

Färsaaret (fääriksi Føroyar, tansk. Færøerne) on Tanskalle kuuluva itsehallinnollinen saariryhmä pohjoisella Atlantin valtamerellä. Färsaarten kahdeksantoista saarta sijaitsevat suunnilleen Skotlannin, Norjan ja Islannin välissä. Niiden yhteispinta-ala on 1 396 neliökilometriä. Saaret ovat muodostuneet noin 55 miljoonaa vuotta sitten. Ne ovat vuoristoisia, ja niillä vallitsee arktinen meri-ilmasto. Kasvillisuus on pääasiassa matalaa, eikä puita ja pensaita ole paljonkaan. Rantakallioilla pesii noin kaksi miljoonaa paria merilintuja.
Saaret asutettiin todennäköisesti 300–500-luvulla, mutta viikingit liittivät ne Norjan yhteyteen 800-luvulla. Tanskan ja Norjan kruunut yhdistettiin 1380, ja saaret siirtyivät Tanskalle, kun Ruotsi-Norjan unioni korvasi 1814 Tanska-Norjan. Färsaarelaisten eli färingien kansallistunne voimistui 1800-luvun lopulla, ja itsehallinnon saaret saivat lopulta 1948. Färsaaret jäivät kalastuspolitiikan takia Euroopan yhteisön ulkopuolelle, vaikka Tanska liittyi siihen vuonna 1973.
Färsaarten hallitsija on Tanskan monarkki. Lainsäädäntövalta on Färsaarten parlamentilla, mutta sen toimivaltaan eivät kuulu kuitenkaan ulko-, turvallisuus-, puolustus-, valuutta- eikä rahapolitiikka. Kalastus on ollut saarten pääelinkeino 1920-luvulta lähtien, ja viennistä noin 85 prosenttia muodostuukin kalatuotteista. Saarten talous onkin sidoksissa kalastukseen, ja pitkän nousukauden jälkeen talous ajautui lamaan 1990-luvun alussa, kun kalansaaliit pienenivät ja kalan markkinahinta laski.
Färsaarilla asui heinäkuussa 2017 50 250 ihmistä, joista noin 42 prosenttia pääkaupungissa Tórshavnissa. Pääosa asukkaista on skandinaavista ja anglosaksista alkuperää olevia, fääriä puhuvia färingejä. Monet asukkaista muuttavat opiskelemaan ulkomaille, sillä jatko-opiskelumahdollisuudet ovat muuten rajalliset. Vaikka saarilla on pitkät balladi- ja tanssiperinteet, moderni kirjallisuus ja taide kehittyivät vasta 1900-luvulla. Färsaarten kansallisurheilulaji on soutu, joka on osa saarten kulttuurihistoriaa. Färsaaret on saanut negatiivista julkisuutta vuotuisen valaanpyyntiperinteensä (Grindadráp) vuoksi, jossa satoja pallopäävalaita ajetaan rantaan kyläläisten tapettavaksi.
Färsaaret sijaitsevat Pohjois-Atlantin ja Norjanmeren välissä. Lähin maa-alue on Skotlantiin kuuluvat Shetlandinsaaret, jonne on matkaa vähän yli 300 kilometriä. Islanti on Färsaarista noin 450 ja Norja 675 kilometrin päässä. Saaristoon kuuluu 18 saarta, ja niiden yhteenlaskettu pinta-ala on 1 396 neliökilometriä. Suurin on Streymoy, jonka pinta-ala on 374 neliökilometriä.Färsaaret syntyivät noin 55 miljoonaa vuotta sitten, kun lukuisat tulivuorenpurkaukset muodostivat laajan basalttitasangon, jota myöhemmin viimeisin jääkausi muovasi. Vuoristoisia saaria hallitsevat kaakosta luoteeseen kulkevat harjanteet ja samansuuntaiset vuonot, lahdet ja salmet. Basalttikerrostumat ovat kallistuneet voimakkaasti kaakkoon, joten länsi- ja luoteisrannoilla on korkeita törmiä mutta idässä ja kaakossa rannat viettävät loivasti mereen. Saarten vesistöt koostuvat pienistä järvistä ja joista. Suurin järvi on Sørvágsvatn, jonka pinta-ala on 3,6 neliökilometriä.Färsaaria ympäröi noin 21 000 neliökilometrin laajuinen mannerjalusta. Skotlannista Grönlantiin kulkeva selänne jakaa Färsaarten merialueet kahteen osaan. Saarten lounaispuolella on useita matalikkoja, mutta koillispuolella Färsaarten merialueet jatkuvat Norjanmeressä 3 000 metrin syvyyteen. Färsaarten merialueiden pintavedet ovat pääosin lämpimiä ja suolapitoisia, ja ne virtaavat Atlantilta Norjanmereen. Alueen pohjoisosiin vaikuttaa arktista merivettä tuova Itä-Islannin merivirta. Vuorovesi-ilmiö vaikuttaa voimakkaasti Färsaarilla ja sekoittaa ympäri vuoden mannerjalustan vesiä. Koska Färsaaret on kahden merialtaan välissä, siihen vaikuttaa niiden molempien vuorovedet. Tästä syystä salmen vastakkaiset päät saattavat olla vuoroveden eri vaiheissa, mikä aiheuttaa salmiin voimakkaita vuorovesivirtoja.
Köppenin ilmastoluokituksen mukaan Färsaarilla vallitsee subarktinen meri-ilmasto. Saarten ilmastoon vaikuttaa lämmin Golfvirta, mutta toisaalta ne ovat kaukana lämpimistä ilmavirtauksista: talvet ovatkin leutoja ja kesät viileitä. Talvella keskilämpötila on 3–4 astetta ja kesällä 9,5–10,5 astetta. Saaret sijaitsevat koilliseen liikkuvien matalapaineiden reitillä, minkä takia sää on tuulinen ja sateinen ympäri vuoden. Vaikka sateita tuleekin ympäri vuoden, kesällä sateet ovat usein tihkua. Rankempia sateita tulee syksyllä ja talvella. Sateiden lisäksi sumu on yleistä. Färsaarilla sää voi muuttua hyvinkin nopeasti, ja saman päivän aikana voi sataa, paistaa lämpimästi, olla sumuista ja voimakasta, pyörivää tuulta.
Färsaarten kasvillisuus on melko matalaa, ja saarilta puuttuvat puut ja pensaat lähes kokonaan. Siellä on kuitenkin joitakin pieniä istutusmetsiä. Alun perin saarilla kasvoi runsaasti pajuja ja muita pensaita, mutta asutuksen levitessä ne hävisivät nopeasti. Saarilla kasvaa noin 400 kukkivaa kasvilajia, joista noin neljännes on ihmisen tuomia, ja noin 30 sammal- ja sienilajia. Kukkivat kasvit keskittyvät asutuksen läheisyyteen, missä maa on varattu viljelykseen eivätkä lampaat saa laiduntaa siellä. Laidunmailla leinikit ovat harvoja kukkivia kasveja, koska lampaat eivät pidä niiden mausta. Rantakallioiden lähellä kasvaa karhunputkia ja lampaiden ulottumattomissa olevilla rotkoalueilla rikkoja. Färsaarten kansalliskukaksi on valittu rentukka.Färsaarilla on tavattu 305 lintulajia. Noin 50 lajia pesii saarilla säännöllisesti, ja niiden lisäksi 60 lajia vierailee säännöllisesti. Myrskylintu on saarten yleisin lintulaji, ja niitä pesii alueella noin 600 000 paria, vaikka vielä 400 vuotta sitten laji oli harvinainen. Kaikkiaan Färsaarilla arvioidaan pesivän noin kaksi miljoonaa paria merilintuja, mutta muita lintuja on melko vähän. Färsaarten kansallislintu on meriharakka, joka symboloi vapautta. Färsaarilla on 19 kansainvälisesti tärkeää lintualuetta, joiden pinta-ala on yhteensä 67 neliökilometriä.Maanisäkkäistä Färsaarilla elävät isorotta, kotihiiri ja metsäjänis. Rotista on paljon haittaa, sillä ne häiritsevät monien lintujen pesintää. Kotieläimistä yleisin on lammas, joita saarella on noin 70 000 yksilöä.Färsaarten vesillä on tavattu 1800-luvun alun jälkeen 27 merinisäkästä. Niistä säännöllisesti rannan tuntumassa viihtyvät halli ja pyöriäinen. Muita yleisiä lajeja ovat sillivalas, lahtivalas, kaskelotti, pohjoisenpullokuonovalas, pitkäeväpallopää, miekkavalas ja valkokuvedelfiini. Färsaarten merialueet ovat tuottoisia, biomassan kasvu on suurimmillaan toukokuussa. Färsaarten pohjoispuolella ja Norjanmerellä kasviplanktonin tuotto on suurinta, ja ne alueet ovatkin avomerikalojen tärkeitä ruokailu- ja lisääntymisalueita, joille kaloja vaeltaa useasta eri suunnasta. Mannerjalustan alue on ekosysteemiltään hieman erilainen kuin syvemmän meren alue. Yleisimpiä kalalajeja ja samalla merkittävimpiä saaliskaloja ovat turska, kolja, seiti, silli, makrilli, villakuore, ruijanpallas, punakampela ja punasimppu.
Vuonna 2013 tehtyjen arkeologisten löytöjen perusteella Färsaaret asutettiin 300–500-luvulla, mutta asukkaiden alkuperää ei tiedetä. Esimerkiksi irlantilaisen Pyhän Brendanin on väitetty käyneen saarilla vuosien 560–567 välillä. Ensimmäiset norjalaiset saapuivat saarille 800-luvulla. He olivat maanviljelijöitä, jotka etsivät uutta maata tai pakenivat sortoa.Färsaarille perustettiin pian samanlainen hallintojärjestelmä kuin Norjassa. Tinganesissa kokoontui saarten ylin hallintokokous eli ting. Färsaarelaisten saagan mukaan kristinusko tuli Färsaarille noin vuonna 1000, ja sen toi Sigmundur Brestisson Norjan kuninkaan Olav Tryggvasonin käskystä. Saarelaiset vastustivat käännytystä ja norjalaishallintoa verisesti. Färsaarten ting hyväksyi norjalaisten vallan 1035, jolloin saarista tuli virallisesti osa Norjan kuningaskuntaa.
Tanskan ja Norjan kruunut yhdistettiin 1380. Tanskalainen oikeuskäytäntö levisi Färsaarille, ja tingin merkitys väheni. Tanskan kuningas Kristian III antoi 1535 hampurilaiselle kauppiaalle Thomas Köppenille saarten kauppa- ja verotusoikeudet. Tämän jälkeen Färsaarten taloutta hallitsivat pitkään pääasiassa ulkomaalaiset kauppiaat. Färsaarelainen seikkailija Magnus Heinason sai kuitenkin 1500-luvun loppupuolella saarten talouden haltuunsa, ja häntä pidetäänkin kansallissankarina, vaikka hän keräsi suuria voittoja maanmiestensä kustannuksella. Kauppamonopoli siirtyi 1707 Tanskan kruunulle.Kun Ruotsi-Norjan unioni korvasi 1814 Tanska-Norjan, Färsaaret säilyi Tanskan hallussa. Kaksi vuotta myöhemmin saarista tuli Tanskan lääni ja paikallinen parlamentti Løgting lakkautettiin. Se järjestettiin uudelleen neuvoa-antavaksi elimeksi 1852.Tanskan kauppamonopoli lakkautettiin 1. tammikuuta 1856. Sen jälkeen Färsaarille syntyi vientiin suuntautunut kalastusteollisuus ja saarten asukasluku alkoi kasvaa. Myös kansallistunne alkoi voimistua 1800-luvun lopussa. Løgtingissä järjestettiin jouluna 1888 keskustelutilaisuus färsaarelaisen kulttuurin suojelemisesta. Tilaisuuden järjestäjiin kuulunut Jóannes Patursson perusti myöhemmin itsehallintopuolueen ajamaan saarten itsenäisyyttä. Poliittisesti saari jakautui kahtia, ja itsenäisyyttä vastustavat tahot säilyttivät valta-asemansa pitkään.
Toinen maailmansota vaikutti paljon Färsaarten itsehallinnon kehittymiseen. Kun natsi-Saksa oli vallannut nopeasti Tanskan, Britanniassa pelättiin Färsaartenkin joutuvan Saksan haltuun. Siksi Britannia miehitti saaret ja antoi saarelaisille laajan itsehallinnon. Britit antoivat 25. huhtikuuta 1940 färsaarelaisille aluksille luvan käyttää Färsaarten lippua, jonka asema tunnustettiin virallisesti vuoden 1948 itsehallintolaissa.Sodan jälkeen poliitikot eivät pitäneet paluuta vanhaan enää mahdollisena, ja saarilla järjestettiin vuonna 1946 kansanäänestys itsenäisyydestä. Itsenäisyyden kannattajat voittivat sen täpärästi, mutta Färsaarilla ei päästy sopuun jatkotoimista ja Tanskassa pelättiin perustuslaillisia ongelmia. Kuningas Kristian X hajotti Färsaarten parlamentin, ja uusien vaalien jälkeen itsenäisyyttä vastustavat saivat enemmistön. Tämän jälkeen Tanskan kanssa neuvoteltiin sopimus, jonka mukaan Färsaarille myönnettiin 1. huhtikuuta 1948 laaja itsehallinto.Kun Tanska liittyi 1973 Euroopan yhteisöön, Färsaaret jäi sen ulkopuolelle kalastuspolitiikan takia, mutta Färsaaret on tehnyt sen jälkeen EY:n kanssa erillisiä kauppasopimuksia. Färsaarilla elettiin 1950-luvulta 1980-luvun loppuun talouskasvun ja modernisaation aikaa. Tanskan antaman taloudellisen tuen avulla julkinen sektori kehittyi muiden Pohjoismaiden tasolle.Pitkä nousukausi päättyi 1990-luvulla talouden romahtamiseen, kun kalansaaliit pienenivät liikakalastuksen takia ja kalan maailmanhinta laski. Tanska joutui tukemaan Färsaaria lähes kahdella miljardilla kruunulla, ja sen vaatimuksista saarilla tehtiin monia taloudellisia uudistuksia. Kriisin jälkeen talous kääntyi jälleen kasvuun 1990-luvun lopulla. Poliittisesti kriisi herätti uuden itsenäisyysinnostuksen, ja vuoden 1998 parlamenttivaaleissa itsenäisyysmieliset saivatkin enemmistön, vasta toisen kerran parlamentin historiassa. He eivät kuitenkaan pystyneet säilyttämään enemmistöä vuoden 2002 parlamenttivaaleissa.
Färsaaret on Tanskalle kuuluva autonominen alue, jonka valtionpäämies on Tanskan monarkki. Färsaarten aseman Tanskan kuningaskunnassa määrittelevät Tanskan perustuslaki, itsehallintolaki ja vallansiirtolaki. Tanskan monarkkia Färsaarilla edustaa päävaltuutettu, jonka päätehtävänä on olla yhteyshenkilö Tanskan ja Färsaarten hallintojen välillä. Färsaarilla puolestaan on Tanskan parlamentissa, Kansankäräjillä, kaksi vaaleilla valittua edustajaa. Perinteisesti Färsaarten edustajat ovat liittyneet tanskalaisten sisarpuolueidensa parlamenttiryhmiin.Färsaarten lakiasäätävä elin on parlamentti, Løgting. Siihen valitaan 33 edustajaa neljän vuoden välein järjestettävissä vaaleissa, joissa saaret muodostavat yhden vaalipiirin. Vaalit voittaneen puolueen johtaja saa puhemieheltä tehtäväkseen muodostaa uuden hallituksen. Vuoden 2015 vaaleissa pääministeriksi valittiin Aksel V. Johannesen.Itsehallintolaissa Färsaaria koskevat asiat on jaettu erityisiin ja yhteisiin. Erityisasioissa Färsaarten parlamentilla on lainsäädäntö- ja hallituksella toimeenpanovalta. Niitä ovat esimerkiksi taloudelliset, kulttuuriset, teolliset ja ulkomaankauppaan liittyvät asiat. Koulutusjärjestelmä siirtyi Färsaarten hallintaan vuonna 2002 ja kansalliskirkko vuonna 2007. Yhteisasioita hoitaa Tanskan hallitus Tanskan lakien mukaan. Itsehallintolain mukaan ne voidaan kuitenkin kokonaan tai osittain siirtää Färsaarten hallitukselle tai hallitusten yhteiseen päätäntävaltaan. Yhteisasioita ovat muun muassa sosiaaliturva ja terveyspalvelut, jotka ovat nykyään lähes täysin Färsaarten hallinnon alaisia.Itsehallintolain ulkopuolelle jäävät käytännössä vain asiat, jotka voidaan liittää täyteen itsenäisyyteen. Niitä ovat Tanskan sisäiset asiat, perustuslaki, korkein oikeus sekä ulko-, turvallisuus-, puolustus-, valuutta- ja rahapolitiikka.Färsaarten puoluekenttää jakavat kaksi vastakkaisasetelmaa: vasemmisto–oikeisto ja itsenäisyys–itsehallinto. Vuoden 2015 vaaleissa parlamenttiin pääsi seitsemän puoluetta, joista suurin oli 25,1 prosentin kannatuksella Sosialialidemokraattinen puolue (Javnaðarflokkurin). Hallituksen se muodosti Tasavalta-nimisen puolueen (Tjóðveldi) ja Framsóknin kanssa. Vuoden 2015 vaaleissa pääministeriksi valittiin Aksel V. Johannesen.
Färsaarten ulkopolitiikkaa hoitaa yleensä Tanska, mutta kalastus- ja kauppasopimuksista Färsaaret on neuvotellut itsenäisesti muiden maiden kanssa. Färsaarten sijainnin ja talousrakenteen takia sillä on harvoin samoja intressejä ja näkökulmia kuin Tanskalla. Siksi Färsaaria koskevat kansainväliset sopimukset, jotka Tanskan parlamentin pitää hyväksyä, lähetetään myös Färsaarten parlamentin arvioitavaksi. Färsaaret saattaa tästä syystä liittyä kansainvälisiin järjestöihin vasta hieman Tanskan jälkeen: esimerkiksi GATT-sopimuksen Färsaaret allekirjoitti vuonna 1954, kun Tanska oli liittynyt siihen jo 1950. Färsaaret ovat kuuluneet Natoon Tanskan mukana vuodesta 1949.Färsaaret ei kuulu kaikkiin järjestöihin, joihin Tanska kuuluu, kuten Euroopan unioniin. Tanska liittyi EU:ta edeltäneeseen Euroopan yhteisöön 1973, mutta Färsaarten parlamentti äänesti seuraavana vuonna yksimielisesti jäsenyyttä vastaan. Yhteisön ulkopuolelle se jäi lähinnä kalastuspolitiikan takia. Färsaaret neuvottelee kalastuskysymyksistä ja esimerkiksi kauppapolitiikasta itsenäisesti EU:n ja yksittäisten valtioiden kanssa.Färsaaret on itsenäisenä jäsenenä muun muassa Pohjoismaiden neuvostossa ja Pohjois-Atlantin merinisäkäskomissiossa. Lisäksi se on liitännäisjäsenenä YK:n elintarvike- ja maatalousjärjestössä, Unescossa ja Kansainvälisessä merenkulkujärjestössä. Färsaaret on tehnyt myös erilaisia taloussopimuksia muun muassa Islannin, Euroopan unionin, Grönlannin, Norjan ja Venäjän kanssa. Islannin kanssa vuonna 2006 solmittu Hoyvíkin sopimus takaa tuotteiden, palveluiden, pääoman ja henkilöiden vapaan liikkuvuuden maiden välillä.
Färsaarten ja Grönlannin puolustuksesta vastaa lokakuussa 2012 perustettu Tanskan asevoimien Arktisk Kommando. Sen päämaja on Nuukissa ja alueellinen yksikkö Torshávnissa. Aiemmin Färsaarilla oli oma yksikkönsä, Færøernes Kommando. Uudistusten taustalla oli Tanskan, Färsaarten ja Grönlannin viranomaisten tekemä suositus. Färsaarten puolustus on muuttunut muutenkin 2000-luvulla, kun saarten sotilaallinen merkitys on selvästi vähentynyt kylmän sodan jälkeen: Tanskan laivaston asema on muun muassa muutettu sairaskodiksi. Tanskan laivastolla on alueella yleensä yksi Thetis-luokan merivalvonta-alus ja helikopteri, ja Färsaarten paikallishallinnolla on käytössä kaksi partio- ja pelastusalusta. Lisäksi lentoyhtiö Atlantic Airwaysilla on jatkuvassa valmiudessa helikopteri meripelastustehtäviä varten. Tanskan poliisi Rigspolitiet vastaa turvallisuudesta, ja sillä on oma haaraosastonsa Färsaarilla.Färsaaret oli kylmän sodan aikana Naton kannalta merkittävä alue, sillä saaret sijaitsevat niin sanotulla GIUK gap -alueella, joka oli tarkoitus pystyä sulkemaan, jotta Neuvostoliiton pääsyn Pohjois-Atlantille pystyisi estämään. Tanskan ja Färsaarten hallinnot olivat kuitenkin haluttomia päästämään ulkomaalaisia sotilaita saarille. Tanskan ilmavoimien sotilaat pitivätkin toiminnassa vuonna 2007 lakkautettua Naton tutka-asemaa.
Färsaaret on jaettu 29 kuntaan. Kunnilla on omat valtuustonsa, jotka valitaan vaaleilla neljäksi vuodeksi kerrallaan. Monia kuntia on yhdistetty, sillä vuosituhannen alussa niitä oli vielä 48.Kymmenen asukasluvultaan suurinta kuntaa ovat (1. tammikuuta 2017):
Tanska tukee Färsaaria taloudellisesti, minkä ansiosta alueen elintaso vastaa Tanskan ja muiden Pohjoismaiden elintasoa. Vuonna 2013 Färsaarten bruttokansantuote asukasta kohden oli 18,189 miljardia Tanskan kruunua. Färsaarten tuloista Tanskan antamilla tuilla on iso merkitys, sillä ne muodostivat vuonna 2013 tuloista 11,5 prosenttia. Färsaarilla käytetään Färsaarten kruunua, joka ei kuitenkaan ole itsenäinen valuutta vaan sidonnainen Tanskan kruunuun. Tanskan keskuspankki laskee liikkeelle Färsaarten kruunua, ja rahasta painetaan vain seteleitä.Kalastus on ollut 1800-luvun lopulta asti Färsaarten merkittävin elinkeino. Vienti on suureksi osaksi riippuvainen kalatuotteista, joiden osuus kaikesta viennistä oli noin 85 prosenttia vuonna 2011. Tärkeimmät kauppakumppanit ovat Tanska, Norja ja Britannia. Färsaarten kauppatase oli 1980-luvulla enimmäkseen positiivinen, mutta vuosina 2003–2009 se oli negatiivinen öljyn korkean hinnan ja muutamien suurten alusten hankinnan takia. Viennin kokonaissumma vuonna 2016 oli noin 8,0 miljardia Tanskan kruunua. Siitä noin 45 prosenttia koostui pakastetusta kalasta ja 40 prosenttia jäitetystä kalasta. Tuonti oli vuonna 2016 noin 6,6 miljardia kruunua, ja suurimmat tuoteryhmät olivat koneet ja liikennevälineet (noin 35 prosenttia) sekä ruokatuotteet ja elävät eläimet (noin 17 prosenttia).Färsaarelaisten kalastusalusten kalansaalis vuonna 2016 oli noin 867 800 tonnia, ja saalismäärältään tärkeimmät saaliskalat olivat turska, seiti ja grönlanninpallas. Suuri osa saaliista menee tehtaisiin, joissa tehdään erilaisia tuoreita, jäitettyjä ja pakastettuja tuotteita. Kalafileiden osuus viennistä oli vuonna 2008 noin 30 prosenttia. Kalaa tuottavat myös kalanviljelylaitokset, joista saatiin vuonna 2016 noin 68 271 tonnia lohta. Viljelylaitosten osuus vientituloista on noin 34 prosenttia. Liikakalastuksen takia 1990-luvun alussa romahtaneet kalansaaliit vaikuttivat uudistavasti kalastusalaan, ja 2000-luvulla Färsaarten kalastusta pidetään hyvin hallinnoituna ja kestävänä. Liikakalastus on kuitenkin edelleen kohtuullinen tulevaisuuden uhka.Vaikka kalastus onkin merkittävin vientiala, bruttokansantuotteesta suurin osuus on palvelusektorilla. Julkishallinnon, koulutuksen, terveyden ja sosiaalityön osuus siitä on noin 23,3 prosenttia. Myös rakennusala on ollut perinteisesti merkittävä, mutta 2000-luvulla maailmanlaajuinen talouskriisi on heikentänyt sitä. Maanviljely on pienimuotoista, ja sen osuus bruttokansantuotteesta on vain noin prosentti. Saarilla tuotetaan kansalliseen tarpeeseen erityisesti maitoa, maitotuotteita ja lampaanlihaa. Saarilla pyydystetään ravinnoksi myös merilintuja ja valaita. Joka vuosi pyydystetään noin 50 000–100 000 lintua ja noin 500–1 000 pallopäävalasta. Valaanpyynti Färsaarilla on perinteinen taloudenala. Pyyntiin liittyy usein useita kyläläisiä, ja valaiden ajo suoritetaan tarkkojen perinteiden mukaan. Lampaista saadaan lihan lisäksi villaa, joka oli ennen kalaa saarten tärkein vientituote. Vaikka villan taloudellinen merkitys on pienentynyt, neulonta on edelleen suosittu harrastus.Färsaarilla on pyritty 2000-luvulla panostamaan talouden monipuolistamiseksi matkailualaan ja öljyntuotantoon. Matkailun vaikutus on edelleen pieni, mutta 2000-luvulla matkailupalveluja on kehitetty selvästi. Färsaarilla yöpyi vuonna 2006 noin 116 000 matkailijaa, eli 19 prosenttia enemmän kuin edellisenä vuotena. Öljyä on etsitty Färsaarten vesiltä 1990-luvulta, jolloin Britannian aluevesiltä oli löytynyt öljyä. Vielä 2010-luvulla Färsaarilta ei ollut löytynyt taloudellisesti kannattavia lähteitä.Färsaarten työllisyystilanne on yleensä ollut hyvä, vaikka 2000-luvun taantuma nosti työttömyyden vuoden 2008 alun 1,5 prosentista vuoden 2010 7,4 prosenttiin. Tilanne on sen jälkeen parantunut huomattavasti, ja työttömyysaste toukokuussa 2017 oli enää 2,0 prosenttia. Saarten kokonaistyövoimaan kuului kesäkuussa 2017 noin 26 000 ihmistä. Eniten ihmisiä on töissä kunnallishallinnossa, seuraavaksi eniten sosiaali- ja terveysalalla, kaupassa, rakennusalalla ja opetuksessa.
Färsaarten sähköstä yli 50 prosenttia tuotetaan uusiutuvista energiavaroista, ja saarten tärkeimmän energian toimittajan SEV:n tavoitteena on siirtyä kokonaan uusituviin energiavaroihin vuoteen 2030 mennessä. Fossiilisia polttoaineita käytetään sähköntuottamiseen, useimpien talojen lämmitykseen ja liikkumiseen. Saarilla tuotetaan energiaa 317 353 megawattituntia. Siitä noin 158 900 megawattituntia on tuotettu lämmöllä, noin 106 300 megawattituntia vesivoimaloissa ja noin 52 100 megawattituntia tuulivoimaloissa.Färsaarten jätehuollosta vastaa kaksi yritystä, Kommunala Brennistøðin Torshávnissa ja Interkommunali Renovatiónsfelagsskapurin muualla Färsaarilla. Molemmat yritykset lajittelevat jätteensä monessa luokassa, ja jälkimmäinen yritys kerää lisäksi ongelmajätettä. Kaikki jäteöljy kierrätetään saarilla lämmitykseen.
Färsaarille pääsee joko lentokoneella tai autolautalla. Siellä on yksi lentoasema, Vágarin lentoasema, jota käytti vuonna 2012 yli 225 000 matkustajaa. Färsaarten ainoa lentoyhtiö on Atlantic Airways. Saarilta on säännölliset lentoyhteydet Kööpenhaminaan, Billundiin, Reykjavíkiin, Edinburghiin ja Bergeniin. Färsaarilta liikennöi ulkomaille yksi autolautta, Smyril Linen MS Norröna, jonka reitti kulkee Tórshavnista Tanskan Hirtshalsiin ja Islannin Seyðisfjørðuriin. Sekä rahti- että matkustajaliikenteen kannalta Färsaarten tärkein satama on Tórshavnin satama, jossa käy joka kesä noin 50 risteilyalusta. Monissa Färsaarten kunnissa on kuitenkin oma satamansa, joihin on sekä kansainvälisiä että kansallisia yhteyksiä.Färsaarten tiet ovat laadukkaita, pääasiassa kaksikaistaisia asfalttiteitä. Tieverkosto on 960 kilometriä pitkä, ja siihen kuuluu 18 tunnelia ja kaksi merenalaista tunnelia. Tunnelit ovat pääosin yksikaistaisia ja valaisemattomia. Julkinen liikenneyhtiö Strandfaraskip Landsins hoitaa paikallista bussi- ja autolauttaliikennettä sekä Atlantic Airways helikopteriliikennettä.Färsaarten ensimmäinen posti avattiin Tórshavnissa vuonna 1870, mutta vasta 1900-luvun alkupuoliskolla lähes jokaiseen kylään avattiin oma posti. Ennen liikenneolojen kehittymistä postia kuljetettiin soutamalla ja kävellen pitkiäkin matkoja. Postitoimistoja on lakkautettu 1960-luvun jälkeen, ja nykyään niitä on enää 15. Postiliikennekin on vähentynyt, kun muiden viestintävälineiden suosio on kasvanut. Ensimmäiset puhelinlinjat rakennettiin vuonna 1906, jolloin perustettiin kansallinen puhelinyhtiö. Färsaarten matkapuhelinverkko on kattava, ja kuuluvuus on hyvä pienemmissäkin kylissä. Maassa oli vuonna 2012 noin 58 700 matkapuhelinliittymää ja noin 16 500 laajakaistaliittymää.
Färsaarilla asui maan tilastokeskuksen mukaan heinäkuussa 2017 50 250 ihmistä. Väkiluku on kasvanut lähes koko 1900-luvun ajan, mutta 1990-luvun alussa se pieneni laman takia lähes 10 prosenttia. Vielä vuonna 1801 Färsaarten asukasluku oli 5 000, mutta vuonna 1870 jo yli 10 000, vuonna 1933 noin 25 000 ja vuonna 1973 yli 40 000. Taloudelliset ja yhteiskunnalliset seikat ovat vaikuttaneet myös Färsaarilla siten, että asutus on keskittynyt yhä enemmän kaupunkialueille. Suurimmassa kaupungissa Tórshavnissa asuu noin 42 prosenttia färsaarelaisista, ja muita tiheästi asuttuja alueita ovat Klaksvík ja Runavík.
Väestöstä suurin osa on syntyperäisiä färingejä, jotka ovat skandinaavista ja anglosaksista alkuperää. Tanskalaisia on noin 7 prosenttia. Muiden maiden kansalaisia on alle 3 prosenttia, ja he ovat kotoisin yli 80 eri maasta. Saarilla puhutaan skandinaavisiin kieliin kuuluvaa fääriä, jonka lähin sukukieli on islanti. Monet osaavat kuitenkin myös muita skandinaavisia kieliä ja englantia. Fäärin asema tunnustettiin vuoden 1948 itsehallintolaissa, mutta myös tanska on yhä virallinen kieli. 80,7 prosenttia Färsaarten asukkaista kuuluu luterilaiseen Färsaarten kansan kirkkoon (Fólkakirkjaniin) ja noin 13 prosenttia Plymouthin veljiin. Saarilla toimii myös useita muita uskonnollisia yhteisöjä.Färsaarten väestöpyramidi on poikkeuksellinen, sillä monet saarelaiset muuttavat sieltä pois opintojen vuoksi ja palaavat saarille opiskelun jälkeen. Siksi erityisesti 25–34-vuotiaita asuu saarilla vähän suhteessa sekä nuorempiin että vanhempiin ikäluokkiin. Vielä 2010-luvun alussa Färsaarilla oltiin huolissa siitä, että nuoret eivät palaa takaisin kotimaahansa, paluumuuttajien määrä on kuitenkin kasvussa.Färsaarelaisten elinajanodote oli vuonna 2011 miehillä 79,1 ja naisilla 84,9 vuotta. Vielä 1980-luvulla se oli miehillä 73 ja naisilla 79 vuotta. Kokonaishedelmällisyysluku on poikkeuksellisen suuri suhteessa muuhun Eurooppaan, vaikka se on laskenut selvästi 1900-luvun lopulla. Vielä vuonna 1970 naiset saivat keskimäärin 3,4 lasta, mutta vuonna 2001 enää 2,3.
Färsaarten peruskoulutus on kunnallisessa päätäntävallassa. Koulutusjärjestelmä kansallistettiin 1979, mutta siinä on paljon vaikutteita Tanskasta. Oppivelvollisuus alkaa seitsemän vuoden iässä ja kestää yhdeksän vuotta. Ammattikoulutusta antavat opettajainkoulutuslaitos, terveydenhuolto-oppilaitos ja kaksi merenkulkualan oppilaitosta, joista voi valmistua merikapteeniksi tai konemestariksi. Färsaarten yliopistossa on noin 1 200 opiskelijaa. Monet färsaarelaiset lähtevät jatko-opiskeluja varten ulkomaille, yleisimmin Tanskaan, mutta myös muihin Skandinavian maihin, Britanniaan ja Yhdysvaltoihin.Färsaarilla on kolme sairaalaa. Tórshavnissa sijaitsee kansallissairaala, jossa on 200 vuodepaikkaa. Sairaala on erikoistunut 29 lääketieteelliseen alaan, ja muilla aloilla se pyrkii tekemään yhteistyötä muiden Pohjoismaiden sairaaloiden kanssa. Färsaarilla esiintyy muuta maailmaa yleisemmin joitakin geneettisiä sairauksia. Tästä syystä vuonna 2011 maassa käynnistettiin FarGen-projekti, jonka tavoitteena on tarjota jokaiselle asukkaalle mahdollisuus oman genomin sekvensointiin.
Vaikka Färsaarilla on pitkät balladiperinteet, moderni kirjallisuus alkoi kehittyä vasta 1800-luvun puolivälissä, kun V. U. Hammershaimb julkaisi vuonna 1846 kolme färsaarelaista kansantarinaa, joissa hän käytti uutta fäärin kielen oikeinkirjoitusta. Ensimmäinen färsaarelainen romaani ilmestyi 1909, ja aluksi romaanit olivat yleensä realistisia ja naturalistisia. Tunnettuja färsaarelaisia kirjailijoita 1900-luvun puolivälin tienoilla olivat tanskaksi kirjoittaneet William Heinesen, joka palkittiin 1965 Pohjoismaiden neuvoston kirjallisuuspalkinnolla, ja Jørgen-Frantz Jacobsen. Fääriksi kirjoittivat Heðin Brú ja Martin Joensen. Färsaarelainen kirjallisuus alkoi nykyaikaistua 1970-luvulla, ja myös runoudessa etäännyttiin perinteisestä romanttisesta muodosta. Tärkeimpiä viime vuosikymmenten runoilijoita ovat Guðrið Helmsdal, Steinbjørn B. Jacobsen, Jóanes Nielsen sekä Rói Patursson, joka sai vuonna 1986 Pohjoismaiden neuvoston kirjallisuuspalkinnon. 2000-luvulla fäärirunoutta ovat uudistaneet etenkin Carl Jóhan Jensen ja Tóroddur Poulsen.
Kuvataiteet kehittyivät Färsaarilla melko myöhään. Saarilla oli joitakin taiteilijoita jo 1800-luvun lopulla, mutta korkeatasoiseksi taide kehittyi vasta 1930-luvulla. Ensimmäinen ammattimainen taidemaalari oli 1930–1950-luvuilla Sámal Joensen-Mikines, joka on inspiroinut monia myöhempiä taiteilijoita. Vuonna 1989 perustetussa Färsaarten taidemuseossa on laaja färsaarelaisen taiteen kokoelma. Vaikka maalaustaide onkin melko nuori ilmiö, Färsaarilla on tehty vuosisatojen ajan kansantaidetta, kuten erilaisia puuveistoksia ja neulontatöitä.
Färsaarilla on pitkät balladi- ja lauluperinteet. Laulu on ollut keskeisessä asemassa kansanmusiikissa, sillä soittimia ei ollut paljoakaan ennen 1800-luvun puoliväliä. Perinteinen musiikki voidaan jakaa kolmeen kategoriaan: Färsaarelainen ketjutanssi ja kirkkolaulut kehittyivät keskiajalla saarille tulleista lauluista, mutta lapsille lauletut skjaldurit ovat todennäköisesti färsaarelaista perua. Ketjutanssin yhteydessä lauletaan usein pitkiä keskiaikaisia kvæði-balladeja.Färsaarten kansainvälisesti tunnetuimpia muusikoita ovat Eivør Pálsdóttir ja Teitur, ja viikinkimetalliyhtye Týr on tunnettu Euroopan metallipiireissä. Färsaarilla järjestetään vuosittain myös monia musiikkitapahtumia, joista tunnetuin on G! Festival. Taidemusiikin säveltäjistä eniten mainetta on saanut Sunleif Rasmussen. Saarilla toimii Färsaarten sinfoniaorkesteri.
Färsaarten perinteinen ruokakulttuuri perustuu lihan, kalan ja perunan käyttöön. Liha on yleensä lammasta, jota tarjoillaan paistettuna, kuivattuna tai osin kuivattuna ja keitettynä. Kalaa syödään myös usein kuivattuna tai osin kuivattuna ja keitettynä.Färsaarten ensimmäinen, valtion omistama alkoholimyymälä avattiin 2. marraskuuta 1992. Alkoholin myynnin aloittaminen oli osa alkoholipolitiikan uudistamista, joka alkoi jo saman vuoden keväällä, kun ravintoloille ja hotelleille myönnettiin anniskeluoikeuksia. Saarten tiukkaa, vuonna 1907 järjestettyyn kansanäänestykseen perustunutta alkoholilainsäädäntöä höllennettiin tosin hieman jo vuonna 1980. Silloin asukkaat, joilla ei ollut verorästejä, saivat oikeuden tilata alkoholia ulkomailta, tosin tarkoin kiintiöitynä.
Färsaarten suurimmat ja vanhimmat sanomalehdet ovat vuonna 1878 perustettu Dimmalætting ja hieman nuorempi Sosialurin. Dimmalætting on sekä tanskan- että fäärinkielinen, Sosialurin taas kokonaan fäärinkielinen. Dimmalætting ilmestyy kerran viikossa, ja sen levikki oli vuonna 2016 noin 3 500. Sosialurin ilmestyy kolmena päivänä viikossa, ja sen levikki on noin 6 500.Kringvarp Føroya pitää yllä Färsaarten julkista radio- ja televisiokanavaa. Televisiokanava Sjónvarp Føroyan ohjelmistosta vähintään kolmasosan pitäisi olla fäärinkielistä. Saarilla on lisäksi yksityisiä radioasemia, ja monet färsaarelaiset seuraavat Tanskan televisiota ja satelliittikanavia.
Färsaaret kuuluu moniin kansainvälisiin urheiluliittoihin, mutta se ei ole Kansainvälisen olympiakomitean jäsen. Färsaarelaiset urheilijat osallistuvat olympialaisiin Tanskan joukkueessa. Paralympialaisissa Färsaarilla sen sijaan on ollut oma joukkueensa.Färsaarilla on melkein 5 700 rekisteröitynyttä jalkapalloilijaa ja 40 jalkapalloseuraa. Färsaarilla on oma kansallinen jalkapallosarjansa, Effodeildin, ja maajoukkue osallistuu kansainvälisiin kilpailuihin. Miesten maajoukkue on parhaimmillaan ollut FIFA-rankingissa sijalla 77 huhti- ja toukokuussa 2017.Vaikka jalkapallo on suosittua, Färsaarten kansallislaji on soutu, joka liittyy alueen kulttuurihistoriaan. Färsaarilla järjestetään kesäkaudella useita soutukilpailuja, ja niissä käytetään färsaarelaisia veneitä, joissa on 6–10 airoa. Kausi huipentuu 28. heinäkuuta Ólavsøka-nimiseen tapahtumaan. Färsaarelaiset soutajat ovat tunnettuja myös kansainvälisesti: Katrin Olsen oli ensimmäinen färsaarelainen olympiaurheilija, kun hän osallistui Tanskan joukkueessa kesäolympialaisiin 2008, ja Livar Nysted on tehnyt maailmanennätyksiä Atlantin yli soutamisessa. Kansainvälisesti menestynein färsaarelaisurheilija on kuitenkin uimari Pál Joensen.
Dosenrode, Søren: ”Devolution in the North Atlantic: The Case of the Faroe Islands”. Teoksessa Requejo, Ferran & Nagel, Klaus-Jürgen (toim.): Federalism Beyond Federations: Asymmetry and Processes of Resymmetrisation in Europe.   Farnham: Ashgate Publishing Limited, 2011.  ISBN 978-1-4094-0922-9. Google-kirjat (viitattu 20.9.2013).  (englanniksi)
Faroe Islands The World Factbook.  14.8.2013. Washington:  CIA.   Viitattu 4.9.2013. (englanniksi)
Faroe Islands in Figures 2017 (PDF)  6/2017. Hagstova Føroya.   Viitattu 27.8.2017. (englanniksi)
Information Memorandum 2009 (PDF)  11/2009. Landsbanki Føroya.   Viitattu 29.9.2013. (englanniksi)
Pedersen, Søren Anker; Madsen, Jesper & Dyhr-Nielsen, Mogens: Faroe Plateau. GIWA Regional assessment 13.  Kalmar: University of Kalmar, UNEP, 2004.   Teoksen verkkoversio (PDF) (viitattu 30.10.2013).  (englanniksi)
Proctor, James: Faroe Islands.   Chalfont St Peter: Bradt Travel Guides, 2007.  ISBN 978-1-84162-456-3. Google-kirjat (viitattu 15.9.2013).  (englanniksi)
Taipale, Pilvi Riikka: Sankarimatkailijan Färsaaret.   Helsinki: Like, 2006.  ISBN 951-581-104-X.
Kinnunen-Bruun, Sinikka: Kvädien Färsaaret – johdatus Färsaarten historiaan ja nykypäivän kulttuurivaikuttajien pariin.   Espoo: Frederika, 1988.  ISBN 951-9417-07-9.
Football Club Dila Gori on jalkapalloseura Gorin kaupungista. Seura pelaa maansa korkeimmalla sarjatasolla Umaghlesi Liga. Maansa mestaruuden seura on voittanut vuonna 2015. Georgian cupin Dila Gori on voittanut vuonna 2012.Dila Gori on pelannut useana kautena UEFAn alaisissa kansainvälisissä turnauksissa. Ensimmäisen kerran se oli mukana UEFA Intertoto Cupissa vuonna 2004, jolloin se hävisi bulgarialaiselle Marek Dupnitsalle ensimmäisellä kierroksella 2-0. Kaudella 2012-13 Gori pääsi Eurooppa-liigaan, jolloin eteni aina play-off-kierrokselle, jolloin se hävisi portugalilaiselle Marítimolle 3-0. Seuraavalla kaudella seura eteni jälleen Eurooppa-liigan play-off-kierrokselle, jolloin itävaltalainen Rapid Wien oli parempi 4-0. Kaudella 2015-16 Dila Gori pääsi pelaamaan Mestarien liigaa, mutta se hävisi heti toisella karsintakierroksella serbialaiselle FK Partizanille 3-0.

FC Kuusysi on lahtelainen jalkapalloseura, jonka miesten joukkue pelaa Kolmosessa ja naisten joukkue Ykkösessä.
Seura perustettiin vuonna 1934 nimellä Lahden Pallo-Miehet. Se pelasi tällä nimellä vuoteen 1963 asti, jolloin nimi muutettiin Upon Palloksi. Kuuden vuoden jälkeen tapahtui jälleen nimenmuutos ja seuran nimeksi tuli Lahti-69, josta muotoutui pian lempinimeksi Kuusysi. Kun tämä myöhemmin otettiin seuran viralliseksi nimeksi, oli luonnollista, että sen tilalle pian kehittyi uusi lempinimi, joksi tuli Kyykkä. Seura on voittanut miesten tasolla viisi Suomen-mestaruutta ja kaksi kertaa Suomen cupin. Kuusysin paras saavutus kansainvälisissä sarjoissa on kaudella 1985–1986 saavutettu paikka kahdeksan parhaan joukossa Euroopan cupissa. Kauden 1996 jälkeen seuran edustusjoukkue ja Lahden Reipas yhdistyivät. Fuusion pohjalta syntyi FC Lahti.
Lahdessa jalkapallotoiminnan aloitti ensimmäisenä Lahden Ahkera, joka perusti vuonna 1908 oman jalkapallojoukkueen. Toiminta oli kuitenkin hiljaista, ja jalkapallotoiminta lähti kunnolla käyntiin vasta Suomen itsenäistyttyä. Vuonna 1922 Ahkera pelasi ensimmäisen virallisen ottelun, jonka se hävisi 1–3 Kouvolan Urheilijoiden Palloilijoille. Oman jaoston jalkapallolle Ahkera päätti perustaa 1931, minkä jälkeen alueen jalkapallotoiminta käynnistyi, kun Ahkera pelasi kaupungin muita seuroja vastaan. Kolme vuotta myöhemmin paine oman jalkapalloseuran perustamiselle oli käynyt sen verran suureksi, että keväällä 1934 Lahden Häme-kahvilassa päätettiin perustaa oma jalkapallon erikoisseura. Parituntisen kokouksen päätteeksi kaupunkiin tehtiin päätös uuden Lahden Pallo-Miehet -nimisen seuran perustamisesta. Uuden seuran toiminnassa pyrittiin kiinnittämään huomiota erityisesti poikiin kohdistuvaan jalkapallopropagandaan.Lahden Pallo-Miesten ensimmäinen virallinen ottelu pelattiin heinäkuussa 1934 Heinolan Iskua vastaan. Maalittomaan tasapeliin päättynyttä ottelua seurasi 500–600 katsojaa. Elokuussa Pallo-Miehet kohtasi Helsingin Palloseuran kolmosjoukkueen, jolle lahtelaiset hävisivät 10–1. Suurta tappiota seurasi kuitenkin Pallo-Miesten ensimmäinen voitto-ottelu. Vuoden toiminnan jälkeen seuran jäsenmäärä oli noussut jo kolmeensataan. Määrään lasketaan kuitenkin myös jääpalloilijat, sillä lajia harrastettiin Pallo-Miehissä talvella.
Kaudeksi 1936 Pallo-Miesten joukkuetta nuorennettiin, ja tilalle nostettiin nuoria pelaajia. Pian joukkue hävisi otteluita pienemmällä maalierolla ja saavutti myös voittoja. Kaudeksi 1939 Suomensarjaa laajennettiin, ja myös Pallo-Miehet pääsivät sarjaan. Joukkue osallistui Länsisarjan ensimmäiseen lohkoon, jossa se pelasi kaksitoista ottelua. Pallo-Miehet onnistui voittamaan kauden aikana kaksi ottelua Heinolan Iskua vastaan. Talvisodan jälkeen Suomensarjan joukkuemäärää vähennettiin, ja Pallo-Miehet jäi sarjan ulkopuolelle.Vaikka seuran edustusjoukkue ei pelannut korkeimmilla sarjatasoilla, Pallo-Miesten A-juniorit pärjäsivät. Kaudella 1948 ikäluokan Suomen-mestaruus ratkaistiin cup-muotoisella sarjalla. Pallo-Miehet voitti cupin alkukierroksilla Käpylän ja Myllykosken Pallon. Välierissä LPM kohtasi Helsingin Jalkapalloklubin, jonka Pallo-Miehet voitti rangaistuspotkuilla maalein 1–0. Sarjan loppuottelu pelattiin Porissa, ja siinä LPM kohtasi Porin Kärpät. Pallo-Miehet johti ottelua jo maalein 2–0, mutta hävisi lopulta 4–2. Seuran edustusjoukkue oli joutunut maakuntasarjan karsintaan, ja ratkaiseva ottelu päätettiin antaa A-junioreiden pelattavaksi. Ottelu päättyi yhden maalin tappioon, jonka johdosta LPM putosi piirisarjaan.Lahdessa A-junioreiden ikäluokasta odotettiin apua menestykseen, mutta näin ei kuitenkaan käynyt. Juniorijoukkue hajosi pian, kun avainpelaajat siirtyivät Suomensarjaan kaudeksi 1950 nousseeseen Viipurin Reippaaseen. Reipas putosi sarjasta jo yhden kauden jälkeen, eikä Pallo-Miesten onnistunut nousta maakuntasarjaan. Vuonna 1955 paluu maakuntasarjaan lopulta onnistui.
Maajoukkueen päävalmentaja Kurt Weinreich liittyi LPM:n valmentajaryhmään ennen kauden 1957 alkua. Weinrichin vaikutuksesta joukkueen taktiikassa käytettiin vähemmän hyökkääjiä. Kausi alkoi selvillä voitoilla. Kauden päätöskierroksen ottelussa LPM kohtasi Hämeenlinnan Pallokerhon. HPK:lle riitti sarjanousuun tasapelikin, kun taas LPM tarvitsi voiton noustakseen Suomensarjaan. Pallo-Miehet nousi Suomensarjaan, sillä se voitti ottelun 2–1.Sarjanousun jälkeen Pallo-Miesten puheenjohtaja sanoi, että seuran tavoite oli nousu mestaruussarjaan. Seuraavalla kaudella joukkue pelasi kuitenkin lähinnä omilla junioreillaan eikä hankkinut uusia pelaajia muualta. Kauden päätteeksi seura sijoittui lohkonsa seitsemänneksi ja oli viimeinen karsinnan välttänyt joukkue. Seuraavien kausien aikana seura nousi sarjan kärkijoukkueisiin. Kauden 1959 jälkeen Pallo-Miehet siirrettiin pelaamaan Suomensarjan länsilohkon sijaan itälohkoon, jossa pelasi myös paikallisvastustaja Reipas. Molemmat joukkueet olivat koko kauden ajan sarjan kärkijoukkueita, ja Reipas onnistui kauden päätteeksi nousemaan pääsarjaan. Pallo-Miehet sijoittui kausina 1962 ja 1963 itälohkon toiseksi, mutta nousu mestaruussarjaan ei onnistunut.
Vaikka seura menestyi urheilullisesti kohtalaisesti, sillä oli suuria talousvaikeuksia. Syksyllä 1963 seuran velka oli kasvanut 11 000 markkaan. Vaikeaa taloudellista tilannetta pahensi entisestään vuosikymmenen alussa aloitettu jääkiekkotoiminta, ja siksi seurassa ehdotettiin lajin jättämistä pois seuran valikoimasta. Pallo-Miehet kääntyi Upon puoleen, ja neuvottelujen jälkeen Upo päätti ottaa lokakuussa 1963 seuran hallintaansa. Samalla se päätti jatkaa toimintaa jääkiekossa. Saman vuoden marraskuussa seuran nimeksi vaihdettiin Upon Pallo.Upon tuki avasi myös tunnettujen pelaajien tulon seuraan. Maajoukkuepelaajista muun muassa Markku Kumpulampi ja Rauno Kestilä siirtyivät seuraan uusina pelaajina. Heidän lisäkseen joukkueeseen liittyi useita kokeneita Suomensarjan pelaajia. Uusi seura aloitti Suomensarjan 3–0-voitolla Pallo-Pojista ja jatkoi tappiotonta sarjaa aina kolmannelletoista pelikierrokselle asti. Tämän jälkeen Upo ei enää hävinnyt yhtään Suomensarja-ottelua. Nousu mestaruussarjaan varmistui syyskuussa, kun Upo pelasi tasan Herttoniemen Urheilijoiden kanssa. Upo voitti lohkonsa kolmentoista pisteen erolla toiseksi sijoittuneeseen Kouvolan Susiin.Upon alaisuudessa seuran juniorijoukkueet vetivät pelaajia, jonka lisäksi pelaajia nousi myös nuorten maajoukkueisiin. Edustusjoukkue hankki pääsarjaan nousseeseen joukkueeseensa maajoukkuemaalivahti Lars Näsmanin. Ensimmäinen pääsarjakausi päättyi kuitenkin putoamiseen, vaikka Upo kiri loppukauden eroa kiinni. Seura oli lopulta sarjassa kymmenes, eli se jäi viimeiselle putoajanpaikalle. Seuraavalle kaudelle seuraan hankittiin lukuisia maajoukkuepelaajia, ja muun muassa Simo Syrjävaara, Reijo Kanerva, Matti Mäkelä ja Pertti Mäkipää siirtyivät Upon pelaajistoon. Uusien pelaajahankintojen ansiosta joukkue voitti kahdeksantoista ottelua eikä hävinnyt yhtään, jolloin se nousi takaisin pääsarjaan.Seuraa arvosteltiin sen pelaajapolitiikasta. Vaikka seuralta olisi löytynyt omasta takaa sopivia pelaajia, päätettiin Upoon tuoda uusia pelaajia, jotka saattoivat tulla jopa sellaiselle pelipaikalle, jolla ei joukkueessa ollut tarvetta. Jotkut pelaajista eivät pelanneetkaan joukkueelleen, mikä näkyi myös otteluissa. Kaikesta huolimatta Upo sijoittui kauden 1967 päätteeksi neljänneksi. Mestaruuden voitti Reipas, ja historian suurin lahtelaisyleisö nähtiin Upon kotiottelussa Reipasta vastaan. Upon tappioon päättynyttä ottelua seurasi 8 144 katsojaa. Seuraavalla kaudella Upo nuorensi joukkuettaan ja lähetti maajoukkuepelaajia muualle. Kausi 1968 oli joukkueen osalta vaihtelevaa, mutta sijoitus oli lopulta kuudes. Lokakuussa pelattu ottelu Kotkan Työväen Palloilijoita vastaan oli viimeinen, jossa seura käytti nimeä Upon Pallo.
Upon Pallon kustannukset nousivat jatkuvasti, minkä takia sponsorina toiminut Upo halusi lopettaa seuran. Samaan aikaan myös Reipas kärsi taloudellisista ongelmista, ja siksi mietittiin seurojen fuusiota. Uusi seura tunnettiin työnimellä Lahti-68. Lopulta tämä nimi ei käynyt Reippaan taustajoukoille, jotka taivuttelivat Asko-Upon vuorineuvos Arvi Tammivuoren jättämään uuden seuran nimeksi Reippaan. Reippaalaisten tahto meni läpi, ja moni upolainen jättäytyi fuusiosta, sillä heidän mielestään Reipas käytti tilaisuutta hyväkseen päästäkseen kilpailijastaan eroon. Uuden fuusioseuran päävalmentajana aloitti Raimo Valtonen. Viisi Upon Pallon pelaajaa siirtyi seuraan, mutta monet pelaajista eivät suostuneet siirtymään fuusioseuraan. Siirrosta kieltäytyneet pelaajat jatkoivat uraansa Upon Pallon tilalle perustetussa seurassa, joka perustettiin vasta kuukausi ennen kauden 1969 alkua. Uusi Upon tilalle perustettu seura nimettiin Lahti-69:ksi. Nimi taipui pian tuttavallisempaan Kuusysiin. Lempinimestä tuli seuran virallinen nimi vuonna 1974.Lahti-69 sai Upon pääsarjapaikan, eikä sillä ollut Upon taloudellisia rasitteita. Päävalmentajaksi nostettiin Eero Nopsanen. Lajitoiminta keskitettiin ainoastaan jalkapalloon, ja jääkiekko jätettiin kokonaan pois. Pelillisesti kausi 1969 ei ollut odotusten mukainen. Lahti-69 sijoittui kymmenenneksi ja oli viimeinen sarjapaikan säilyttänyt joukkue. Kauden jälkeen seurafuusio purettiin virallisesti, ja Lahti-69 ja Reipas olivat jälleen kaksi erillistä seuraa.Kausi 1971 oli ensimmäinen, jolloin Kuusysi sijoittui sarjassa Reipasta korkeammalle. Kauden aikana Kuusysi joutui penkittämään Hannu Hämäläisen ja Urho Partasen, koska Reipas vaati heistä 20 000 markan karanteenia, jota Kuusysillä ei ollut varaa maksaa. Kausi oli myös ensimmäinen, jolloin Kuusysi oli sarjajohdossa. Kultamitalihaaveet kaatuivat lopullisesti kuitenkin syyskuussa, jolloin joukkue pelasi tasan Kokkolan Pallo-Veikkojen kanssa. Loppukaudesta Kuusysin mielenkiinto lopahti tavoitteiden karattua, ja se putosi sarjan kuudennelle sijalle.
Kausien 1972 ja 1973 aikana Kuusysin runkopelaajat lopettivat tai siirtyivät muihin seuroihin, eikä kunnollisia korvaavia pelaajia onnistuttu saamaan seuraan. Syksyllä 1973 seurajohto päätti jättää joukkueeseen ainoastaan Kuusysin suurimman tähtipelaajan, Raimo Saviomaan, mutta muut vanhat pelaajat saivat lähteä. Sen sijaan seuran lupaavia mutta kokemattomia pelaajia nostettiin edustusjoukkueeseen.Koko kauden 1974 ajan Kuusysi oli sarjan häntäpäässä. Ennen viimeistä kierrosta Kuusysi oli tilanteessa, jossa se saisi uusintaottelun sarjapaikastaan ainoastaan voitolla. Joukkue hävisi viimeisen ottelunsa vieraissa Mikkelin Palloilijoita vastaan 1–0 ja putosi 1. divisioonaan. Seuraava kausi toisella sarjatasolla ei alkanut hyvin, sillä tärkeimmät pelaajat olivat lähteneet ja jäljellä olivat Saviomaa sekä nuoret pelaajat. Joukkue ei pystynyt hankkimaan uusia hyviä pelaajia, kun yleisömäärät pienenivät. Sen sijaan seuran juniorijoukkueilla meni hyvin, sillä ne voittivat kaksi nuorten Suomen-mestaruutta vuonna 1975. Kun Reipas oli ainoa lahtelainen mestaruussarjassa pelannut joukkue, Kuusysissä mietittiin edustusjoukkueen lakkauttamista syksyllä 1976. Näin ei kuitenkaan tapahtunut, ja Kuusysin nuorten joukkueet voittivat 1970-luvun lopussa SM-mitaleja. C-nuoret voittivat jopa SM-kultaa vuonna 1979.
Syksyllä 1979 Kuusysin päävalmentajaksi hankittiin Keijo Voutilainen, joka oli sitä ennen nostanut Kuopion Pallotoverit pääsarjaan. Voutilaisen alaisuudessa Kuusysistä syntyi taitava kaunista syöttöpeliä pelannut nuori joukkue. Se ei kuitenkaan pärjännyt kauden 1980 alussa, sillä kuuden ottelun jälkeen joukkue oli edelleen sarjan viimeisenä. Voutilainen oli jo valmis lopettamaan joukkueessa, mutta päätti jäädä taivuttelun jälkeen. Kuudennen ottelun jälkeen Kuusysi aloitti nousun kärjen tuntumaan. Voutilainen antoi otteluissa peliaikaa nuorille pelaajille, joiden lisäksi joukkueessa pelasivat jääkiekkotaustaiset Kari Eloranta ja Harri Toivanen. Kuusysi nousi lopulta neljänneksi ja osallistui viimeisenä joukkueena SM-karsintaan. Karsinnoissa joukkue oli ensimmäinen sarjanousun ulkopuolelle jäänyt joukkue. Kaudella 1981 Kuusysi voitti 1. divisioonan runkosarjan ja pääsi jälleen karsintasarjaan, jonka joukkue voitti. Joukkue selviytyi myös kauden Suomen Cupin loppuotteluun, jossa se kohtasi Helsingin Jalkapalloklubin. Ottelu päättyi lopulta HJK:n 4–0-voittoon.
Kuusysi lähti kauteen 1982 suurin odotuksin, sillä se oli onnistunut hankkimaan hyviä pelaajia. Joukkue pysyi runkosarjan ajan kärjen tuntumassa ja sijoittui lopulta kuudenneksi. Loppusarjassa kärkijoukkueet hyytyivät, kun taas Kuusysin otteet paranivat. Toiseksi viimeisellä kierroksella Kuusysi nousi jo sarjakärkeen, kun se voitti Kokkolan Pallo-Veikot. Viimeisessä ottelussa Kuusysi kohtasi Tampereen Ilveksen ja voitti ottelun maalein 5–0. Samalla se varmisti ensimmäisen Suomen-mestaruutensa. Vuosikymmenen aikana seuran toimintaa rahoitti erityisesti liikennöitsijä Martti Rinta, joka maksoi vuonna 1982 Kuusysin 600 000 markan suuruiset pankkivelat kerralla pois. Edelliskauden cup-menestyksensä ansiosta Kuusysi osallistui ensimmäistä kertaa cup-voittajien cupiin kaudella 1982–1983. Joukkue sai ensimmäisellä kierroksella vastaansa Galatasarayn. Ensimmäinen osaottelu päättyi Galatasarayn voittoon ja toinen tasapeliin. Kuusysi putosi jatkosta huonomman maalieron takia. Kotimaan sarjassa Kuusysi oli kaudella 1983 runkosarjan neljäs, mutta jäi loppusarjassa viidenneksi.Vuosikymmenen aikana Kuusysi pelasi useita pelejä eurocupeissa. Kaudella 1983–1984 se osallistui ensimmäistä kertaa Euroopan Cupiin, jonka alkukierroksilla se kohtasi FC Dinamo Bukarestin. Kuusysi hävisi kotonaan 1–0 ja vieraissa 3–0. Mestaruussarjassa joukkueella meni paremmin, ja se oli runkosarjan kolmas. Loppukauden ottelut pelattiin pudotuspelimuotoisina ja joukkue kohtasi välierissä Valkeakosken Hakan. Kuusysi voitti Hakan yhteismaalein 3–2 ja kohtasi loppuotteluissa Turun Palloseuran. Ensimmäinen ottelu päättyi Kuusysin 4–0-voittoon, ja kun toinen osaottelu päättyi tasan, Kuusysi juhli toista Suomen-mestaruuttaan.Seuraavan kauden cup-voittajien cupissa Kuusysi kohtasi ensimmäisellä kierroksella FK Inter Bratislavan. Kun ensimmäinen osaottelu päättyi Bratislavan 2–1-voittoon ja toinen tasan, putosi Kuusysi turnauksesta. Kausi 1985 ei sujunut joukkueelta yhtä hyvin kuin viime kausi, sillä se oli mestaruussarjan runkosarjan viides ja samalla ensimmäinen pudotuspelien ulkopuolelle jäänyt joukkue.Kuusysin suurin menestys eurokentillä sijoittuu kauteen 1985–1986. Joukkue oli selviytynyt mukaan Euroopan cupiin eli korkeatasoisimpaan kansainväliseen sarjaan. Ensimmäisellä kierroksella Kuusysi kohtasi FK Sarajevon, jonka se voitti ensin kotona 2–1 ja myöhemmin vieraskentällä samoilla luvuilla. Seuraavalla kierroksella joukkue sai vastaansa Zenit Leningradin. Kuusysi johti ensimmäistä ottelua pitkään, mutta hävisi lopulta maalein 2–1. Kotiottelussa lahtelaiset voittivat Zenitin kuitenkin maalein 3–1 ja etenivät kahdeksan parhaan joukkoon. Arvonnoissa Kuusysin vastustajaksi tuli Steaua Bukarest. Arvontatulos koettiin pettymyksenä, sillä Bukarest oli ainoa tuntematon joukkue jäljellä olleista seuroista. Ensimmäinen osaottelu päättyi Bukarestissa maalittomaan tasapeliin. Steaua hallitsi ottelua, mutta maalivahti Ismo Korhonen pelasti Kuusysin tappiolta. Toinen osaottelu päätettiin pelata Suomessa Helsingin olympiastadionilla, vaikka oli jo satanut lunta. Otteluun saapui lopulta 32 552 katsojaa, joka oli seurajalkapallon ennätys Suomessa. Ottelua pelattiin pitkään ilman maaleja, kunnes Bukarestin Victor Pițurcă teki ottelun loppuhetkillä maalin. Kuusysi joutui pelaamaan ottelun ilman loukkaantunutta Keijo Kousaa. Myös Ismo Lius sekä Markus Törnvall olivat poissa, sillä heidät oli jouduttu myymään muualle. Euromenestyksen ansiosta seura pystyi vähentämään 2,3 miljoonaan markkaan paisunutta velkaansa kahdella miljoonalla, jotka se sai eurocupeista. Suomessa mestaruussarja-kausi 1986 päättyi Kuusysin mestaruuteen.Kauden 1987 päätteeksi seura voitti SM-hopeaa. Se jäi kolme pistettä mestaruuden voittaneesta HJK:sta. Loppuvuonna 1987 Voutilainen erotettiin Kuusysistä ja tilalle hankittiin Antti Muurinen, vaikka seura oli ensin kysynyt Martti Kuuselalta kiinnostusta päävalmentajan paikkaan. Ennen erottamista Voutilainen oli ilmoittanut tyytymättömyytensä seuran pelaajistoon, jonka jälkeen seura katsoi, että Voutilaisen parhaat vuodet valmentajana olivat jo ohitse. Painetta menestykseen loi entisestään Reippaan nousu uuden lupauksensa, Jari Litmasen, johdolla. Jälleen kaudella 1987–1988 seura osallistui kansainvälisiin otteluihin. Joukkue sai vastaansa Euroopan cupin ensimmäisellä kierroksella Neuchâtel Xamaxin, jolle se hävisi yhteismaalein 6–2. Kotimaassa Kuusysi oli HJK:n jälkeen runkosarjan toinen. Loppusarjassa seuran sijoitus ei muuttunut, ja tuloksena oli edellisen kauden tapaan SM-hopea. Kauden 1988–1989 cup-voittajien cupissa Kuusysi putosi jo ensimmäisellä kierroksella FC Dinamo Bukarestia vastaan. mestaruussarja-kaudelle 1989 Muurinen sai koota haluamansa joukkueen. Kuusysi voitti kauden aikana kuusitoista ottelua perättäin ja varmisti Suomen-mestaruuden 7 000 katsojan edessä päätöspelissä Turun Palloseuraa vastaan.
1990-luvulla mestaruussarjan nimi vaihdettiin Veikkausliigaksi. Ensimmäisellä Veikkausliiga-kaudella Kuusysi voitti runkosarjan ja eteni pudotuspelien kautta loppuotteluihin. Loppuotteluissa joukkue kohtasi HJK:n, mutta hävisi molemmat osaottelut. Seuraavalla kaudella Kuusysi voitti Veikkausliigan mestaruuden pisteen erolla Mikkelin Palloilijoihin. Kauden viimeisessä ottelussa Kuusysi voitti HJK:n ja varmisti voitolla sarjan voiton. Kaudella 1991–1992 seura osallistui UEFA cupiin, jossa se kohtasi ensimmäisen kierroksen ottelussa Liverpoolin, joka oli juuri vapautunut kansainvälisestä kilpailukiellosta. Ensimmäinen osaottelu päättyi Kuusysin 6–1-tappioon Anfieldillä, mutta toisen ottelun joukkue voitti maalein 1–0. Kaudeksi 1992 Kuusysi hankki edelliskauden maalikuninkaan Kimmo Tarkkion. Hänestä tehtiin joukkueen kärkiparin yhdessä Michael Belfieldin kanssa. HJK voitti kauden päätteeksi kuitenkin kultaa ja Kuusysi sijoittui hopealle. Mitali oli myös seurahistorian viimeinen. Joulukuussa 1992 seuraa suuresti taloudellisesti rahoittanut Martti Rinta kuoli. Arvioiden mukaan Rinta oli sponsoroinut seuraa miljoonilla markoilla. Ennen kuolemaansa Rinta oli muun muassa maksanut seuran 600 000 markan velat pois. Rinnan kuoleman jälkeen seuran talousarvio jouduttiin uusimaan. Kausi 1993 oli seuralta ailahteleva vaikka pystyi nousemaan loppukauden kirillä neljänneksi. Kausi oli kuitenkin Kuusysin ensimmäinen mitaliton kausi seitsemään vuoteen. Kuusysi oli viimeisen kerran mukana eurocupeissa kaudella 1993–1994. UEFA Cupin ensimmäisellä kierroksella Kuusysi voitti KSV Waregemin yhteismaalein 6–1. Toisella kierroksella joukkue kohtasi Bröndby IF:n ja putosi jatkosta  yhteismaalein 2–7.Kauden jälkeen päävalmentaja Muurinen lähti seurasta, vaikka hänellä oli vielä sopimuksesta yksi kausi jäljellä. Uudeksi valmentajaksi nostettiin Jorma Kallio. Syyt siirtoon olivat taloudelliset, sillä samalla joukkueen runkopelaajat lopettivat tai siirtyivät toisiin seuroihin. Lähteneiden pelaajien tilalle nostettiin omia nuoria. Tärkeimmät tulevaisuudentoivot olivat Marko Tuomela ja Antti Pohja, joista Tuomela oli jo pelannut miesten joukkueessa. Kaudella 1994 Kuusysi hankki ensimmäiset brasilialaispelaajansa. Kausi oli joukkueelta sekava, ja maalivahdin paikalla Kuusysi kokeili kolmea pelaajaa, joista lopulta Mikko Kavén vakiinnutti asemansa. Joukkue sijoittui lopulta yhdeksänneksi. Kausi 1995 oli seuran viimeinen pääsarjatasolla. Joukkueen ulkomaalaispelaajat kärsivät loukkaantumisista, ja kun seura putosi sarjataulukossa alemmaksi, ryhtyi seurajohto hankkimaan uusia pelaajia. Pelaajasiirrot toteutettiin vaikeasta taloustilanteesta huolimatta, ja Kuusysiä edusti kauden aikana 33 pelaajaa. Putoaminen varmistui lokakuussa 1–0-tappioon päättyneessä ottelussa Rovaniemen Palloseuraa vastaan. Kauden 1996 ajan Kuusysi pelasi Ykkösen pohjoislohkossa. Seuran tähtäin oli sarjanousu, mutta lopulta Kuusysin sijoitus oli lohkon kolmas sija. Seuran velka oli noussut miljoonaan markkaan, ja samanaikaisesti myös Lahden Reipas kärsi veloista, joiden vuoksi Reippaan sarjanousu oli mahdoton. Jo aikaisemmin vuosikymmenen aikana oli ehdoteltu seurojen yhdistämistä. Nyt tilannetta mietittiin uudelleen. Uuden seuran nimeksi ehdotettiin FC Lahtea. Kuusysistä ja Reippaasta kaavailtiin kasvattajaseuroja, joiden velkoja FC Lahti maksaisi tietyllä aikataululla. Kuusysi hyväksyi ehdotukset aikaisemmin, mutta Reippaan suostuttelu kesti kauemmin. Lopulta marraskuussa 1996 FC Lahti oli virallisesti perustettu. FC Lahti sai Kuusysin sarjapaikan Ykkösessä ja FC Pallo-Lahti Reippaan paikan Kakkosessa.
Lahtelaisseura FC City Stars siirtyi Kuusysin organisaatioon syksyllä 2006 (ks. Muut joukkueet) ja pelasi Kakkosessa kausilla 2007–2008 ja 2010. Kaudeksi 2011 Kuusysi teki paluun miesten sarjoihin omalla nimellään ja omissa väreissään City Starsin Kakkosen sarjapaikalla. Kaudella 2011 Kuusysi sijoittui Kakkosen lohkossaan kuudenneksi ja kaudella 2012 neljänneksi.Kaudeksi 2013 joukkueen nimeksi vaihdettiin FC Lahti Akatemia osana laajempaa muutosta, jossa myös FC Reippaan A- ja B-juniorit siirtyivät FC Lahden nimen alle. Joukkue jatkaa kuitenkin hallinnollisesti osana FC Kuusysiä. FC Lahti Akatemian pudottua kauden 2017 päätteeksi Suomen Palloliiton Uudenmaan piirin kolmanteen divisioonaan, sen toiminta lakkautettiin ja joukkueen nimi palautettiin FC Kuusysiksi. Näin valkopaidat nähdään kaudella 2018 jälleen kentillä Suomen neljänneksi korkeimmalla sarjatasolla.
Lahden Pallo-Miesten perustamisen yhteydessä seuran virallisiksi väreiksi valittiin mustat pelihousut ja oranssi paita, jossa oli musta poikkijuova. Seuran muutettua nimekseen Upon Pallo vaihtuivat myös tunnusvärit. Peliasun punamusta väritys vaihdettiin sinivalkoiseksi. 1990-luvulla seura käytti peliasuna myös keltaista pelipaitaa ja sinisiä housuja. Viimeisellä pääsarjakaudella 1995 Kuusysi käytti mustia housuja.Seuran nykyinen logo kehitettiin kaudelle 1971. Sen suunnitteli Tuulo Lehtinen.
Seura aloitti vuonna 1934 pelaamisen Lahden Radiomäellä sijainneella Radiomäen urheilukentältä, josta se siirtyi Lahden kisapuistoon. Vähän aikaa Kuusysi pelasi otteluitaan myös Lahden stadionilla, mutta palasi pian Kisapuistoon. Kauden 1985–1986 Euroopan cup -ottelussa Steaua Bukarestia vastaan Kuusysi käytti Helsingin olympiastadionia. Seuran toistaiseksi viimeisellä 1. divisioonakaudella vuonna 1996 Kuusysi käytti Kisapuiston stadionia. Kisapuiston katsomokapasiteetti on nykyisin 3 500.Vuonna 1981 kaupunkiin valmistui maan ensimmäinen täysmittainen jalkapallohalli, Lahden suurhalli, joka mahdollisti talviharjoittelun.
Kuusysi tuli tunnetuksi hyvästä juniorityöstään. Muun muassa vuosina 1975–1982 seuran juniorit voittivat omissa sarjoissaan kuusitoista SM-mitalia. Tämän lisäksi useat Kuusysin kasvatit pelasivat juniorimaajoukkueissa. Kun seuran edustusjoukkue lakkautettiin, voimavarat keskitettiin junioritoimintaan. Vuonna 2001 Kuusysi valittiin Nuoren Suomen sinettiseuraksi.Vuonna 1977 perustettiin seuran sisarseura Palloseiskat, jossa pääsivät pelaamaan seuran juniorit, jotka eivät vielä pelanneet edustusjoukkueessa. Samaan aikaan Kuusysin junioritoiminta eriytettiin omaksi jaostokseen, mikä helpotti seuran taloudenpitoa ja toimintaa.Seuran naisten joukkue aloitti toimintansa syksyllä 1971. Kolme vuoden jälkeen seuran talous heikkeni, ja siksi naisjoukkue siirtyi Lahden Sammon alaisuuteen. 1980- ja 1990-luvulla Kuusysin naisjoukkue pelasi viisi kautta pääsarjassa, mutta putosi usein heti takaisin Ykköseen. Viimeisin nousu Naisten Liigaan tapahtui kaudeksi 2008. Joukkue putosi sarjasta kahden kauden jälkeen.
FC Lahti oli lopettanut kakkosjoukkueensa, FC Pallo-Lahden, toiminnan vuonna 2001. Sekä Kuusysi että Reipas halusivat seuransa alaisuuteen Kakkosessa pelaavan joukkueen, johon yli-ikäiset nuoret pääsisivät pelaamaan juniorivuosiensa jälkeen. FC Lahti teki kuitenkin saman tilikauden aikoina suuren tappion, eikä sillä ollut varaa rahoittaa tällaisen joukkueen toimintaa. Siksi Kuusysi otti syksyllä 2006 toisen lahtelaisseuran FC City Starsin mukaan toimintaansa. FC Lahti teki City Starsin kanssa farmisopimuksen, ja niin City Stars sai pelaajistoonsa lukuisia liigapelaajia. Farmisopimus oli katkolla vuonna 2008, mutta lopulta sitä päätettiin jatkaa. City Starsin toiminta lopetettiin vuonna 2010 Kuusysin otettua joukkueen sarjapaikan.
Seuran suurin kilpailija kannattajien keskuudessa oli toinen lahtelaisjoukkue Reipas. Joukkueiden väliset ottelut olivat aina suuria tapahtumia. 1980-luvulla seurojen tasoero oli kuitenkin suuri Kuusysin hyväksi, ja siksi kohtaamiset eivät olleet pelaajien mielestä yhtä jännittäviä. Heille jännittävimpiä olivat ottelut Helsingin Jalkapalloklubia vastaan.
Luettelossa ovat mukana seuran juniorijoukkueita tai edustusjoukkuetta edustaneet pelaajat, jotka ovat pelatessaan tai myöhemmin urallaan edustaneet Suomen jalkapallomaajoukkuetta.
Vuosina 1934–1952 seuran päävalmentajan tehtävässä oli useita pelaajavalmentajia. Heidän joukossaan olivat muun muassa Erik Tuuha, Juuso Lampila, Veikko Raviniemi ja Erkki Kaarivuo. Seuran pelatessa Upon Pallon nimellä, oli seurajohdolla suuri valta pelaajavalinnoissa ja päävalmentajat pidettiin sivussa pelaajahankinnoista. Seuran menestynein valmentaja oli Keijo Voutilainen, joka voitti seuralle valmentajana kolme Suomen mestaruutta.
* Kuusysin maalimäärä tummennettuna; Q = karsintakierros, 1R = ensimmäinen kierros, 2R = toinen kierros, QF = neljännesvälierät, ja. = tulos jatkoajan jälkeen
Airo, Jukka: Eteenpäin, ylöspäin – FC Kuusysin tarina 1934–2009.   Lahti: FC Kuusysi, 2009. ISBN 978-952-92-5332-6.    
Lempinen, Marko: Velho ja Pojat.  Veikkaaja, 13.7.2010, nro 28/2010, s. 18–27.   Sanoma News.  
Lautela, Yrjö & Wallén, Göran: Rakas jalkapallo.   Helsinki: Teos, 2007. ISBN 978-951-851-068-3.

Fear of the Dark on brittiläisen metallimusiikkia esittävän Iron Maidenin yhdeksäs studioalbumi. Albumi julkaistiin 11. toukokuuta 1992, ja sen tuottivat yhtyeen basisti Steve Harris ja pitkäaikainen yhteistyökumppani Martin Birch, joka jäi eläkkeelle tuottajan virastaan albumin julkaisun jälkeen. Albumi jäi myös väliaikaisesti Iron Maidenin ja laulaja Bruce Dickinsonin viimeiseksi studioalbumiksi, sillä Dickinson siirtyi sooloartistiksi A Real Live Tour -konserttikiertueen päätyttyä vuonna 1993.
Fear of the Dark sijoittui Suomessa albumilistan neljänneksi ja yhtyeen kotimaassa Britanniassa albumilistan ensimmäiseksi. Fear of the Dark oli kolmas Britannian listaykköseksi noussut Iron Maidenin albumi. Aiemmin samaan olivat yltäneet The Number of the Beast 1982 ja Seventh Son of a Seventh Son 1988. Yhtyeen kotimaassa albumilta julkaistiin kaksi singleä; ”Be Quick or Be Dead” (brittilistan 2.) ja ”From Here to Eternity” (brittilistan 21.). Kappale ”Wasting Love” julkaistiin singlenä alun perin ainoastaan Alankomaissa, mutta myöhemmin se julkaistiin radiosoittosinglenä Yhdysvalloissa albumin markkinoinnin edistämiseksi. Kaikista edellä mainituista kappaleista tehtiin myös musiikkivideot.
Melvyn Grant piirsi albumin kansikuvan, jossa yhtyeen maskotti Eddie the Head esiintyy puussa kasvavana hirviönä. Alun perin yhtyeen aiempiin levytyksiin kansitaiteen piirtäneen Derek Riggsin oli määrä tehdä kansipiirros myös Fear of the Darkiin, mutta yhtye ei ollut tyytyväinen Riggsin luomaan kansikuvaehdotukseen ja päätti valita Grantin piirtämään kannen. Grant on sittemmin piirtänyt muun muassa Iron Maidenin Virtual XI- ja Death on the Road -albumien kansikuvat, ja hän onkin Riggsin jälkeen toiseksi tuottoisin Iron Maidenin levytyksiin kuvituksia tehnyt taiteilija. Yhtyeen managerin Rod Smallwoodin mukaan yhtye alkoi hyväksymään piirroksia muilta taiteilijoilta, koska he halusivat tuoda Eddie the Headin hahmon 1980-luvulta uudelle vuosikymmenelle ja päivittää hahmon sarjakuvamaisen olemuksen suoraviivaisemmaksi, jotta hahmosta tulisi aiempaa uhkaavampi.
»Halusimme vain nähdä, jos voisimme tehdä jotain uutta Eddien suhteen. En tarkoita, ettemme halunneet Derekiä tekemään albumin kantta, mutta halusimme yksinkertaisesti kokeilla jotain hieman uutta tällä albumilla.» (Steve Harris)
Albumi nauhoitettiin tuottaja Martin Birchin kanssa Steve Harrisin kotistudiolla Essexissä.Fear of the Dark julkaistiin virallisesti 11. toukokuuta 1992. Albumi julkaistiin kolmella eri formaatilla: vinyyli- ja CD-levynä sekä C-kasettina, ja sen julkaisivat Yhdysvalloissa Epic Records ja Euroopassa EMI. Suomessa Fear of the Dark sijoittui albumilistan neljänneksi ja yhtyeen kotimaassa Britanniassa ensimmäiseksi. Saksassa ja Sveitsissä albumi sijoittui viidenneksi, Norjassa kuudenneksi ja Ruotsissa sekä Itävallassa kahdeksanneksi. Yhdysvalloissa albumi nousi Billboard 200-listan sijalle 12.Albumin ensimmäinen single ”Be Quick or Be Dead” julkaistiin 13. huhtikuuta 1992, ja se nousi Britanniassa sijalle 2. Kappaleesta kuvattiin myös musiikkivideo, jonka ohjasi Wing Ko. Seuraava single ”From Here to Eternity” nousi brittilistan sijalle 21, ja kappaleen videon ohjasi Ralph Ziman. ”Wasting Love” julkaistiin myyntisinglenä ainoastaan Alankomaissa, ja myös tästä kappaleesta tehtiin musiikkivideo.
Iron Maiden käynnisti albumia promotoineen Fear of the Dark Tour -maailmankiertueen vuoden 1992 kesällä. Kiertueen aikana yhtye vieraili myös Suomessa ja oli pääesiintyjänä massiivisella Monsters of Rock -festivaalilla jo toista kertaa urallaan. Yhtyeen esiintyminen nauhoitettiin ja julkaistiin myöhemmin livealbumina ja -videona Live at Donington.  Jo marraskuussa päättynyt 65 esiintymisen pituinen Fear of the Dark Tour sai jatkoa seuraavana keväänä A Real Live Tour -kiertueen käynnistyessä. Vuonna 1993 yhtye julkaisi myös kaksi uutta, vastikään nauhoitettua livealbumia A Real Live One ja A Real Dead One. Fear of the Dark Tourin päätöskonsertti soitettiin Tokiossa, Japanissa 4. marraskuuta 1992.
Bruce Dickinsonin ja Janick Gersin säveltämä albumin avausraita ”Be Quick or Be Dead” on sanoituksiltaan hyvin samankaltainen No Prayer for the Dying -albumin ”Holy Smoke” -kappaleen kanssa. Kappale on hyvin nopeatempoinen ja käsittelee politiikan ahneuksia ja korruptiota.
»”Be Quick or Be Dead” kertoo totuuden; nopeat syövät hitaat on viidakon laki. Joka päivä television uutisissa ja lehdissä tulee ilmi, miten ”kunnianarvoisat” poliitikot ja liikemiehet ovatkin pahimmanlaatuisia roistoja, joiden toimenpiteiden ansiosta ihmiset syöksetään ahdinkoon.» (Bruce Dickinson)
Steve Harrisin blues-vaikutteinen ”From Here to Eternity” vaikuttaa kertovan naisen suhteesta moottoripyöräänsä, mutta todellisuudessa kappaleen sanoituksissa on viittauksia seksuaaliseen kanssakäymiseen. Niin ikään Harrisin säveltämä ”Afraid to Shoot Strangers” kuvaa taisteluun valmistautuvan sotilaan ajatuksia; vaikka kappaleen sotilas onkin vain armeijan pelinappula, hän on silti taistelukentällä ihminen epäilyksineen ja tunteineen.
»”Afraid to Shoot Strangers” kirjoitettiin Persianlahden sodasta. Se kertoo sodan paskamaisuudesta ja siitä miten typerää on, että tavalliset ihmiset jotka eivät todellisuudessa haluaisi tappaa ketään, joutuvat ratkomaan poliitikkojen aloittaman sodan.» (Bruce Dickinson)
”The Fugitive” pohjautuu vuosina 1963-1967 esitettyyn televisiosarjaan Takaa-ajettu ja Dickinsonin ja Dave Murrayn kappale ”Chains of Misery” kertoo Dickinsonin mukaan jokaisen ihmisen olkapäällä istuvasta vääryyksiin johdattavasta paholaisesta. ”Weekend Warrior” käsittelee jalkapallohuliganismia ja nimiraita ”Fear of the Dark” nimensä mukaisesti pimeän pelkoa; kappaleen sanoitukset kertovat miehestä, joka illan pimetessä alkaa huolestumaan kuvitelmistaan, koska hänen mielikuvituksensa käy ylikierroksilla. Kappaletta kirjoittaessaan Steve Harris hyödynsi omia lapsuudenaikaisia pelkojaan pimeällä yksin olemisesta. Kappaleesta on sittemmin tullut yksi yhtyeen suosituimmista.
Sputnikmusic ()Soundin Antti Mattila sanoi yhtyeen ”terästäytyneen musiikillisesti Fear of the Darkilla kehnomman vastaanoton saaneen No Prayer for the Dyingin jälkeen”, mutta albumilla oli hänen arvionsa mukaan myös liikaa kappalemateriaalia. Allmusicin Greg Prato mainitsi ”albumin menettävän tehokkuuttaan liiallisten huonojen sävellysten, kuten ’Childhood’s Endin’ ja ’Chains of Miseryn’ vuoksi”, mutta kehui albumin erottuvan edukseen suositun thrash metalin aikakaudella muun muassa nopeatempoisen ”Be Quick or Be Deadin” johdosta. Sputnikmusikin Mike Stagno sen sijaan kritisoi albumilla laulaja Bruce Dickinsonin raspista ja raaempaa laulutyyliä, minkä vuoksi moni albumin kappale ei noussut juurikaan suosituksi.Vuoden 2008 Kerrang!-lehden julkaisemalla tribuuttialbumilla Maiden Heaven oli yksi cover-kappale, nimiraita ”Fear of the Dark”, jonka esitti Fightstar-yhtye.

Fed Cup 2008 oli 46:s naisten maajoukkueiden välinen tennisturnaus. Fed Cupin maailmanlohkossa pelasi 8 joukkuetta. Espanjan Madridissa 13.–14. syyskuuta pelatussa loppuottelussa Venäjä voitti Espanjan.

C.S. Esercitoa.Sosio saavutti nuorten MM-kultaa supersuurpujottelussa Hafjellissä 2015. Alppihiihdon maailmancupissa hän kilpaili ensimmäisen kerran Mariborin pujottelussa helmikuussa 2015. Ensimmäiset maailmancupin pisteensä hän saavutti Crans-Montanan alppiyhdistetyssä helmikuussa 2017 oltuaan kymmenes.

Fegaia (m.kreik. Φηγαία, Fēgaia, lat. Phegaea) oli antiikin aikainen alun perin Aigeis-fyleen kuulunut Attikan eli Ateenan kaupunkivaltion muodostaneen alueen demos. Se kuului fylen paralia-trittykseen eli Attikan rannikkoalueiden demoksiin.Fegaia sijaitsi Attikan itärannikolla tai sen lähistöllä. Se sijoitetaan suunnilleen nykyisen Néa Mákrin Gerotsakoúlin tienoille.Demos perustettiin Kleistheneen uudistuksessa arkaaisen kauden lopulla vuonna 508 eaa. Tuolloin sen alkuperäinen fyle eli ”heimo” oli Aigeis ja sillä oli kolme tai neljä edustajaa Ateenan bulessa eli neuvostossa. Myöhemmin roomalaisella kaudella demoksissa tapahtui muutoksia, ja niiden seurauksena demos kuului vuodesta 124/125 jaa. Hadrianis-fyleen. Demoksen kansalaisesta käytettiin demonyymiä Fēgaieus (Φηγαιεύς).

Felix Rosenqvist (s. 7. marraskuuta, 1991, Värnamo) on ruotsalainen moottoriurheilija. Hän toimii Formula E -sarjassa Mahindra Racing -tallin kuljettajana. Hän on hallitseva Euroopan Formula 3 -sarjan mestari. Rosenqvist on kilpaillut myös Indy Lights, Blancpain GT Series ja DTM-sarjoissa.
Rosenqvist aloitti Karting-uransa vuonna 2004 ja kilpaili siellä vuoteen 2006 asti. Vuonna 2007 Rosenqvist Aasian Formula Renault Challence -sarjaa sijoittuen sarjan neljänneksi. Samana vuonna hän ajoi Pohjois-Euroopan Formula Renault -sarjassa. Vuonna 2008 hän voitti Formel Asia 2.0 -sarjan mestaruuden. Samana vuonna hän ajoi muutamia kilpailuja Italian Formula Renault -sarjassa. Vuonna 2009 Rosenqvist voitti NEZ Formula Renault -sarjan mestaruuden. Hän voitti myös Ruotsin Formula Renaultin mestaruuden. Samana vuonna hän ajoi Formula Palmer Audi -sarjassa muutamia kilpailuja. Vuonna 2010 hän ajoi Saksan Formula 3-sarjassa sijoittuen loppupisteissä viidenneksi. Vuonna 2011 Rosenqvist ajoi Formula 3 Euroseries -sarjassa sijoittuen sarjan viidenneksi. Samana vuonna hän voitti Formula 3 Masters -kilpailun. Vuonna 2012 hän jatkoi F3-eurosarjassa voittaen neljä kilpailua sijoittuen sarjan kolmanneksi. 
Vuonna 2013 Rosenqvist kilpaili uudelleen perustetussa Euroopan Formula 3 -sarjassa sijoittuen sarjan toiseksi. Samana vuonna hän ajoi toisen kerran voittoon Formula 3 Masters -kilpailussa ollen toinen kuljettaja Valtteri Bottaksen jälkeen, joka on pystynyt voittamaan kilpailun kahdesti. Vuonna 2014 Rosenqvist jatkoi Euroopan F3 -sarjassa. Hän voitti yhden kilpailun kauden aikana sijoittuen sarjassa kahdeksanneksi. Vuoden lopussa hän ajoi arvostetun Macaon Grand Prixin kilpailun voittoon. Vuonna 2015 Rosenqvist onnistui voittamaan Euroopan F3 -sarjan mestaruuden. Samana vuonna hän voitti Macaon GP:n jo toiseen otteeseen.
Vuonna 2016 Rosenqvist siirtyi kesken kauden DTM-vakioautosarjaan korvaten Formula 1 -sarjaan siirtyneen Esteban Oconin. Vuoden 2016 lopulla Rosenqvist debytoi Formula E -sarjassa Mahindra Racing -tallissa. Hän ajoi heti ensimmäisessä kilpailussaan kilpailun nopeimman kierroksen. 

Fellponi on pohjoisenglantilainen ponirotu. Se on kestävä ja voimakas, varmajalkainen ja nopea liikkeiltään, väriltään useimmiten tumma. Alun perin fellponeja käytettiin kantojuhtina ja kaivosponina, Cumbriassa myös ravurina. Ensimmäiset fellponit kantakirjattiin vuonna 1898. Nykyään rotu on suosittu valjakkoponina ja harrastusratsuna erityisesti maastossa.
Fellponi on hyvin kestävä ja kokoonsa nähden huomattavan voimakas. Säkäkorkeus vaihtelee 132–142 cm välillä: rotumääritelmä ei salli yli 142,2 cm korkeita yksilöitä. Dalesponiin verrattuna fellponi on pienempi ja kevyempi. Rotumääritelmän ihanteen mukaisesti fellponin tulisi olla terveydeltään erittäin kestävä, laadukas, hyväluinen, eloisa ja valpas poni, joka osoittaa selkeästi vuoristoponityypin piirteitä.Fellponilla on suhteellisen pieni, hienopiirteinen ponityyppinen pää. Otsa on leveä, pää kapenee turpaa kohden. Silmien tulisi olla ulkonevat, ilmeeltään älykkäät ja lempeät, sierainten laajat. Korvien tulisi olla hyvänmuotoiset ja pienet. Kaulan tulisi olla suhteessa rungon pituuteen mutta tarpeeksi pitkä, sekä lihaksikas muttei liian raskas. Lapojen tulisi olla pitkät, viistot, voimakkaat ja rakenteeltaan tasapainoiset. Rungon tulisi olla kauttaaltaan voimakas, rinnan laaja ja lanteen ja takaosan lihaksikkaat. Jalkojen tulisi olla laadukkaat, hyväasentoiset ja lihaksikkaat lyhyin säärin ja hyvin kehittynein polvin. Etusäären ympäryksen tulisi olla vähintään 20,3 cm. Jouhet ovat yleensä runsaat ja niiden annetaan kasvaa pitkiksi. Vuohiskarvat ovat pitkänpuoleiset ja niiden tulisi olla runsaat muttei karkeat.Fellponin tulisi olla kestävä, ja sen askellajien nopeat ja matkaavoittavat. Käynnin tulisi olla aktivista ja varmaa, ravin tasapainoista sekä laajaliikkeistä lavoista alkaen. Rotu on varmajalkainen, hyvin monipuolinen, luonteeltaan rauhallinen.Fellponin yleisimmät värit ovat musta, mustanruunikko ja ruunikko, mutta myös kimo sallitaan. Rautiaita ja kirjavia ei hyväksytä. Merkeistä hyväksytään varauksetta pieni tähti ja vuohisen alle jäävät sukat takajaloissa. Tätä runsaammat merkit ovat epätoivottuja mutta voidaan kelpuuttaa. Amerikkalaisen rotuyhdistyksen mukaan kimoväritys on Cumbrian järvialueen sisterssiläisen sääntökunnan keskiajalla kantaan lisäämä.
Fellponi on kotoisin Pohjois-Englannin Cumbriasta entisten Cumberlandin ja Westmorlandin kreivikuntien alueelta, missä rodun esi-isien uskotaan vaeltaneen esihistoriallisista ajoista lähtien. 1200-luvulla Englannista vietiin runsaasti villaa ja sitä kuljetettiin maan halki kuormaponeilla, joita kutsuttiin tuolloin termillä capul. Fellponin tyyppiset ponit lienevät olleet tehtävään ihanteellisia vahvoina, nopeina ja varmajalkaisina sekä helposti lastattavan kokoisina. 1700-luvulle asti kauppatavaraa kuljetettiin suurissa määrin juuri kuormaa kantavilla hevosilla. Sana fell on tunturia tai vuorta tarkoittava muinaisnorjan fell ja fjellFellponin edeltäjää gallowayponia käytettiin Cumberlandissa ravikilpailuissa. Nykyinen fellponi onkin tunnettu matkaavoittavasta ravistaan. Fellponin uskotaan olleen alun perin samaa kantaa kuin dalesponi, mutta ajan myötä eri seuduille kehittyi hieman erilaiset tyypit, ja eroja korostava jalostus kehitti tyypistä nykyiset kaksi erillistä rotua.Teollisuuden kehittyessä poneja alettiin käyttää kuljettamaan malmia ja hiiltä. Koillis-Englannin suuret hiilikaivokset käyttivät fellponeja pitkälle 1900-luvulle asti sekä kuiluissa että pinnalla. Kun tavaraa alettiin kuljettaa pääosin kanavia ja rautateitä pitkin, ponit säilyivät vielä syrjäisten seutujen tarve-eläiminä postin ja tavaran kuljetuksessa.1800-lopulla ponikasvattajat alkoivat säilyttää eläintensä polveutumistietoja, ja ensimmäiset näyttelyluokat ”fellponeille” järjestettiin vuosina 1894 ja 1895 Hesket Newmarketissa ja Shapissa. Ensimmäiset fellponit merkittiin poolo- ja ratsuponikantakirjaan vuonna 1898.Fellponin brittiläinen rotuyhdistys Fell Pony Society perustettiin vuonna 1912. Sen tavoite oli aluksi rodun parantaminen, mutta vuonna 1922 se muutettiin ”vanhan rodun puhtaana säilyttämiseen”, koska rotujen risteyttämisestä työhevosten ja näyttävien matka-ajohevosten kuten Wilson ponyn tuottamiseksi oli tullut yleistä. Seuran suojelijana toimii kuningatar Elisabet II. Vauraalla 1950-luvulla harrasteratsastaminen yleistyi, mikä turvasi usean brittirodun säilymisen. Fell Pony Societyn vuosittain rekisteröimien ponien määrä on noussut vähitellen, ja 2000-luvun ensimmäisellä vuosikymmenellä vuosittainen varsamäärä ylitti 400 rajan. Yhdysvaltoihin perustettiin fellponin perinteitä ja geneettisiä ominaisuuksia suojelemaan oma yhdistyksensä vuonna 1999.
Alun perin fellponia käytettiin kantojuhtana ja vetoponina. Nykyisin ne ovat suosittuja ratsu- ja ajoponeina. Fellponi soveltuu sekä lapsille että aikuisille yleiseen käyttöön. Maastoratsuna rotu on miellytävä nopean käyntinsä ja tasaisten askellajiensa ansiosta. Se on myös varmajalkainen vaikeassakin maastossa. Varmistaakseen näiden ominaisuuksien säilymisen Fell Pony Society järjestää vuosittain käyttökokeen, jossa ponien on selvitettävä haastava maastoreitti, jolla on muun muassa jyrkkiä rinteitä, soista maastoa sekä luonnollisia esteitä kuten kaatuneita puita.Hyppääjänä fellponi on erityisesti maastossa hyvä ja ketterä. Sen kapasiteetti riittää hyvin metsästysponi- ja Pony Club -kilpailuihin.Vuosisatoja ajoon käytettynä rotuna fellponi soveltuu nykyisinkin hyvin valjakkoajoon. Rotu on kestävä ajoponi ja sen yhtenevä väritys helpottaa yhdennäköisen ajoparin löytämistä.Fellponeja käytetään myös matkaratsastukseen, Cumbriassa ravikilpailuihin, kevyeeseen metsätyöhön, paimenratsuina, kuljettamaan työvälineitä kävelypolkujen kunnossapitoon ja usein ratsuina ponivaelluksilla. Skotlannissa työskentelee yhä muutama fellponi riistan kantamiseen nummilta. Rotu on Englannin kuninkaallisen perheen suojeluksessa: kuninkaallisen perheen jäsenet käyttävät fellponeja metsästämiseen Balmoralissa, ratsuina ja ajamiseen.
 Kuvia tai muita tiedostoja aiheesta Fellponi Wikimedia CommonsissaHevosmaailma.net

Ferdinando Maria Meinrado Francesco Pascale Rosario Carulli (9. helmikuuta 1770 Napoli – 17. helmikuuta 1841 Pariisi) oli italialainen säveltäjä ja kitaristi. Hän opiskeli aluksi selloa, mutta alkoi 20-vuotiaana soittaa kitaraa. Vuonna 1801 Carulli meni naimisiin ranskalaisen Marie-Josephine Boyerin kanssa. Pariskunta muutti muutaman vuoden kuluttua Ranskaan, jossa Carulli vietti loppuelämänsä. Pariisissa Carulli alkoi myös julkaista omia sävellyksiään. Useimmat Carullin sävellykset ovat kitaralle.
 Kuvia tai muita tiedostoja aiheesta Ferdinando Carulli Wikimedia CommonsissaVapaasti käytettävissä olevia Carullin partituureja Mutopia Project
Fiagdon (ven. Фиагдон) eli Fyjjagdon (oss. Фыййагдон) on 74 km:n pituinen joki Alagirin ja Ardonin piirien alueilla Pohjois-Ossetia-Alanian tasavallassa Venäjällä Kaukasiassa. Fiagdon on Terekin sivujoki. Se saa alkunsa Alagirin piirin kaakkoisosasta läheltä Pohjois-Ossetia-Alanian etelärajaa, virtaa sieltä kohti pohjoista ja laskee Terekiin Ardonin piirin pohjoisosassa Ardonin kaupungin pohjoispuolella. Terek laskee edelleen Kaspianmereen.
Fiat Talento on Fiat Professionalin vuodesta 2016 lähtien valmistama pakettiautomalli, joka korvasi Fiat Scudon. Se jakaa suurimman osan tekniikastaan Opel Vivaron, Renault Traficin ja Nissan NV300:n kanssa. Kooltaan malli sijoittuu pienemmän Doblòn ja suuremman Ducaton väliin. Nimi Talento tulee antiikinaikaisesta kolikosta, mutta englanninkielinen sana talent tarkoittaa myös taitoa ja kykyä.
 Kuvia tai muita tiedostoja aiheesta Fiat Talento Wikimedia CommonsissaTalento Fiat Professionalin kotisivuilla
Fiescherhörner on vuoriryhmä Bernin Alpeilla, Bernin ja Wallisin kantoneissa, Sveitsissä. Sen korkein huippu, Grosses Fiescherhorn, on 4 049 metriä merenpinnan tasoa korkeammalla.

Filippos II (m.kreik. Φίλιππος Β', 382–336 eaa.) oli Makedonian kuningas vuosina 359–336 eaa. Filippos yhdisti hajanaisen Makedonian voimakkaaksi kuningaskunnaksi ja uudisti sen armeijan. Hän sai valtansa alle ympäröivät alueet, kuten Traakian, Thessalian ja myös Kreikan kaupunkivaltiot. Ennen kuolemaansa hän oli suunnitellut hyökkäystä Persian valtakuntaa vastaan. Hänen poikansa Aleksanteri Suuri toteutti isänsä suunnitelman ja valtasi koko Persian valtakunnan ja enemmänkin.
Filippos nousi valtaan 359 eaa. kaapattuaan vallan veljensä Perdikkaan alaikäiseltä pojalta Amyntaalta, jonka sijaishallitsijana Filippos oli hetken toiminut. Hän nousi sotaretkiensä ansiosta Thessalian arkontiksi ja vuonna 338 eaa. Khaironeian taistelun jälkeen Kreikan kaupunkivaltioiden Korintin liiton johtoon. Filippos salamurhattiin 336 eaa. Murhan taustalla epäillään olleen laaja salaliitto.
Filippos oli  vuonna 383 eaa. syntynyt kuningas Amyntas III:n ja Eurydiken poika. Eurydike kuului todennäköisesti Makedonian alaisen Lynkestisin maakunnan entiseen kuningassukuun. Isän kuoltua Filippoksen vanhimmasta veljestä Aleksanteri II:sta tuli kuningas. Koska Makedonian tilanne oli erittäin tukala, Aleksanteri II:n oli lähetettävä Filippos panttivangiksi ensin Illyriaan ja myöhemmin Thebaan, joka oli Kreikan mahtavimpia kaupunkeja.Panttivankina Filippos asui sotapäällikkö Epameinondaan ystävän, thebalaisen poliitikon Pammeneen luona. Nuori prinssi sai varmasti paljon vaikutteita ollessaan thebalaisten vieraana. Luultavasti Filippos sai siellä oppia kreikkalaisesta sodankäynnistä ja kreikkalaisten kaupunkivaltioiden poliittisesta elämästä. Näistä hänellä oli myöhemmin paljon hyötyä. Aleksanteri II salamurhattiin vuonna 368 eaa., ja Filippoksen toinen veli Perdikkas III nostettiin valtaistuimelle. Koska Perdikkas oli vielä alaikäinen, hänen holhoojakseen valittiin Aloroksen Ptolemaios, jonka käsissä todellinen valta tuli olemaan. Tultuaan täysi-ikäiseksi Perdikkas surmasi Ptolemaioksen ja otti vallan omiin käsiinsä. Hän sai Filippoksen palautetuksi pian takaisin Makedoniaan.
Filippos nousi valtaistuimelle sen jälkeen, kun Perdikkas ja neljätuhatta sotilasta olivat kuolleet vuonna 360 eaa sotaretkellä illyrialaisia vastaan. Julianus Justinuksen mukaan Filippos sai toimia Perdikkaan alaikäisen pojan Amyntaan sijaishallitsijana, mutta kaappasi vallan myöhemmin itselleen. Muiden lähteiden mukaan Filippos julistettiin heti Perdikkaan kuoleman jälkeen kuninkaaksi. Justinus taas väittää , että Perdikkas murhattiin, mitä kuitenkin pidetään epätodennäköisenä. Makedonian kuninkuutta havitteli moni muukin. Vaarallisin valtaistuimen tavoittelijoista oli Argaios, joka sai tukea Ateenalta. Hän nousi maihin Methonen satamakaupungissa ja sai avukseen kolmetuhatta ateenalaista palkkasoturia, joiden kanssa hän marssi kohti Makedonian vanhaa pääkaupunkia Aigaita (nykyinen Vergina). Filippos kokosi saatavilla olevat joukot ja yllätettyään ateenalaiset löi heidät.Valtaistuinta havitteli myös eräs Pausanias, jota traakialalaiset tukivat. Filippoksen onnistui kuitenkin lahjoa traakialaiset. Myös Makedonian pohjoispuolella olevan Paionian heimot olivat hyökkäysaikeissa, mutta heidätkin Filippos lahjoi saadakseen vapaat kädet Argaiosta vastaan. Vuonna 358 eaa. Filippos sai kuulla, että paionialaisten kuningas Agis oli kuollut. Nyt  Filippos hyökkäsi vuorostaan Paioniaan ja kukisti paionialaiset niin perusteellisesti, ettei heistä enää koskaan ollut vaaraa Makedonialle. Jäljellä oli enää Illyrian kuningas Bardylis, jonka joukot olivat voittaneet ja tappaneet Filippoksen veljen Perdikkaan pari vuotta aikaisemmin. Filippos kokosi Bardylistä vastaan 10 000 jalkamiestä ja 600 ratsumiestä käsittäneen armeijan. Tämä yritti neuvotella Filippoksen kanssa,joka ei ollut halukas rauhanneuvotteluihin, elleivät illyrialaiset luovuttaisi takaisin aikaisemmin valtaamiaan kaupunkeja. Kesällä 358 eaa. Filippoksen joukot kukistivat illyrialaiset Herakleia Lynkestiksen taistelussa. Taistelussa kuoli yli 7 000 illyrialaista. Taistelun jälkeen illyrialaiset suostuivat Filippoksen rauhanehtoihin, joiden mukaan he luovuttaisivat hallussaan olevat Länsi-Makedonian kaupungit.Kukistettuaan kaikki vihollisensa Filippos sai helposti pidetyksi vallassaan koko Makedonian. Perinteisesti kuningas hallitsi varsinaista Makedoniaa Pellan kaupungista. Illyrian rajalla lännessä olevat pienemmät makedonialaiset maakunnat (Lynkestis, Orestis, Elimiotis ja Tymfaia) olivat tähän asti olleet enemmän tai vähemmän itsenäisiä. Maakuntien aatelisetvietiin Pellaan kuninkaan hoviin, ja tärkeiden aatelisten lapset kasvatettiin kuninkaan lasten kanssa (osittain panttivankeina). Filippos sai myös maakunnat tiukemmin valtansa alle solmimalla tärkeitä avioliittoja. Filippos solmi vuonna 357 eaa. avioliiton Epeiroksen kuninkaan tyttären Olympiaan kanssa. Filippos oli saanut valtaansa myös Illyrian rajalla ja Traakiassa sijaitsevia tärkeitä kaivoksia, joiden tuottamilla arvometalleilla hänestä tuli yksi koko kreikkalaisen maailman varakkaimmista ja vaikutusvaltaisimmista hallitsijoista.
Ferain tyranni Iason oli 370-luvulla eaa. yrittänyt saada Makedonian eteläpuolella olevan Thessalian valtaansa, mutta ei ollut onnistunut. Iasonin seuraajat olivat jatkaneet yrityksiä alistaa koko Thessalia. Aluksi Theba Kreikan silloisena suurvaltana oli estänyt heitä, mutta 350-luvulla Theban kukistuttua Ferai oli alkanut taas laajentua. Thessalialaiset olivat liittoutuneet poliittisesti liittoon, jonka johtajaksi valittiin arkontti. Filippos teki ensimmäiset sotaretkensä Thessaliaan vuonna 358 ja valtasi tuolloin luultavasti Perrhaebian maakunnan, joka sijaitsi Makedonian ja Thessalian raja-alueella. Samoihin aikoihin Filippos meni naimisiin erään thessalialaisen Larissan kaupungista kotoisin olevan Filinnan kanssa. Larissalaiset vastustivat Ferain laajentumisyrityksiä ja näkivät varmasti Filippoksen mahdollisena liittolaisena.Vuonna 353 eaa. Filippos sai kutsun tulla avustamaan thessalialaisia sodassa Feraita vastaan. Ferai oli saanut liittolaisekseen Fokiksen. Filippos kukistikin helposti fokislaisten 7 000 sotilasta käsittäneen armeijan. Pian fokislainen Onomarkhos saapui Thessaliaan suuren armeijan kanssa ja kukisti Filippoksen taistelussa kahdesti. Filippoksen oli pakko palata Makedoniaan, mutta hänen kerrotaan sanoneen, ettei hän lähtenyt pakoon, vaan perääntyi lyödäkseen takaisin suuremmalla voimalla. Vuonna 352 eaa. hän palasikin ja valtasi piirityksen jälkeen Ferain satamakaupungin Pagasain. Hädissään ferailaiset kutsuivat taas Onomarkhoksen apuun. Fokislaiset saapuivat 20 000 jalkaväensotilaan ja 500 ratsumiehen voimin. Ferailaisilla itsellään joukkoja oli ehkä noin 2 000. Filippos kutsui thessalialaiset koolle ja vaati heitä liittoutumaan kanssaan. Thessalialaiset valitsivatkin Filippoksen arkontikseen. Virka oli elinikäinen, mutta todellisuudessa Thessaliasta tuli tämän jälkeen osa Makedoniaa seuraavaksi 150 vuodeksi. Filippoksen johtamat makedonialaiset ja thessalialaiset kohtasivat Ferain ja Fokiksen joukot niin sanotussa Krookuskentän taistelussa. Filippoksella oli saman verran jalkaväkeä kuin hänen vastustajillaan, mutta hänellä oli ylivoima ratsuväessä. Armeijaan kuului ehkä noin 3 000 ratsuväen sotilasta. Filippoksen ratsuväki osoittautuikin ylivoimaiseksi taistelussa, jossa 6 000 fokislaista menetti henkensä. Onomarkohos kaatui taistelussa, ja yli 3 000 fokislaista otettiin vangiksi. Filippoksen käskystä fokislaiset sotavangit teloitettiin hukuttamalla. Ferai antautui taistelun jälkeen Filippokselle. Ferain johtajat saivat poistua kaupungista 2 000 palkkasotilaansa kanssa.
Niin sanottu kolmas pyhä sota oli alkanut vuonna 356 eaa., kun fokislaiset olivat ottaneet Delfoin temppelien varoja puolustautuakseen Theban aggressioita vastaan. Ateena ja Sparta olivat asettuneet fokislaisten puolelle Thebaa vastaan. Myös thessalialaiset sotivat Theban puolella, ja Filippoksen oli Thessalian arkonttina vaikea olla sekaantumatta sotaan. Filippos painotti sotilailleen sodan uskonnollista luonnetta ja määräsi heidät laittamaan päähänsä laakeriseppeleet.Krookuskentän taistelun jälkeen 352 eaa. Filippos marssi etelään, mutta fokislaiset ja aferailaiset palkkasotilaat puolustivat Thermopylain solaa, jonka läpi Filippoksen olisi hyökättävä. Myös fokislaisten liittolaiset Ateena ja Sparta lähettivät apujoukkoja, joista pääsi ennen Filipposta meriteitse perille ateenalaisten 5 000 sotilasta. Nähdessään vastassa olevat joukot Filippos päätti olla hyökkäämättä ja palasi Makedoniaan.
Amfipoliin kaupunki sijaitsi Khalkidiken niemimaan itäosassa Strymonjoen varrella. Ateenalaiset olivat aikoinaan perustaneet kaupungin, mutta olivat menettäneet sen Ateenan imperiumin luhistuttua peloponnesolaissodan aikana. Amfipolis sijaitsi strategisesti tärkeällä paikalla, koska sen alueella oli ainut paikka, josta saattoi helposti ylittää Strymonin sen alajuoksulla. Alueella sijaitsi myös tärkeitä kaivoksia, joita Filippos himoitsi. Filippoksen noustessa Makedonian valtaistuimelle vuonna 359 eaa. Amfipoliissa oli Perdikkaan lähettämä varuskunta, joka puolusti kaupunkia ateenalaisia vastaan. Filippoksen oli kuitenkin luovuttava kaupungista Makedonian toivottoman tilanteen takia. Vuonna 357 eaa. Filippos oli jo saanut Makedonian tukevasti valtaansa. Hän yritti saada Amfipoliin asukkaita liittoutumaan kanssaan, mutta mielipiteet olivat muuttuneet ja kaupungista oli tullut demokratia. Osa kaupungin asukkaista oli kuitenkin valmiita tukemaan Filipposta, mutta he olivat pettyneitä, kun hän oli vetänyt pois makedonialaisen varuskunnan. Filippos aloitti kaupungin piirittämisen. Monen vuoden vihanpidon jälkeen amfipolilaisten oli pakko lähettää avunpyyntö Ateenaan.Ateenalaiset eivät kuitenkaan auttaneet Amfipolista. Filippos lähetti ateenalaisille kirjeen, jossa hän lupasi luovuttaa kaupungin Ateenalle vallattuaan sen. Theopompoksen historiassa on myös säilynyt katkelma, jonka mukaan ateenalaiset yrittivät taivutella Filipposta luovuttamaan heille Amfipoliin sitä vastaan, että Filippos saisi Pydnan kaupungin. Lopulta ateenalaiset kuitenkin ymmärsivät, ettei Filippoksella ollut aikomustakaan luovuttaa Amfipolista heille. Ateena ja Makedonia ajautuivat näin keskenään sotaan.Sodan alkuvaiheessa ateenalaiset käyttivät Thásoksen saarta tukikohtanaan ja yrittivät häiritä Filippoksen toimia. Ateenalaisten yritykset olivat kuitenkin vähäisiä eivätkä aiheuttaneet Filippokselle tappioita. Ateenalaisten komentaja Khares toimi 20 laivan kanssa Amfipoliin lähistöllä ja löi taistelussa pienen joukon Makedonian alaisia palkkasotilaita. Lisäksi Ateenan laivasto yritti asettaa Makedonian kauppasaartoon. Makedonialle tärkeitä vientituotteita olivat puu ja piki. Yhteensä tullimaksuista kertyi kuninkaalle 40 talenttia vuodessa. Makedonialla itsellään ei ollut laivastoa, mutta makedonialaiset merirosvot toimivat aina Euboialla asti. Luultavasti Ateenan laivasto oli liian pieni saadakseen mitään aikaiseksi.Uusi vaihe sodassa Filippoksen ja Ateenan välillä alkoi, kun Khares valtasi Sestoksen kaupungin Khersonesoksella vuonna 352 eaa. Myös itäisen Traakian kuningas Kersobleptes solmi rauhan ateenalaisten kanssa. Ateena sai näin vapaat kädet Filipposta vastaan. Luultavasti Kersobleptes oli huomannut Filippoksen kasvavan vallan ja päättänyt liittoutua Ateenan kanssa Filipposta vastaan. Filippos toimi kuitenkin nopeasti, ja jo saman vuoden marraskuussa hän oli piirittämässä Perinthoksen lähettyvillä olevaa linnoitusta. Ateenalaiset pelkäsivät, että Filippos saisi koko Hellespontoksen valtaansa ja pystyisi estämään Ateenalle elintärkeät viljakuljetukset Mustaltamereltä. Ateenalaiset päättivät lähettää 40 laivaa ja kansalaisista koostuvan armeijan Filipposta vastaan, mutta pian saatiin tieto, että Filippos oli sairastunut, eikä laivastoa lähetetty.Lopulta vuoden 351 eaa. syyskuussa ateenalaiset lähettivät Khersonesokselle palkkasotilaista koostuneen pienen laivaston. Samaan ajankohtaan ajoittuu Demostheneen ensimmäinen filippolainen puhe”. Demosthenes oli tuolloin vain 35-vuotias, mutta jo tunnettu puheiden kirjoittajana. Hänellä ei kuitenkaan koskaan ollut suurta vaikutusvaltaa Ateenassa. Demosthenes olisi halunnut lähettää kansalaisista koostuvan armeijan ja laivaston. Todellisuudessa Ateenalla ei ollut sellaisia voimavaroja, joita se olisi tarvinnut Filippoksen pysäyttämiseksi.
Filippos aloitti sotatoimet uudelleen vuonna 349 eaa. hyökkäämällä Khalkidiken niemimaan kaupunkeja vastaan. Khalkidiken kaupungit olivat liittoutuneet keskenään, ja niistä tärkein oli Olynthos. Yhteensä kaupunkeja oli 32, muun muassa Anthemos, Poteidaia ja Stageira. Khalkidikeläiset lähettivät avunpyynnön Ateenaan heinäkuussa 349 eaa. Seuraavan vuoden syyskuuhun mennessä Filippos oli kuitenkin vallannut kaikki Khalkidiken kaupungit. Olynthoksen valtaus jätettiin viimeiseksi. Pienimmät kaupungit antautuivat Filippokselle sen jälkeen, kun suuremmat kaupungit oli vallattu piirityksen jälkeen. Olynthos vallattiin parin kuukauden piirityksen jälkeen. Demostheneeltä on säilynyt kolme niin sanottua olynthoslaista puhetta, joissa hän yritti saada ateenalaisia lähettämään apua olynthoslaisille. Näin ei kuitenkaan käynyt. Olynthoslaisten kohtalo oli julma: kaupungin väestö vietiin orjiksi Makedoniaan ja itse kaupunki tuhottiin. Myös muut kaupungit, jotka eivät olleet antautuneet Filippokselle, tuhottiin. Filippos asutti Khalkidiken alueelle makedonialaisia.
Vuonna 347 eaa. ateenalaiset ja Filippos olivat jo valmiita rauhaan. Niin sanottu Filokrateen rauha solmittiin vuonna 346 eaa. Filippoksen vaatimuksesta rauhansopimus sisälsi myös liiton Ateenan ja Makedonian välillä. Osapuolet saivat myös pitää alueet, joita ne hallitsivat rauhansopimuksen kirjoitushetkellä. Vain Fokista ja Alosta kohtaan Filippos vaati saada toimia parhaaksi näkemällään tavalla. Ateenalaiset luopuivat vaatimuksistaan myös Amfipolia kohtaan. Filippos marssikin vuonna 346 eaa. Thermopylain läpi Fokikseen. Sotaväsymystä potevat fokislaiset antautuivat Filippokselle, joka sai näin kunnian päättää jo kymmenen vuotta jatkuneen pyhän sodan. Heti alkuun Filippos luovutti boiotialaisille fokislaisten valtaamat kaupungit. Filippos päätti myös, että Delfoin pyhäkköä suojeleva amfiktyoniliitto sai päättää fokislaisten kohtalosta. Yleensä temppelien ryöstöstä oli tuomittu kuolemanrangaistuksia, eivätkä fokislaiset voineet odottaa liitolta kovin hellää kohtelua. Myös ateenalaiset ja spartalaiset olivat fokislaisten liittolaisina vaarassa joutua liiton julistaman pyhän sodan kohteeksi. Amfiktyoniliitto päätti, että Filippos saisi Fokikselle aikaisemmin kuuluneet kaksi ääntä liiton kokouksissa. Filippos pystyi Thessalian arkonttina vaikuttamaan myös thessalialaisten ääniin. Liitto päätti lopulta, että Fokiksen kaupungit hajotettaisiin ja asukkaat asutettaisiin pieniin kyliin. Fokislaisten piti myös maksaa takaisin varastamansa aarteet.
Filippoksen toimista seuraavien vuosien ajalta ei ole tarkkaa tietoa. Luultavasti hän soti valtakuntansa pohjoisosissa. Vuonna 345 eaa. hän oli nykyisessä Albaniassa ja vuonna 342 eaa. armeijoineen Traakiassa. Vuonna 341 eaa. hän perusti Traakiaan Filippopoliin kaupungin (nykyinen Plovdiv). Seuraavana talvena Filippos alkoi piirittää Marmaranmeren rannalla olevaa Byzantionia ja Perinthosta. Yllätyksekseen Filippos sai vastaansa Persian kuninkaan Artakserkses III:n lähettämän armeijan. Ensimmäisen kerran sitten Kserkses I:n sotaretken persialainen armeija hyökkäsi Eurooppaan. Samalla Filippos uhkasi Ateenan viljantuontia Mustaltamereltä. Kun Filippos vielä kaappasi 200 viljalastissa ollutta laivaa, ateenalaiset julistivat sodan. Filippoksella ei ollut muuta mahdollisuutta kuin lopettaa kaupunkien piiritys. Lopulta Persia sai vielä painostettua Theban julistamaan sodan Makedonialle.Vuonna 338 eaa. ateenalainen Demosthenes oli saanut aikaan Makedonian vastaisen liiton. Filippos hyökkäsi Kreikkaan ja löi Ateenan ja Theban yhdistetyt joukot Khaironeian taistelussa. Samana vuonna perustettiin Korintin liitto, johon kuuluivat kaikki kreikkalaiset kaupunkivaltiot paitsi Sparta. Liiton johtajaksi (hegemon) tuli Filippos.Vuonna 337 eaa. Filippos esitti Persiaa vastaan sotaretkeä, jonka yhtenä tavoitteena oli vapauttaa kreikkalaiset kaupungit Vähän-Aasian rannikolla. Hän lähetti joukkoja Vähään-Aasiaan Parmenionin ja Attaloksen johdolla keväällä 336 eaa.
Vuonna 337 eaa. Filippos löysi itselleen uuden vaimon, makedonialaisen Kleopatran, joka oli makedonialaisen Attaloksen veljentytär. Erään tulkinnan mukaan Filippos meni naimisiin Kleopatran kanssa, koska vaikutusvaltaiset makedonialaiset, kuten Attalos ja hänen appensa Parmenion, vaativat sitä. Toisaalta Attaloksesta ei tiedetä mitään ennen vuotta 337 eaa., ja ilmeisesti hänen arvovaltansa kasvoi vasta sen jälkeen, kun Filippos meni naimisiin Kleopatran kanssa.Kleopatra syrjäytti Olympiaan Filippoksen suosikkivaimona. Kleopatran ja Filippoksen häiden yhteydessä Attalos sanoi toivovansa Filippokselle vihdoinkin laillista perillistä. Tämä oli tietysti loukkaus Filippoksen perillistä Aleksanteria (myöhemmin Aleksanteri Suuri eli Aleksanteri III) ja Olympiasta kohtaan. Häät muuttuivat tappeluksi, ja lopulta Filippos uhkasi tappaa Aleksanterin. Olympias pakeni Molossiaan ja Aleksanteri lähti jonnekin Illyriaan. Vaarana oli, että Aleksanteri julistautuisi kilpailevaksi kuninkaaksi. Lopulta kiista ratkesi ja Aleksanteri palasi Pellaan. Filippos sai solmituksi avioliiton Molossian Aleksanterin ja oman tyttärensä Kleopatran (joka oli Molossian Aleksanterin sisarentytär) välille.Filippoksen murhan tausta on monimutkainen. Kerrotaan, että Attalos oli erään nuoren Pausaniaan ystävä. Tämä Pausanias oli kertonut Attalokselle erään Pausanias Orestislaisen pilkanneen häntä. Attaloksen ystävä suunnitteli kuolevansa urhoollisesti tämän takia. Näin kävikin vuonna 336 eaa. Illyriassa käydyssä taistelussa. Attalos kosti ystävänsä kuoleman juottamalla toisen Pausaniaan humalaan ja antamalla palvelijoidensa raiskata hänet. Justinuksen mukaan Attalos olisi itse raiskannut Pausaniaan. Vuoden 336 eaa. keväällä Attalos nimitettiinkin johtamaan Parmenionin kanssa Vähään-Aasiaan lähetettävää armeijaa. Filippos oli haluton tuomitsemaan Attalosta, ja siksi Pausanias suuntasi kostonsa kuningasta kohti.Filippos salamurhattiin Molossian Aleksanterin ja Kleopatran häiden jälkeisten kilpailujen aikana syksyllä 336 eaa. Murhaaja oli Pausanias. Taustalla epäillään olleen paljon laajempi salajuoni. Myös Aleksanterin ja Olympiaan on epäilty olleen osakkaita tässä salaliitossa. Pian Filippoksen kuoleman jälkeen Aleksanteri III julistettiin kuninkaaksi.
Ennen Filipposta Makedonian armeija oli huonosti aseistettu ja heikkolaatuinen. Perdikkaan kärsimän tappion jälkeen se oli myös määrällisesti pieni. Toisin kuin kreikkalaisvaltioilla, Makedonian jalkaväellä ei ollut sotilaallista perinnettä, vaan se koostui lähinnä peltotyökaluilla aseistetuista talonpojista. Filippos uudisti hallituskautensa aikana armeijaa niin, että siitä tuli koko kreikkalaisen maailman paras.Makedonian armeijan ylpeys oli sen raskas ratsuväki, joka koostui Makedonian maanomistajista. Heitä pidettiin kuninkaan tovereina (hetairoi). Ratsuväki oli järjestetty eskadrooniin (ilai). Filippoksen uran alussa ratsuväen vahvuus oli noin 600, mahdollisesti vain 200. Hänen kuollessaan heitä oli jo yli 3 000. Ratsuväki taisteli kiilamuodostelmassa.Jalkaväkisotilaita kutsuttiin nimellä pezhetairoi. Sotilaat pantiin harjoittelemaan myös rauhan aikana. Jalkaväkisotilaat muodostivat falangin, ja heidän aseinaan olivat kuusimetriset sarisa-keihäät. Sarisaa on joskus väitetty Filippoksen keksinnöksi. Filippoksen tarkoitus oli saada aikaan sotajoukko, joka pysyisi lyömään Theban kuuluisan falangin. Edestäpäin falangi oli miltei voittamaton. Filippoksen kuollessa armeijassa oli noin 37 000 jalkaväkisotilasta.Armeijaan kuului muitakin yksikköjä, etupäässä Makedonian hallitsemilta alueilta. Käytettiin esimerkiksi thessalialaista ratsuväkeä. Thessalia oli kuuluisa hevosistaan. Armeijaan kuului myös palkkasotilaita kreikkalaisista kaupunkivaltioista.Kolmannen pyhän sodan aikana Filippos koki suurimman tappionsa, kun hän kohtasi vihollisen, jolla oli katapultteja. Tämän jälkeen Makedonian armeija varustettiin aikansa parhailla piirityskoneilla. Filippoksen pääinsinööri Polyeidos Thessalialainen kehitti uuden katapulttityypin (katapeitai Makedonikoi), jolla pystyttiin ampumaan kiviä ja raskaita nuolia aiempaa pitemmälle.
Filippoksella oli suuri määrä vaimoja, eikä kaikkien henkilöllisyydestä ole edes varmuutta. Tärkein vaimo oli kuitenkin Olympias, jonka kanssa Filippos sai yhden pojan, Aleksanteri Suuren. Olympias ei ollut makedonialainen vaan Epeiroksen kuninkaan Aleksanterin sisar. Filippos ja Olympias menivät naimisiin ainakin ennen vuotta 357 eaa. He saivat myös tyttären Kleopatran.Olympiaan lisäksi Filippoksen vaimoja olivat:
Fila Elimiotiksen maakunnasta. Hänen isänsä oli Elimiotiksen hallitsija Derdas.
Audata Illyriasta. Audatan kanssa Filippos sai tyttären Kynanen, joka meni naimisiin syrjäytetyn Amyntas IV:n kanssa.
Filinna Larissan kaupungista Thessaliasta. Filinnan kanssa Filippos sai tyttären Thessaloniken ja pojan Filippos Arridaioksen, josta Aleksanteri Suuren kuoleman jälkeen tuli Makedonian kuningas.
Meda (Μήδα) Makedonian pohjoispuolella asuvien getien kuninkaan Kothelaan tytär.
Kleopatra Eyrydike (Κλεοπάτρα Ευρυδικη), Attaloksen veljentytär, jonka kanssa Filippos meni naimisiin vähän ennen kuolemaansa.Historioitsija Junianus Justinus mainitsee yhden pojan, Karanoksen, joka olisi ollut Aleksanteri Suuren velipuoli. Justinusta pidetään epäluotettavana, eikä Karanosta löydy muista lähteistä.
Ihmisenä Filipposta luonnehditaan hyvin kovaotteiseksi ja tavoiltaan karkeaksi, mutta samanaikaisesti hyvin älykkääksi, voimakasluonteiseksi ja kyvykkääksi hallitsijaksi. Hän oli hyvin rohkea, taisteli aina eturivissä joukkojensa mukana ja johti joukkojaan edestä. Hän osasi myös käsitellä ihmisiä ja toimia tarvittaessa diplomaattisesti. Hän oli taitava organisoija ja osasi soveltaa sotatekniikan ja taktiikan uutuuksia omaan armeijaansa ja luoda siitä aikansa mahtitekijän. Juuri hänen ansiotaan oli, että Makedonia nousi puolibarbaarisesta, takapajuisesta kuningaskunnasta aikansa paikalliseksi suurvallaksi.Filippoksen nimiin on laitettu joitakin lentäviä lauseita:
»Ei ole olemassa niin korkeaa muuria, ettei kullalla kuormattu aasi kiipeäisi sen ylitse.» 
Antiikin historioitsijoista Theopompos Khioslainen kirjoitti 58 kirjaa käsittäneen Filippikan, joka käsitteli pääasiassa Filippoksen hallituskautta. Teos valmistui vuonna 324 eaa. Teos käsitteli myös paljon muita ajan tapahtumia, maantiedettä, kulttuuria ja uskontoa. Marcus Junianus Justinuksen yhteenveto Filippikasta, Historiarum Philippicarum libri XLIV on säilynyt nykypäivään. Filippikasta on säilynyt myös useita katkelmia. Toinen tärkeä lähde, joka kattaa Filippoksen hallituskauden, on Diodoros Sisilialaisen maailmanhistoria.Filippoksen aikana vaikuttaneiden ateenalaisten reetoreiden Demostheneen ja hänen poliittisen vastustajansa Aiskhineen puheita on säilynyt nykypäivään, ja ne antavat joissakin tapauksissa lisätietoja tapahtumista, joita Justinus ja Diodoros eivät mainitse. Muita lähteitä ovat muun muassa Filokhoroksen Atthis, Polyainoksen Strategemata, Pausaniaan matkakuvaukset ja Plutarkhoksen elämäkerrat.
Bosworth, A. B.: Conquest and Empire. The Reign of Alexander the Great.   Cambridge: Cambridge University Press, 1993. ISBN 0-521-40679-X.    (englanniksi)
Cawkwell, George: Philip of Macedon.   London: Faber & Faber, 1978. ISBN 0-571-10958-6.    (englanniksi)
Gabriel, Richard A.: Philip II of Macedonia. Greater Than Alexander.   Washington, D.C: Potomac Books, 2010. ISBN 1597975192.    (englanniksi)
Hammond, N. G. L.: Alexander the Great. King, Commander and Statesman.   Bristol: Bristol Classical Press, 1994. ISBN 1-85399-068-X.    (englanniksi)
Justinus, Marcus Junianus: Epitome of the Philippic History of Pompeius Trogus. Translated, with notes, by the Rev. John Selby Watson Corpus scriptorum latinorum, a digital library of Latin literature.   Viitattu 30.5.2007. (englanniksi)
Roisman, Joseph & Worthington, Ian: A Companion to Ancient Macedonia.   New York: John Wiley & Sons, 2011. ISBN 144435163X.    (englanniksi)

Filippuksen luterilainen seurakunta on Suomen evankelisluterilaisen lähetyshiippakunnan seurakunta Kajaanissa. Seurakunta perustettiin vuonna 2008, mutta messutoiminta alkoi jo vuonna 2006. Seurakunnan aikaisempi nimi on Filippuksen jumalanpalvelusyhteisö.

Final Fantasy VI (jap. ファイナルファンタジーVI) on Squaren (nyk. Square Enix) kehittämä ja alun perin 1994 Super Nintendo Entertainment Systemille julkaisema Final Fantasy-sarjan roolipeli.
Peli on kuudes osa Square Enixin omistamassa Final Fantasy -sarjassa ja ensimmäinen muun kuin sarjan luoneen Hironobu Sakaguchin ohjaama osa. Sen tarina rakentuu esper-olentojen avustaman kapinallisliiton yritykseen kumota maailmaa koettelevan imperiumin ylivalta. 
Pohjois-Amerikassa Final Fantasy VI julkaistiin Super Nintendolle nimellä Final Fantasy III, sillä peli oli kolmas mantereella ilmestynyt sarjansa osa. Alkuperäinen järjestysnumero otettiin käyttöön myöhemmissä versioissa, jotka julkaistiin PlayStationille ja Game Boy Advancelle.
Final Fantasy VI on saanut huomiota epälineaarisesta rakenteestaan ja kattavasta hahmovalikoimastaan. Peli on alustansa myydyimpiä nimikkeitä, ja monet arvostelijat antoivat sille kiittävän arvion. Final Fantasy VI:n laajuutta, juonta ja musiikkia on pidetty erityisesti arvossa.
Aikansa muista roolipeleistä Final Fantasy VI:n on sanottu eroavan siten, että pelaajalle annetaan useita eri vaihtoehtoja edetä pelissä. Pääjuonen lisäksi suoritettavana on lukuisia sivutehtäviä, jotka antavat lisätietoa päähenkilöiden taustasta. Tarinan etenemiseen tarvittavaa informaatiota saadaan hahmojen välisistä dialogeista.
Pelin ylhäältä kuvatut liikkuma-alueet jakautuvat maailmankarttaan, kaupunkeihin ja muihin asutettuihin alueisiin sekä luolastoihin. Maailmankarttaa käytetään yksittäisten paikkojen välisenä reittinä, jolla voidaan liikkua joko jalan tai kahdenlaisella kulkuneuvolla, chocobolla ja ilmalaivalla. Kaupungeissa on mahdollista kerätä tietoa NPC-hahmoilta, parantaa pelihahmoja majataloissa lepäämällä ja ostaa taisteluissa hyödynnettäviä esineitä. Luolasto-osuuksissa voidaan taas etsiä harvinaisia esineitä tai jotain tarinan kannalta merkityksellistä kohdetta, jonka löytäminen vie pelin tapahtumia eteenpäin. Pelin tallentaminen on mahdollista maailmankartalla ja tallennuspisteissä.Hahmonkehitys perustuu Final Fantasy VI:ssa tasopohjaiseen järjestelmään, jossa hahmot voimistuvat korottaessaan tasoaan taisteluista karttuvilla kokemuspisteillä. Tasojen parantamat ominaisuudet, kuten osumapisteet, vahvuus ja kestävyys, painottuvat eri lailla hahmojen kesken. Tasojen yläraja on 99. Hahmon kehittämisen lisäksi tämän ominaisuuksia voidaan parantaa erilaisilla varusteilla, jotka liitetään valikon kautta. Hyökkäyksiä on mahdollista tehostaa aseilla ja puolustusta taas suojuksilla, jotka jakautuvat kilpiin, päähineisiin ja vartalosuojiin. Muita varusteita ovat taikoja opettavat magicite-kivet sekä reliikkeinä tunnetut asusteet, jotka antavat hahmolle jonkin erikoiskyvyn, kuten uuden taistelukomennon tai immuniteetin jotain heikentävää vaivaa vastaan. Kun hahmo yhdistetään magiciteen, tämä saa taisteluista taikapisteitä, joita tarvitaan loitsujen vakituiseen oppimiseen. Toisin kuin muut pelihahmot, Terra ja Celes omaksuvat muutamia loitsuja pelkästään tasoaan kasvattamalla.Valikolla on hahmojen varustamisen ohella useita muita tehtäviä. Sen kautta voidaan käyttää esineitä ja taikoja lisäämään hahmojen vähentyneitä osumapisteitä tai parantamaan poikkeava terveydentila. "Status"-alavalikosta voidaan tarkkailla hahmojen ominaisuuksien numeerisia arvoja sekä seuraavaan tasonnostoon vaadittuja kokemuspisteitä. Muita toimintoja ovat peliasetusten säätäminen ja pelin tallentaminen.
Kuten muissa Super Nintendolle kehitetyssä Final Fantasy -peleissä, Final Fantasy VI:n taisteluissa käytetään Active Time Battle -järjestelmää: kullakin pelihahmolla on oman nopeuden perusteella etenevä mittari, jonka täyttyessä voidaan valita haluttu komento näyttöön ilmestyvästä ikkunasta. Peruskomentoja ovat fyysinen isku, vihollisen hyökkäystä lieventävä puolustus, hahmon siirtäminen etu- tai takariviin, varusteen vaihtaminen sekä omat alavalikkonsa muodostavat esineet ja taiat. Pelin loitsut on jaettu parantavaan valkoiseen, vahingoittavaan mustaan sekä hahmon statusta muuttavaan harmaaseen magiaan. Taikavalikon kautta voidaan käyttää myös sen esperin hyökkäystä, joka hahmolle on sillä hetkellä valittu, mutta vain kerran taistelua kohden. Mainittujen vaihtoehtojen lisäksi valittavana on hahmokohtainen erityiskomento. Jos hahmon osumapisteet ovat alhaiset, tämä saattaa käyttää tavallista voimakkaampaa hyökkäystä.Taisteluja esiintyy maailmankartalla ja luolastoissa. Niihin voi kerralla osallistua enintään neljä hahmoa, ja tietylle pelin henkilölle puhumalla pelaaja voi muodostaa haluamansa ryhmän. Hahmot voidaan taistelun ajaksi laittaa joko etu- tai takariviin. Järjestys vaikuttaa heidän hyökkäys- ja puolustuskykyynsä: edessä olevat hahmot tekevät vihollisille enemmän vahinkoa, kun taas taakse asetetut suojautuvat vastustajien hyökkäyksiltä paremmin. Kun ryhmä voittaa taistelun, kertyy tälle kokemus- ja taikapisteiden ohella rahaa. Pelihahmojen osumapisteiden ehtyessä taistelu hävitään, ja peli on aloitettava viimeisimmästä tallennuspaikasta.
Final Fantasy VI sisältää enemmän pelattavia hahmoja kuin mikään muu Final Fantasy -pääsarjan osista. Yhteensä heitä on neljätoista: Terra Branford, syntymästään lähtien taikuutta taitanut nuori nainen, joka manipuloituna taisteli vuosia Imperiumin puolesta; Locke Cole, vastuuntuntoinen, "aarteenmetsästäjän" tittelistään erittäin tarkka nuorukainen; Edgar Roni Figaro, Figaron valtakunnan kuningas, joka hyvillä suhteillaan Imperiumiin yritää peitellä Returnersille antamaansa tukea; Sabin Rene Figaro, Edgarin lihaksikas pikkuveli, joka lähti nuorena kodistaan karummille seuduille opettelemaan taistelulajeja; Celes Chere, aiemmin Imperiumia palvellut kenraali, joka menneisyytensä takia joutuu usein todistamaan uskollisuuttaan uutta seuruettaan kohtaan; Shadow, palkkasoturina toimeentulonsa ansaitseva ninja, joka suorittaa palveluksia milloin Returnersille, milloin Imperiumille päätyen lopulta ensimmäisen puolelle; Cyan Garamonde, samuraioppien mukaisesti koulutettu Doman kuningaskunnan ritari, joka liittyy Returnersiin kostaakseen Imperiumille perheensä kuoleman; Gau, orpo, koko ikänsä korvessa viettänyt poika; Setzer Gabbiani, jännitystä etsivä rikas uhkapeluri, joka on erikoistunut kortteihin myös aseina; Strago Magus, maagien sodassa taistelleista sotureista polveutuva vanhus; Relm Arrowny, Stragon 10-vuotias ja taiteellisesti lahjakas lapsenlapsi; Mog, ihmisten kieltä puhuva ja tanssiliikkeillä taisteleva moogle; Umaro, luukaiverruksia ihaileva Mogin jetiystävä; Gogo, muiden ryhmäläisten hyökkäyksiä jäljittelevä salaperäinen muukalainen. Mog, Umaro ja Gogo ovat vapaavalintaisesti hankittavia hahmoja.Väliaikaisesti ohjattavissa ovat myös Terran sotilaskumppanit Biggs ja Wedge, Returnersin johtaja Banon sekä kenraali Leo Cristophe. Maailman hallintaa havittelevat Returnersin arkkiviholliset ovat Imperiumin keisari Gestahl sekä tämän sosiopaattisesti käyttäytyvä hovimaagi Kefka Palazzo. Muutamaan otteeseen kohdataan paha-aikeinen Ultros-mustekala, joka pyrkimyksenä on yleensä vaikeuttaa päähenkilöiden tehtävää. Final Fantasyn Cid-nimisen hahmon perinnettä pitää yllä magitek-tutkija Cid del Norte Marguez.
Pelin monipuolisena pidetyn hahmosuunnittelun on sanottu syventyneen hahmojen inhimillisiin piirteisiin eikä vain pelillisiin ominaisuuksiin. Hahmojen graafinen suunnittelija Yoshitaka Amano on kaikista suunnittelemistaan hahmoista valinnut suosikikseen Final Fantasy VI:n Terran. Toukokuussa 2008 IGN-verkkosivusto esitteli mielestään 25 parasta Final Fantasy -hahmoa, joiden joukkoon olivat Final Fantasy VI:sta päässeet Ultros, Celes, Setzer ja parhaimpana Kefka, joka sijoittui kuudenneksi. IGN piti Kefkaa myös pelisarjan suurimpana pahantekijänä ja yhtenä ikimuistettavimmista roolipelien antagonisteista. Pelin hahmoista Terra, Celes, Kefka ja Ultros ovat esiintyneet GameFAQsin suosituimpia pelihahmoja mittaavissa "Character Battle" ja "Got Villains?" -kilpailuissa.
Aiempiin sarjan osiin verrattuna Final Fantasy VI:n miljöö on siitä poikkeuksellinen, että siihen sisältyy fantasia-ainesten ohella science fictionin piirteitä. Tarinan alussa pelin maailma koostuu kahdesta suuresta mantereesta, joiden yhteisnimitys on tasapainon maailma (engl. World of Balance). Nimellä Imperiumi tunnettu maailmanvalta pitää hallussaan eteläistä mannerta, jossa sijaitsevat pääkaupunki Vectorin lisäksi espereiden suljettu maa sekä kolme kaupunkia, Maranda, Albrook ja Tzen. Pohjoismannerta kansoittavat Doman ja Figaron kuningaskunnat ja useat muut valtiot. Pelin loppua kohden mantereet jakautuvat saariksi, kun maailman järjestystä ylläpitävää taikuutta väärinkäytetään. Samalla Imperiumi hajoaa ja heikentyneen maailman uusi rakenne saa nimen hävityksen maailma (engl. World of Ruin).
Yli tuhat vuotta ennen pelin alkua kolmen taikuutta hallitsevan jumalan välille syntyi selkkaus, jonka seurauksena osa ihmisistä joutui kosketuksiin magian kanssa. Nämä henkilöt muuttuivat kuolemattomiksi olioiksi, espereiksi, joita jumalat käyttivät sotilainaan taistelussa toisiaan vastaan. Aluksi esperit ja tavalliset ihmiset kykenivät yhteiseloon, mutta ihmisten anastaessa toisen osapuolen taikuutta omaan käyttöönsä rodut alkoivat taistella keskenään. Tämä tuhoisa ajanjakso nimettiin maagien sodaksi (engl. War of the Magi). Lopulta jumalat alkoivat katua aloittamaansa konfliktia. He muuttivat itsensä iäti nukkuviksi kivipatsaiksi ja vapauttivat esperit sotimisesta. Vastapalvelukseksi nämä turvaisivat magian tasapainon ja jumalien unen, joiden häiritsemisellä olisi kohtalokkaita maailmanlaajuisia seurauksia. Jotta ihmiset eivät olisi toistamiseen havitelleet espereiden voimia, esperit muuttivat omaan maahansa, joka sinetöitiin sitä ympäröivältä elämänpiiriltä. Edes maagisoturit eli sodan aikana taikomaan oppineet ihmiset eivät päässeet espereiden maahan, vaan heidän oli asettauduttava pieneen Thamasan kylään muusta maailmasta erillään ja kykyjään salaten. Eristäytymisen syynä oli se, että heitä syytettiin maagien sodan aloittamisesta ja rankaistiin ilman oikeudenkäyntejä. Thamasa oli ainoa espereiden maan ulkopuolella oleva paikkakunta, jossa taikuutta yhä oli, ja selviytyäkseen sotaa seuraavista vuosista muut ihmiset turvautuivat teknologiaan.Koneiden tarjoamasta avusta huolimatta Imperiumi otti tavoitteekseen palauttaa taikuus jälleen ihmisten ulottuville jopa sillä uhalla, että maailma joutuisi toistamiseen maagien sodan kaltaisten seuraamusten armoille. Saadakseen tarvitsemaansa magiaa Imperiumi kaappasi useita espereitä, kun näitä näiden maahan johtava portti oli löydetty. Välttääkseen tapahtuman toistumista espereiden johtaja sinetöi sisäänpääsyn voimakentällä. Imperiumille työskentelevä tiedemies Cid del Norte Marguez kehitti magitekiksi kutsutun menetelmän, jolla magiaa voidaan absorboida espereiltä ja siirtää toisten kohteiden käyttöön. Yleensä saatu energia käytetään magitek-haarniskoiksi kutsuttuihin kulkuneuvoihin tai ihmisiin, jotka toimenpiteen jälkeen osaavat käyttää taikuutta. Ensimmäinen magitekille altistettu henkilö oli Kefka Palazzo. Kefkasta kehkeytyi hyvin voimakas taikuudessa, mutta vielä tuolloin prosessissa ilmenneiden virheiden vuoksi hänestä tuli mielenvikainen. Myös Imperiumin kenraalina palveleva Celes päätyi magitek-ritariksi.
Imperiumi on lähettänyt kolme magitek-haarniskoilla ratsastavaa sotilasta etsimään Narshen kaupungissa olevaa esperiä. Yrittäessään haastaa löytämäänsä olentoa kaksi partion jäsentä kuolee, mutta heidän eloon jäänyt apurinsa Terra Branford – jota Imperiumi pitää hallinnassaan kehittämällään orjakruunulla – joutuu tajuttomaksi hänen ja esperin välisen selittämättömän vuorovaikutuksen takia. Terran herätessä hänen kruununsa on riisuttu, mutta hän ei kykene muistamaan mitään menneisyydestään. Avukseen hän saa aarteenmetsästäjä Locke Colen, Figaron valtiota hallitsevan kuningas Edgarin ja tämän veljen Sabinin. He saattavat Terran Imperiumin vastaisen Returners-vastarintaliikkeen salattuun tukikohtaan, jossa Returnersin johtaja Banon pyytää Terraa liittymään heihin. Suostuttuaan Terra matkustaa Banonin sekä Figaron veljesten kanssa takaisin Narsheen ottamaan selvää sen mystisestä esperistä. Locken on taas määrä saapua Narsheen Imperiumin alistaman Etelä-Figaron kautta hidastaakseen Narshea kohti pyrkivän suurvallan etenemistä. Taisteltuaan Lete-virralla hyökännyttä Ultros-mustekalaa vastaan Sabin erkanee muista ryhmäläisistä ja joutuu erillisen joenhaaran kuljettamaksi. Tässä vaiheessa juoni jakaantuu kolmeen eri skenarioon, joiden suorittamisjärjestys on pelaajan valittavissa.
Terran, Edgarin ja Banonin kävellessä Narsheen Sabin lyöttäytyy yhteen ritari Cyan Garamonden kanssa, joka menetti kuninkaansa ja perheensä Kefka Palazzon myrkytettyä Doman valtakunnan vedet. Nuoren Gaun opastamana miehet saavuttavat Narshen. Etelä-Figaroon saapunut Locke puolestaan vapauttaa maanalaisiin tyrmiin vangitun kenraali Celes Cheren, joka tuomittiin teloitettavaksi epäuskoollisuudesta Imperiumia kohtaan. Locke ja Cele pakenevat yhdessä Narsheen, jossa yhteen kokoontunut ja jäsenmääräänsä kasvattanut Returners torjuu Imperiumin uusintayrityksen kaapata Narshen jäätynyt esper. Terran lähestyessä olentoa molempien välille muodostuu jälleen merkillinen reaktio, joka muuttaa Terran hehkuvaksi esperiä muistuttavaksi hahmoksi. Uudesta ulkomuodostaan säikähtäneenä Terra pakenee paikalta lentäen ja päätyy Zozon pahamaineiseen kaupunkiin. Terrasta huolehtivan Ramuh-esperin mukaan Terra voi palautua entiselleen vain jonkin tietyn esperin avulla. Returners matkustaa Setzer Gabbianin Black Jack -ilmalaivalla Imperiumin pääkaupunki Vectoriin siinä toivossa, että yksi Imperiumin vangitsemista espereistä voisi olla Terralle avuksi.Vectorissa ryhmä soluttautuu magitek-tutkimuslaitokseen ja vapauttaa sinne teljetyt esperit. Jotta espereistä olisi enemmän hyötyä Returnersille, ne hylkäävät elollisen olomuotonsa ja kiteytyvät magicite-kristalleiksi, taikuutta sisältäviksi jalokiviksi. Kefkan saapuessa laboratorioon Locke tovereineen epäilee Celeksen johdattaneen heidät harhaan luovuttaakseen heidät Imperiumille. Osoittaakseen lojaaliuttaan Celes telesiirtää Returnersin jäsenet turvaan. Myös espereistä vastuussa oleva Cid auttaa heitä pakenemaan käsitettyään espereiden kokemat menetykset. Ryhmän palatessa Terran luo yksi magicite-kivistä osoittautuu hänen isäkseen Maduiniksi. Terra muistaa varttuneensa espereiden maassa isänään esper ja äitinään Madonna-niminen ihminen, joilta Imperiumi hänet kaappasi. Taustastaan tietoisena hän alkaa hallita voimiaan paremmin.Returners päättää järjestää hyökkäyksen Imperiumia vastaan syöstäkseen sen vallasta lopullisesti. Vastapuolen selvän ylivoiman vuoksi he hakevat tukea espereiltä. Kuullessaan suljetulla portillaan Terralta, etteivät vuosia sitten siepatut esperit ole enää magiciteksi muututtuaan elossa, esperit raivostuvat ja aiheuttavat massiivista tuhoa ihmisten maailmassa. Ryhmä suuntaa Vectoriin, jossa keisari Gestahl vakuuttaa menettäneensä halunsa sotia ja ehdottaa aselepoa. Hän pahoittelee Imperiumin moraalittomuutta ja eritoten vankilaan teljetyn Kefkan hirmutekoja. Hän pyytää heitä lisäksi auttamaan Imperiumia solmimaan rauhan espereiden välille. Toiveeseen myönnyttyään Terra ja Locke purjehtivat espereiden asuttamalle Crescentin saarelle. Mukaansa he saavat kenraali Leon, Celeksen ja Imperiumin työllistämän Shadow-ninjan. Seuruetta täydentävät Crescentille perustetussa Thamasan kylässä asuvat iäkäs maagi Strago sekä tämän energinen lapsenlapsi Relm. Löydettyään vuorille asettuneet esperit ryhmä saattaa nämä Thamasaan, jossa kenraali Leo sekä espereiden johtaja Yura sovittavat osapuolten väliset ristiriidat. Samalla Kefka kuitenkin ilmaantuu paikalle ja loihtii keisarin nimissä jokaisen läsnä olevan esperin magicite-kiveksi. Hän myös surmaa teosta tulistuneen Leon. Monet suljetussa maassaan vielä olevat esperet lentävät Thamasaan haastamaan Kefkaa, joka tosin saa heistä vain lisää magiciteja.Kefka ja Returnersin pettänyt Gestahl käyttävät hyväkseen espereiden auennutta porttia ja siirtyvät sen kautta maailman yllä leijuvalle mantereelle, minne kolmen jumalan – kaiken taikuuden lähteen – patsaat vuosisatoja sitten kätkettiin. Heidän aikeenaan on päästä osallisiksi jumalien mahtavista voimista. Setzerin ilma-aluksella Returners tavoittaa vihollistensa olinpaikan. He eivät silti pysty estämään Kefkaa käskemästä jumalien patsaita antamaan hänelle maagista voimaansa. Epäillen tämän johtavan maailman tuhoon Gestahl suuttuu ja yrittää tuloksetta vahingoittaa Kefkaa voimakkailla loitsuilla. Kefkan määräyksestä jumalat tappavat Gestahlin, ja taikuuden harmonia alkaa järkkyä. Leijuvan mantereen sortuessa ryhmä kiirehtii alukselleen, joka sekasorron vuoksi tuhoutuu ja erottaa matkustajansa toisistaan. Kefkan magian käytöllä on kaoottinen seuraus koko maailmalle: mannermaat hajoavat lukuisiksi saariksi ja maanpäällinen elämä alkaa kuihtua.
Autiolle saarelle ajautunut Celes herää vuoden kestäneestä koomasta seuranaan ainoastaan kasvattajansa Cid. Muiden Returnersin jäsenien olinpaikasta tai siitä, onko maailmassa ylipäätään muita selvinneitä, ei ole tietoakaan. Celes päättää aloittaa ystäviensä etsinnän, ja poistuttuaan saarelta lautan avulla hän tapaa Setzerin, joka saa käyttöönsä kadonneelle ystävälleen kuuluneen Falcon-ilmalaivan. Uuden aluksen myötä pelaajalle aukenee useita vapaavalintaisia tehtäviä, joissa voidaan etsiä kaikki alkuperäiseen saattueeseen kuuluneet henkilöt sekä uusia ryhmäläisiä. Päättääkseen maailmalle aiheutetun kaaoksen toisensa löytäneet Returnersin jäsenet matkustavat Kefkan asuttamalle tornille. He tuhoavat kolmen jumalan patsaat, mikä ei kuitenkaan aiheuta taikuuden häviämistä: patsaiden sijasta Kefka on nyt kaiken olemassa olevan magian lähde. Ryhmäläisten kohdatessa Kefkan tämä uhkaa tuhota heidät ja koko maailman. Returners käy viimeisen kamppailun jumalallisen ulkomuodon ottanutta Kefkaa vastaan, joka huomattavista voimistaan huolimatta kärsii tappion. Magian kaikotessa maailmasta ryhmä pakenee romahtamaisillaan olevasta tornista samalla, kun Terra alkaa esper-perimänsä takia menettää voimiaan. Hän kuitenkin kuulee isältään Maduinilta, että hän voi elää vielä ihmispuoliskonsa ansiosta. Ennen pitkää kaikki maagiset kohteet häviävät. Returnersin jäsenet tarkkailevat pelastamansa maailman näkymiä Falconin kannelta.
Final Fantasy VI oli ensimmäinen Final Fantasy -peli, jota ei ohjannut sarjan luojana tunnettu Hironobu Sakaguchi. Tuottajana toimineen ja pelikonseptin luoneen Sakaguchin korvasivat espereiden taikatoiminnon kehittänyt Hiroyuki Itō ja pelin käsikirjoittanut Yoshinori Kitase. Juonen laadintaan osallistui myös Soraya Saga, joka loi taustatarinan kahdelle hahmolle, Edgar ja Sabin Figarolle.Hahmojen ja pelitunnuksen kuvituksesta vastasi kaikkien aiempien osien tavoin Yoshitaka Amano. Peli oli Amanon viimeinen 1990-luvun Final Fantasy -projekti, jossa hän toimi päähahmosuunnittelijana. Paikan täytti myöhemmin Tetsuya Nomura, jonka rooli Final Fantasy VI:ssa oli suunnitella joitakin hahmoja. Nomura kuului myös pelin grafiikkaohjaajiin, joita hänen lisäkseen olivat Tetsuya Takahashi, Hideo Minaba ja Kasuko Shibuya. Useamman käytettävissä olevan värin ansiosta 24 pikselin pituisista hahmo-spriteista saatiin peliä edeltäviin Final Fantasy -osiin verrattuna yksityiskohtaisempia. Hahmoille luotiin myös aiempaa enemmän liikettä, ilmeitä ja tunteita kuvaavia animaatioita. SNES-peleille ominaista Mode 7 -tekstuurigrafiikkaa hyödyntämällä muutoin kaksiulotteisen pelin taustasta saatiin täysin pyöritettävä chocobon ja ilmalaivan ohjaamisen yhteydessä.
Ennen Final Fantasy VI:a Pohjois-Amerikassa oli ilmestynyt kaksi Final Fantasyn pääsarjaan kuuluvaa osaa, ensimmäinen Final Fantasy sekä Final Fantasy IV. Jotta pelin amerikkalainen julkaisu ei olisi ollut ristiriidassa Final Fantasy II:ksi nimetyn neljännen osan kanssa, julkaistiin se vastaavasti nimellä Final Fantasy III. Final Fantasy VI:n käänsi japanista englanniksi tuolloin Squarella työskentelevä Ted Woolsey, jonka muita käännöstöitä ovat Chrono Trigger ja Secret of Mana. Työstettävänään Woolseylla oli noin 1 300 sivua tekstiä, jotka hän käänsi 30 päivässä omatoimisesti. Final Fantasy VI:n amerikkalainen versio erosi japanilaisesta lähinnä Woolseyn käännöksen ja Nintendo of American senaikaisen sensuurin takia. Yhtiö ei muun muassa suvainnut uskonnollisia termejä, ja siksi loitsu Holy (suom. pyhä) vaihdettiin muotoon Pearl (suom. helmi). Pelistä poistettiin myös seksuaalisia viittauksia ja päihteisiin liittyvät pubit nimettiin kahviloiksi.Pelihahmojen nimenvaihdoksiin liittyvät syyt vaihtelivat. Esimerkiksi Stragus sai nimen Strago kuuden merkin rajan vuoksi. Terran nimeen Woolsey päätyi sen takia, että tämän alkuperäinen nimi Tina oli angloamerikkalaiseksi hyvin yleinen. Myös useat peliä ennakkoon kokeilleista inhosivat nimeä Tina. Nimiä saatettiin vaihtaa tekijänoikeudellisistakin syistä, kuten siitä, että jollakin hahmolla oli sama nimi kuin jonkin tunnetun elokuvan päähenkilöllä. Woolseyn mōguri-olennoille keksimä englanninkielinen nimitys oli moogle. Vaikka nimeä ei käytetty Final Fantasy VII:n eikä Final Fantasy VIII:n käännöksissä, vakiintui se pelisarjan myöhempiin osiin.
Final Fantasy VI:n musiikki on usein laskettu Final Fantasy -sarjan ja säveltäjä Nobuo Uematsun parhaimmistoon. Uematsu on itse luonnehtinut pelin sävelmiä Final Fantasy IV:n ja Final Fantasy V:n onnistuneeksi yhdistelmäksi. Kuten aikaisemmissakin Final Fantasy -peleissä, Final Fantasy VI:ssa ovat läsnä alkuvalikossa soiva preludi ja voitetun taistelun päätteeksi kuultava fanfaari. Muilta osin pelin musiikki painottuu taisteluihin sekä hahmoille ja paikkakunnille omistettuihin teemoihin. Hironobu Sakaguchin pyynnöstä Uematsu laati kaikille 14 pelihahmoille omat tunnuskappaleensa. Uematsu ei itse pitänyt tarpeellisena niin monen hahmoteeman säveltämistä, koska kaikki päähenkilöt eivät ole keskenään yhtä merkittäviä. Tunnussävelistä useimmin käytetty on "Terra’s Theme", joka soi pelin alkuteksteissä ja maailmankartalla. Terraa käsittelevissä kohtauksissa kappaleen tosin korvaa sitä muistuttava "Awakening".
"Aria di Mezzo Carattere" on pelin keskivaiheille sijoittuvaa oopperakohtausta säestävä aaria. Laulun esittävälle Celekselle annettiin syntetisoitu ääni, joka sanojen sijaan toisti vain kappaleen melodiaa. Varsinaista lauluääntä on esiintynyt "Aria di Mezzo Caratteren" toisinnoissa, kuten pelin PlayStation-käännöksessä olevan animaation taustamusiikissa ja Svetla Krastevan italiankielisin sanoin laulamassa versiossa, joka on kuultavissa Final Fantasy VI Grand Finale -levyltä. Final Fantasy VI:n kappaleisiin lukeutuu myös Final Fantasy -sarjan pisin taistelukappale, "Dancing Mad", joka kestää lähes 18 minuuttia. "Dancing Mad" säestää pelin lopussa käytävää neljää perättäistä taistelua. Final Fantasy VI:n pisintä sävellystä edustaa kuitenkin yli 21-minuuttinen "Balance Is Restored", joka soi viimeistä yhteenottoa seuraavien kohtausten aikana.
Final Fantasy VI:n soundtrack Final Fantasy VI Original Sound Version julkaistiin viikkoa ennen pelin ilmestymistä. Albumiin sisältyy 3 CD-levyä ja pelin kaikki 61 kappaletta, joiden äänenlaatu säilytettiin Super Nintendon SPC700-äänipiirin mukaisena. Pohjois-Amerikassa kokoelma oli saatavilla nimellä Final Fantasy III: Kefka’s Domain, joka eroaa Original Sound Versionista erilaisella kansikuvituksella ja kappalenimillä. Muita vuoden 1994 aikana ilmestyneitä albumeita ovat pianolle sovitettua Final Fantasy VI -musiikkia sisältävä Final Fantasy VI Piano Collections sekä Final Fantasy VI Grand Finale, johon on nauhoitettu 11 Milanon sinfoniaorkesterin tulkitsemaa kappaletta. Pelin musiikista julkaistiin myös kaksi EP-levyä, joita ovat kaksiosainen Final Fantasy VI Stars sekä uudelleen muokatusta ja ennen julkaisemattomasta musiikista koostuva Final Fantasy VI Special Tracks.5. lokakuuta 1999 julkaistuihin pohjoisamerikkalaisiin Final Fantasy Anthology -peleihin lisättiin Music From FFV and FFVI Video Games-levy, jonka musiikki on Original Sound Versionin tavoin otettu muuntelemattomana suoraan pelistä. Kappaleita albumissa on yhteensä 22; näistä 12 on Final Fantasy VI:sta.
Super Nintendon lisäksi Final Fantasy VI on virallisesti sovitettu kahdelle konsolille. Molemmat käännökset ovat TOSEn laatimia, ja niistä ensimmäinen ilmestyi Sony PlayStationille vuonna 1999. Japanissa peliä markkinoitiin kyseiselle alustalle sekä yksittäisenä pelinä että osana Final Fantasy Collectionia, joka Final Fantasy VI:n ohella sisälsi Final Fantasy IV:n ja Final Fantasy V:n. Vastaavanlainen kokoelma – joka ei tosin sisältänyt neljättä osaa – julkaistiin samana vuonna Pohjois-Amerikassa nimellä Final Fantasy Anthology. Euroopassa peli sai ensijulkaisunsa maaliskuussa 2002, kun PlayStation-versio toimitettiin PAL-alueille.Grafiikka ja audio säilytettiin PlayStationilla pelin alkuperäisessä laadussa, mutta käännöksessä on myös uudistuksia. Pelin avaukseen ja loppuun sijoitettiin videot, joissa esitetään tarinan keskeisimpiä kohtauksia tietokoneanimoituina. Pelaamisen helpottamiseksi taas kehitettiin Memo File -toiminto, jonka avulla pelitilanne voidaan tallentaa tilapäisesti pelihahmon sijainnista riippumatta. Memo-tallennus säilyy PlayStationin keskusmuistissa aina konsolin sammuttamiseen asti. Pelattavuutta pyrittiin myös parantamaan SNES-pelissä ilmenevien ohjelmointivirheiden poistamisella. Muut lisäominaisuudet koostuvat läpipeluun myötä aukenevista bonuksista, joiden kautta pelaaja voi seurata erilaisia gallerioita ja hahmojensa kehitystä.
Final Fantasy VI:n toinen sovitus julkaistiin Game Boy Advancelle, ja se kantaa nimeä Final Fantasy VI Advance. Pelissä on sekä SNES- että PlayStation-esikuvista poikkeavia muutoksia. Advancen amerikkalaisessa ja eurooppalaisessa julkaisussa käsikirjoitusta sekä loitsujen nimiä muokattiin vastaamaan enemmän japanilaisversiota. Samoin kuin muissa GBA:lle käännetyissä Final Fantasy -osissa, versio sisältää parannellun grafiikan ja pelin musiikkia toistavan soittimen. Uusia ympäristöjä ovat puolestaan Dragon's Den -luolasto ja Soul Shrine, jossa pelin aikana kohdatut viholliset voidaan haastaa tauottomien taisteluiden muodossa. Pelissä voidaan lisäksi käyttää neljää uutta esperiä ja kolmea uutta taikaa.
Japanissa Final Fantasy VI:a myytiin Super Nintendolle yli 2,5 miljoonaa kappaletta, ja sen maailmanlaajuinen toimitusmäärä SNES- ja PlayStation-konsoleille on noin 3,5 miljoonaa. Pelin kriitikoilta saamat arviot ovat olleet pääosin kiittäviä. Ilmestymisvuotenaan 1994 se sai Famitsū-lehden neljältä arvostelijalta arvosanat 9, 8, 10 ja 10. Yhteispisteet olivat siten 37 40:stä. Musiikkia, grafiikkaa ja juonirakennetta kehunut GamePro sanoi pelin vetoavan kaikentyyppisiin roolipelien harrastajiin. Pelin äänenlaadun, ohjauksen ja hauskuuden lehti arvioi  täyden viiden pisteen arvoiseksi. GamePlayers piti peliä parhaana kaikista siihenastisista roolipeleistä ja antoi sille lähes täydellisen arvosanan. Electronic Gaming Monthlyn mielestä Final Fantasy VI oli syvällisyytensä ja realistisuutensa ansiosta hyvin harvinainen lajityyppinsä edustaja. Lehti valitsi Final Fantasy VI:n kuukauden peliksi, ja jokainen pelin arvostelleesta neljästä toimittajasta antoi sille arvion 9/10. 200. numerossaan Electronic Gaming Monthly julkaisi näkemyksensä 200 oman aikansa parhaasta videopelistä, joista Final Fantasy VI oli sijalla 36.Nintendo Power nimesi Final Fantasy VI:n "kaikkien aikojen suurimmaksi roolipeliksi" ja kehui pelin laajuutta sekä aiempia osia parempaa grafiikkaa ja äänenlaatua. Lehti kuitenkin moitti liian pitkiä juonikohtauksia eikä myöskään pitänyt pelin tarinaa täysin sopivana amerikkalaisyleisölle. 100. numerossaan Nintendo Power valitsi Final Fantasy VI:n Nintendon konsolille julkaistuista peleistä kahdeksanneksi parhaaksi. Hyvää sijoitusta perusteltiin sillä, että peli sisälsi kaikki elementit, mitä pelaaja saattoi toivoa. Lehden 200. numerossa peli taas pääsi 40 korkeimmalle sijoittuneen Nintendo-nimekkeen joukkoon.Vuosia julkaisunsa jälkeen peli sai myönteiset arvostelut myös eri pelisivustoilta. RPGamerin toimittajat kunnioittivat Final Fantasy VI:n syvällistä tarinaa, jonka sanottiin käsittelevän yllättävän paljon arkielämän ongelmia. Pelin tunnelmallista musiikkia he pitivät yhtenä Nobuo Uematsun mestarillisimmista sävellyksistä. Valituksen aiheita olivat englanninkielinen käännös ja vähäinen uudelleenpeluuarvo. Tuloksen 9.9/10 antanut Gaming Target arvosti Final Fantasy VI:n sujuvaa taistelujärjestelmää, eeppistä musiikkia ja grafiikkaa, joka vakuutti etenkin tausta- ja hirviösuunnittelulla. Alkuperäisen version todettiin myös olevan PlayStation-käännöstä parempi raikkaammalla äänellään ja nopeammilla latausajoillaan. Allgame kutsui klassikoksi luokittelemansa Final Fantasy VI:n juonta rikkaaksi ja kehui pelin hahmovalikoimaa, audiovisuaalista esitystä sekä edellisistä osista hyvin päivitettyä taistelujärjestelmää.Final Fantasy VI on useasti valittu yhdeksi kaikkien aikojen parhaista peleistä 2000-luvulla pidetyissä äänestyksissä. Pelihahmojen monipuolisuutta sekä espereihin perustuvaa taikajärjestelmää kehunut IGN:n toimittajat valitsivat pelin viimeisimmässä selvityksessään yhdeksänneksi parhaaksi peliksi. Vuosien 2003 ja 2005 äänestyksissä sivusto oli sijoittanut sen 43:nneksi ja 56:nneksi. Final Fantasy VI ylsi kymmenen parhaan joukkoon myös IGN:n lukijoiden ja GameFAQsin käyttäjien listoilla. Famitsūn lukijoilleen teettämässä äänestyksessä se saavutti 25. sijan.Game Rankingsin ja Metacriticin tilastoissa pelin uudelleenjulkaisujen, Final Fantasy Anthologyn ja Final Fantasy VI Advancen, arvostelut ovat olleet keskimäärin hyvää tasoa. Anthology tosin sai nuhteita pitkistä lataustauoista sekä päivitysten puutteesta. Game Boy Advancelle julkaistu Final Fantasy VI Advance taas kärsi musiikin heikonpuoleisesta laadusta, jonka tähden Nobuo Uematsun sävellykset eivät arvostelijoiden mukaan päässeet oikeuksiinsa. Muutoin Advancea kehuttiin siinä missä alkuperäistäkin Final Fantasy VI:a, ja IGN:n 25 kaikkien aikojen parhaan Game Boy Advance -pelin listauksessa se valittiin kahdeksanneksi.
