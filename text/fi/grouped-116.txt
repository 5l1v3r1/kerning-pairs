
Waltteri Oskari Oiva Vinkanharju (s. 6. toukokuuta 1995) on suomalainen maastohiihtäjä. Hän edustaa Vantaan Hiihtoseuraa.
Vinkanharju saavutti ensimmäisen SM-mitalinsa Imatralla 2016, kun hän hiihti kolmanneksi viestissä sijoittuneessa Vantaan Hiihtoseuran ykkösjoukkueessa. Vinkanharju hiihti kolmannen osuuden, jolla hän oli toiseksi nopein. Viestijoukkueeseen kuuluivat myös Janne Stenbäck, Anssi Pentsinen ja Matti Heikkinen. Vinkanharju hiihti avausosuuden Vantaan Hiihtoseuran voittaessa viestin Suomen-mestaruuden Kontiolahdella 2017. Hän saavutti Anssi Pentsisen kanssa parisprintin SM-hopea Vantaalla 2018.Vinkanharju on sijoittunut SM-kilpailujen henkilökohtaisilla matkoilla parhaimmillaan yhdeksänneksi vapaan hiihtotavan sprintissä Keuruulla 2017.
Vinkanharju kilpaili Skandinavia Cupissa ensimmäisen kerran Vuokatissa 17. joulukuuta 2011. Parhaimmillaan hän on ollut 39:s Vuokatissa 15 kilometrin vapaan hiihtotavan kilpailussa 13. joulukuuta 2015.Vinkanharju oli mukana juniorien MM-kilpailuissa Val di Fiemmessä 2014 ja Almatyssä 2015. Hänen paras henkilökohtainen sijoituksensa juniorien MM-tasolla oli 23. sija kymmenen kilometrin vapaan hiihtotavan kilpailussa 2015.

Wang Chong (王充 pinyin: Wáng Chōng; Wade-Giles: Wang Ch'ung; (s. 27– k. 100 ?) oli kiinalainen Han-dynastian kaudella elänyt filosofi ja skeptikko. Teostensa kautta Wang kyseenalaisti monia laajalti uskottuja vanhoja uskonnollisia käsityksiä ja ajattelutapoja. Omana aikanaan hän oli itsenäinen ajattelija, jota ei osattu sijoittaa perinteisiin kiinalaisiin filosofisiin koulukuntiin. Vaikka Wang ei kehittänytkään erityisen omintakeista oppijärjestelmäänsä, hän oli kuitenkin yksi ensimmäisistä kiinalaisista ajattelijoista, jotka ajoivat skeptisismiä ja rationalismia ajattelun ainoana lähtökotana.Wang oli ennen kaikkea rationalismin puolestapuhuja ja taikauskon kriitikko. Hänen elinaikanaan konfutselaisuuteen oli omaksuttu maagisia ja okkultistisia ajattelutapoja, joiden lisäksi henkiolentoihin uskottiin laajalti. Wang oli näitä käsityksiä vastaan ja puolusti loogista ajattelua. Perinteiden kritiikistään huolimatta Wang nojautui metafysiikassaan taolaiseen filosofiaan ja yin-yang-koulukuntaan. Kiinalaisessa ajattelussa ne edustivat luonnonfilosofista naturalismia, jonka keskeisiä käsitteitä olivat luonnonilmiöitä selittävät polaarinen vastakohtapari yin ja yang, sekä qi-elämänvoima. Wangin mukaan maailmankaikkeus toimi taolaista ja kungfutselaista filosofiaa mukaillen itsestään ja spontaanisti. Kaikki tapahtuva perustui hänen mukaansa sattumaan ja mitään ei määrätty ennalta. Kuoleman jälkeen ihminen ei Wangin mukaan jatkanut olemassaoloaan, vaan yhtyi maailmankaikkeuden perusenergiaan (qi).Wangin teos Lunheng, eli Punnittuja tutkimuksia, on säilynyt nykypäiviin saakka.

Wayne Kramer (s. 30. huhtikuuta 1948 Detroit, Michigan) on yhdysvaltalainen kitaristi ja laulaja, joka vaikutti MC5-yhtyeessä vuosina 1964–1972. Tämän jälkeen hän on soittanut muun muassa yhtyeissä Gang War ja Was (Not Was). 1990-luvulta eteenpäin Kramer on jatkanut uraansa sooloartistina. Sen lisäksi hän on kiertänyt MC5-perintöä vaalivan MC5/DKT-kokoonpanon kanssa.

We Feed the World on itävaltalaisen Erwin Wagenhoferin ohjaama dokumentti vuodelta 2005. Elokuva käsittelee teollista ruoantuotantoa direct cinema -tyylisesti. Elokuvassa kuvataan alkutuotantoa Itävallassa, Ranskassa, Espanjassa, Romaniassa, Sveitsissä ja Brasiliassa.
Elokuva koostuu ruoantuotannon vaiheiden kuvaamisesta ja alan työntekijöiden haastatteluista. Elokuvassa kyseenalaistetaan tehomaatalouden mielekkyyttä, mm. sitä, että mahdollisimman suureen tuotantoon pyrittäessä laatu kärsii. Elokuvassa käsitellään myös maatalouden globaalia olemusta ja maataloustuen vaikutusta niihin, jotka eivät saa tukia. Esimerkiksi Brasiliassa kaadetaan sademetsää, jotta siellä voidaan kasvattaa soijaa, jota sitten tuodaan Eurooppaan eläinten ruoaksi. Afrikassa eurooppalaiset tuen avulla valmistetut maataloustuotteet vievät paikallisilta viljelijöiltä mahdollisuuden pärjätä edes paikallisesti, mikä taas aiheuttaa siirtolaisuutta Eurooppaan esimerkiksi maatalaustyöläisiksi.

Webby-palkinnot jaetaan nettisivuille, interaktiivisille mainonnalle, verkkoelokuville ja -videoille sekä mobiililaitteille suunnatuille sivuille. Palkintoa jakaa International Academy of Digital Arts and Sciences vuodesta 1996 lähtien. On myös samanlainen äänestys "People's Voice Awards", jossa yleisö saa äänestää. 

Weimarin tasavalta (saks. Weimarer Republik) on historiantutkimuksessa käytetty nimitys Saksasta vuosien 1919 ja 1933 välisenä aikana, jolloin maa oli tasavalta. Virallisesti valtion nimi oli silloinkin Saksan valtakunta (Deutsches Reich). Aikakauden katsotaan alkaneen, kun Weimarin kaupungissa säädetty Saksan uusi perustuslaki 11. elokuuta 1919 astui voimaan Saksan kärsittyä tappion ensimmäisessä maailmansodassa. Weimarin tasavallan aika päättyi Adolf Hitlerin ja kansallissosialistien noustua valtaan ja lakkautettua maassa vallinneen demokratian.
Vuodesta 1916 Saksan politiikkaa johti käytännössä armeija ja sen ylijohto (Oberste Heeresleitung, OHL) päällikkönään sotamarsalkka Paul von Hindenburg. Kun tuli ilmeiseksi, että sota oli hävitty, OHL vaati, että vastuu siirtyisi siviilihallitukselle, jonka tavoitteena olisi sodasta irtautuminen. Saksan keisarikunnan hallitus vaihtui.
Uusi valtakunnankansleri (Reichskanzler) prinssi Max von Baden tarjosi näin ollen Yhdysvaltain presidentille Woodrow Wilsonille aseleposopimusta 3. lokakuuta 1918. 28. lokakuuta 1918 keisarikunnan perustuslakia muutettiin niin, että maasta tuli parlamentaarinen demokratia. Tämä teki valtakunnankanslerin vastuulliseksi valtiopäiville eikä keisarille.
Suunnitelma muuttaa Saksa parlamentaariseksi monarkiaksi kuitenkin epäonnistui maan ajautuessa kaaokseen sitä mukaa, kun joukot palasivat rintamalta. Sota oli runnellut henkisesti ja fyysisesti monia sotilaita ja totuttanut heidät väkivaltaan, johon turvauduttiin myös rauhan palattua. Vasemmiston ja oikeiston välillä puhkesi verisiä yhteenottoja.
Kun armeijan johto määräsi valtiopäiviltä lupaa kysymättä Saksan laivaston valtamerilaivaston (saks. Hochseeflotte) hyökkäyspartiotehtävään, syttyi kapina. Jos määräys olisi toteutunut, rauhanneuvottelut olisivat mitä todennäköisimmin rauenneet. Kahden laivan miehistö kapinoi Wilhelmshavenissa ja armeija pidätti noin 1 000 merimiestä ja kuljetutti heidät Kieliin. Tämä johti paikallisen kapinan leviämiseen yli koko valtakunnan. Kapinoivat sotilaat, merimiehet ja heitä sympatisoineet työläiset muodostivat 1918 vallankumousneuvoston ja ottivat monissa kaupungeissa vallan. 7. marraskuuta kapina oli levinnyt Müncheniin, jossa Baijerin Ludvig III oli ensimmäinen pakoon lähtenyt saksalainen monarkki.
Aluksi neuvostojen vaatimukset olivat vähäisiä, ne ainoastaan vaativat vangittujen merimiesten vapauttamista. Venäjän bolsevikkivallankaappauksesta ne poikkesivat siten, ettei niitä hallinnut kommunistinen puolue. Neuvosto-Venäjän tapahtumien vuoksi Saksan yläluokka ja keskiluokka pelkäsivät, että Saksasta tulisi neuvostotasavalta.
Saksan työväenliike oli jakautunut. Vasemmistososiaalidemokraattien USPD kannatti työläisneuvostojen valtaa ja enemmistösosiaalidemokraattien SPD parlamentarismia. Jako oli muodostunut jo ennen maailmansotaa 1914. Sosiaalidemokraattien vasemmistosiipi oli vastustanut Saksan liittymistä sotaan, ja 1919 osa heistä kannatti kommunisteina sosialistista spartakistikapinaa. Sosiaalidemokraattien enemmistö kannatti Saksan etujen puolustamista. Kun spartakistit yrittivät vallankaappauksella sosialistista vallankumousta Saksassa, vastasi kapinan tukahduttamistoimista Reichswehristä vastaavana ministerinä sosiaalidemokraattinen Gustav Noske. Kommunistit syyttivät sosiaalidemokraatteja aatteen pettämisestä.
Kaikki sosialistit vaativat keisari Vilhelm II:n eroa. Enemmistösosialistit julistivat 9. marraskuuta Berliinin valtiopäivätalolla Saksan tasavallan syntyneeksi, samaan aikaan kun vähemmistö toisaalla – johdossaan muun muassa Karl Liebknecht – julisti maan neuvosto­tasa­vallaksi.
Vielä samana päivänä valtakunnankansleri Max von Baden siirsi vallan enemmistösosialistien johtajalle Friedrich Ebertille. Tämän ei kuitenkaan nähty rauhoittavan kansanjoukkoja, ja päivää myöhemmin perustettiin vallankumouksellinen hallinto kansanvaltuutettujen neuvosto (Rat der Volksbeauftragten), johon kuului sekä enemmistö- että vähemmistösosialisteja ja joka edusti työläisiä ja sotilaita. Tätä hallintoa kuitenkin vastusti vähemmistösosialistien vasen laita, spartakistit, johdossaan Liebknecht ja Rosa Luxemburg. Ebert kutsui kokoon neuvostojen kansallisen kongressin, joka kokoontui 16.–20. joulukuuta ja jossa enemmistösosialisteilla oli enemmistö. Neuvostokongressi päätti, että tulevan perustuslain säätäminen kuuluisi yleisillä vaaleilla valittavalle kansalliskokoukselle. Näin Ebert onnistui marginalisoimaan neuvostovallan kannattajat.
Varmistaakseen hallituksensa toimivallan Ebert liittoutui armeijan kanssa, jota johti siinä vaiheessa kenraali Wilhelm Groener. Sopimus takasi armeijalle, ettei hallitus yrittäisi uudelleenorganisoida sitä, mikäli se pysyisi hallitukselle lojaalina. Toisaalta sopimus varmisti hallituksen ja armeijan välisen yhteistyön, joka vakuutti ylä- ja keskiluokan sen aikeista säilyttää järjestys maassa ja armeijan pysymisen vakauttavana voimana. Vasemmistosiivelle tämä tarkoitti työläisten asian pettämistä. Liittoutuminen armeijan kanssa oli eräs niistä tekijöistä, jotka jakoivat vasemmiston pysyvästi sosiaalidemokraatteihin ja kommunisteihin.
Lopullisesti vasemmisto repesi Ebertin kutsuessa armeijan kukistamaan yhden Berliinin sotilaskapinoista 23. marraskuuta 1918. Kapinalliset olivat valloittaneet kaupungin komendantin esikunnan ja Valtakunnankanslian, jossa hallitus piti majaansa. Kapina kukistettiin raa’asti, eikä kuolonuhreilta ja haavoittuneilta vältytty. Tämän seurauksena vasemmistosiipi irtautui enemmistösosialisteista, jotka olivat sen mukaan liittoutuneet vastavallankumouksellisen armeijan kanssa pyrkimyksenään kukistaa vallankumous. Ero syventyi, kun Saksan kommunistinen puolue muodostettiin spartakisteista ja heihin liittyneistä radikaaleista vasemmistoryhmistä.
Tammikuussa 1919 tehtiin useita väkivaltaisia yrityksiä saada aikaan sosialistinen vallankumous. Vapaaehtoisista sotilaista ja oikeistolaisista koostuneet Freikorpsit eli vapaajoukot kukistivat nämä kapinat. Tilanne kulminoitui, kun spartakistijohtajat Liebknecht ja Luxemburg pahoinpideltiin hengiltä 15. tammikuuta. Ebertin suostumuksella surmaajat tuomittiin siviilituomioistuimen sijasta sotilasoikeudenkäynnissä lieviin rangaistuksiin. Tämä lisäsi Ebertin epäsuosiota vasemmistoryhmien silmissä.
Kansalliskokouksen vaalit pidettiin 19. tammikuuta. Vähemmistösosialistit ja muut vasemmistoryhmät eivät onnistuneet saamaan kansalliskokoukseen juuri ollenkaan edustajia, koska ne oli kapinoita kukistettaessa lyöty hajalle. Välttääkseen mellakoiden keskipisteessä olemista kansalliskokous siirtyi Weimarin kaupunkiin tekemään uutta perustuslakia. Se muodosti Saksasta presidenttijohtoisen tasavallan, jossa valtiopäiväedustajat valittiin suhteellisella vaali­tavalla.
Weimarissa pidettyjen kokousten aikana väkivalta ja kapinointi jatkuivat maassa. München julistautui hetkellisesti neuvostotasavallaksi, mutta Freikorpsin joukot kukistivat kapinan. Lisäksi itäisissä provinsseissa taisteltiin, koska ne olivat lojaaleja keisarille eivätkä halunneet kuulua tasavaltaan.
Tasavallan ensimmäinen valta­kunnan­presidentti Ebert allekirjoitti uuden perustuslain 11. elokuuta 1919.
Samaan aikaan Ranskassa rauhanneuvotteluissa ympärysvaltojen kanssa solmittu Versailles’n rauhansopimus kutisti armeijan vahvuutta huomattavasti, langetti Saksan niskaan suuret sotakorvaukset ja demilitarisoi Reininmaan. Sopimuksessa Saksa joutui myös tunnustamaan yksipuolisen syyllisyytensä ensimmäiseen maailmansotaan. Myöhemmin Adolf Hitler syytti tasavaltaa ja demokratiaa tästä ”häpeärauhasta”.
Saksa menetti sopimuksessa alueita naapurivaltioilleen. Poznanissa puhjennut Suurpuolan kapina hyötyi Saksan sisäisestä hajaannuksesta ja päättyi puolalaisten kapinallisten voittoon, jonka seurauksena Posenin provinssi liitettiin rauhassa uuteen itsenäiseen Puolaan.
Perustamisestaan lähtien Weimarin tasavalta oli vasemmiston ja oikeiston ääriliikkeiden paineessa. Vasemmisto syytti sosiaalidemokraatteja aatteen pettämisestä liittoutumalla vanhan vallan kanssa sosialistisen vallankumouksen sijaan, kun taas oikeisto vastusti demokraattista järjestelmää ja olisi ennemmin palannut vanhaan autoritaariseen malliin. Tasavallan uskottavuutta tuhotakseen oikeisto syytti (etenkin armeijan piirissä) hallintoa Saksan tappiosta ensimmäisessä maailmansodassa. Syntyi legenda selkäänpuukotuksesta, jonka mukaan tappion oli aiheuttanut kommunistien ja juutalaisten vehkeily kotirintamalla.
13. maaliskuuta 1920 ryhmä Freikorpsin joukkoja valloitti Berliinin ja asetti oikeistolaisen lehtimiehen Wolfgang Kappin uuden hallituksen valtakunnankansleriksi. Koska Freikorpsin joukot olivat Ebertin ainoa vallansäilyttämisen keino, hän ei voinut muuta kuin vetää parlamenttinsa Dresdeniin, josta se kuulutti yleislakkoa. Tämä pysäytti talouden täysin ja Kappin hallinto romahti jo 17. maaliskuuta.
Yleislakon tehosta vaikuttuneet kommunistit järjestivät kansannousun Ruhrin alueella 1920, kun 50 000 työläistä muodosti puna-armeijan ja otti provinssin haltuunsa. Armeija ja Freikorps kukistivat kansannousun ilman hallituksen ohjeita. Kommunistisia vallankumouksia tukahdutettiin myös maaliskuussa 1921 Saksissa ja Hampurissa.
Vuonna 1923 tasavalta ei kyennyt enää maksamaan sotakorvauksia kuten Versaillesin sopimuksessa oli sovittu ja uusi hallitus jäi maksuissa jälkeen. Vastatoimena ranskalaiset ja belgialaiset joukot miehittivät Ruhrin alueen, joka oli Saksan suurimpia teollisuuden keskittymiä, ottaen haltuun alueen kaivokset ja tuotantolaitokset tammikuussa 1922. Tammi­kuussa 1923 saksalaiset julistivat vastatoimeksi yleislakon ja kehottivat väestöä ja työläisiä passiiviseen vastarintaan. Lakot kestivät kahdeksan kuukautta, mistä Saksan talous joutui kärsimään, ja maan oli turvauduttava tuontiin. 
Koska lakkoileville työläisille täytyi myös maksaa palkkaa valtiolta, painettiin lisää rahaa, joka aiheutti hyperinflaation. Ennen hyperinflaatiota yhdellä Yhdysvaltain dollarilla oli saanut 4,2 Saksan markkaa. Elokuussa 1923 dollarilla sai miljoona markkaa ja 20. marraskuuta 4 200 000 000 000. Joulukuun alussa toteutettiin valuuttauudistus, jossa 1 000 000 000 000 vanhalla markalla sai yhden uuden Rentenmarkin. Sotakorvauksia jatkettiin ja Ruhr palautettiin Saksalle.
Vuonna 1923 myös Adolf Hitler järjesti Münchenissä vallankaappausyrityksen, joka tunnetaan nimellä oluttupavallankaappaus. Vuonna 1920 Saksan työ­väen­puolueesta oli tullut kansallissosialistinen puolue ja Hitler oli noussut sen puheenjohtajaksi 1921. Puolisotilaallinen organisaatio SA perustettiin 1921, ja se toimi Hitlerin henkilökohtaisena armeijana vallanotossa. 8. marraskuuta 1923 Hitler järjesti puoluetovereidensa kanssa vallankaappausyrityksen ja julisti uuden hallituksen, tavoitteena ottaa München haltuunsa seuraavana päivänä. Satakunta poliisia kukisti 3000 kapinoitsijan joukon. Yhteenotossa kuoli neljä poliisia ja 15 mielenosoittajaa. Hitler pidätettiin ja passitettiin kärsimään lievää, lopulta hyvän käytöksen vuoksi vuoden pituiseksi lyhentynyttä tuomiota vankilaan Landsbergiin. Vankeudessa viettämänsä vuoden Hitler käytti poliittisen ohjelmajulistuksensa sisältävän kirjan Taisteluni kirjoittamiseen. Kirjassaan Hitler esitti ajatuksia, jotka myöhemmin toteutuivat toisessa maailman­sodassa. Vallankaappauksen epäonnistuminen sai Hitlerin vakuuttuneeksi siitä, että vallanottoa kannattaa seuraavaksi tavoitella laillista tietä.
Keskustaoikeistolaisen Kansanpuolueen johtaja Gustav Stresemann toimi valtakunnankanslerina lyhyen aikaa 1923 ja ulkoministerinä vuosina 1923–1929. Tämä aikakausi oli Weimarin tasavallassa suhteellisen vakauden aikaa, jolloin mellakat ja kapinat vähenivät ja talous toipui.
Stresemannin ensimmäinen toimenpide oli valuuttauudistus, jossa vanhasta markasta tehtiin Rentenmark. Uudistuksen pyrkimyksenä oli katkaista hyperinflaatio, joka riivasi Saksaa yhteiskunnallisesti ja taloudellisesti. Uudistus oli menestyksekäs, koska Stresemann kieltäytyi painamasta lisää valuuttaa. Tasapainottaakseen taloutta hän myös vähensi valtion menoja ja byrokratiaa, samalla kiristäen veroja.
Aikakaudella toteutettiin myös Dawesin suunnitelma, joka sitoi sotakorvaukset Saksan maksukykyyn. Maa otettiin myös mukaan Kansainliittoon, se sopi läntistä rajaa koskeneet epäselvyydet, allekirjoitti neutraaliussopimuksen Neuvostoliiton kanssa ja rikkoi muutamia Versailles’n rauhansopimuksen aseistariisunnan määräyksiä. Rahoitusta haettiin ulkomaanvelasta, vaikka samaan aikaan kauppa laski ja työttömyys nousi. Stresemannin uudistukset eivät poistaneet tasavallan heikkouksia, vaikka loivat kuvan vakaasta demokratiasta ja taloudesta.
Stresemannin kuoltua 1929 Weimarin kulta-aika päättyi ja poliittisten ääriryhmien voimistuminen horjutti voimakkaasti tasavaltaa, varsinkin kun 1930-luvun lama romahdutti sen talouden.
Weimarin tasavallan viimeisiä vuosia leimasi aikaisempaakin suurempi poliittinen epävakaus. Kenraali Kurt von Schleicherin kuukausia kestäneen lobbauksen jälkeen Paul von Hindenburg nimitti 29. maaliskuuta 1930 valtakunnankansleri Müllerin seuraajaksi talousasiantuntija Heinrich Brüningin. Uudella hallituksella ei ollut enemmistöä valtiopäivillä, joten perustuslain mukaan valtakunnanpresidentille oli annettu tästä syystä ylimääräisiä hätävaltuuksia. Niinpä hallituksen otaksuttiin siirtävän poliittista linjaa konservatiivisempaan suuntaan.
Valtion talouden tasapainottamiseksi tehtiin 18. heinäkuuta 1930 lakiehdotus, joka hylättiin niukasti. Ehdotusta vastaan äänestivät sosiaalidemokraatit, kommunistit ja silloin vielä marginaalisella edustuksella toimineet kansallissosialistit. Hylkäyksen vuoksi Hindenburg otti käyttöön perustuslain hätätilaoikeudet ja teki valtiopäiville presidentin ehdotuksen hajottaa valtiopäivät.
Uudet valtio­päivä­vaalit pidettiin 14. syyskuuta 1930. Voimasuhteissa tapahtui merkittävä poliittinen muutos: kansallissosialistit saivat 18,3 prosenttia äänistä, eli viisi kertaa enemmän kuin edellisissä vaaleissa 1928. Tällä oli tasavallalle tuhoisia seurauksia, sillä nyt valtiopäivien enemmistönä eivät enää olleet maltilliset puolueet. Tämä rohkaisi kansallissosialisteja ottamaan enemmän valtaa ulkoparlamentaarisin keinoin — pääasiallisesti puolisotilaallisen SA:n voimin. Weimarin tasavalta oli uhkaavasti kulkemassa kohti sisällissotaa.
Vuosien 1930 ja 1932 välillä Brüning yritti hallita ja vakauttaa valtiota ilman parlamentin enemmistöä käyttäen apunaan presidentti Hindenburgin hätätilaoikeuksia. Samaan aikaan suuri lama saavutti huippukohtansa. Liberalistista talousteoriaa seuraten Brüning leikkasi valtion menoja, mukaan lukien sosiaalisektoria. Hän oletti, että taloudellinen lama pahentuisi entisestään, ennen kuin talous kääntyisi taas nousuun. Valtio lakkasi muun muassa tukemasta pakollista työttömyys­vakuutusta, mikä tarkoitti enemmän menoja työtä tekeville ja vähemmän etuja työttömille. Tämä johti kasvavaan tyytymättömyyteen hallitusta kohtaan.
Taloudellinen lasku jatkui vuoden 1932 toiselle puoliskolle ennen kuin merkkejä toipumisesta näkyi. Tässä vaiheessa Weimarin tasavalta oli kuitenkin menettänyt kaiken luottamuksensa Saksan kansan enemmistön silmissä. Historioitsijat ovat eri mieltä siitä, miten Brüningin talouspolitiikkaa tulisi arvioida, mutta on kuitenkin selvää, että tehdyt ratkaisut murensivat tasavaltaa syömällä sen kansansuosion.
Brüning erosi virastaan 30. toukokuuta 1932 menetettyään Hindenburgin tuen. Viisi viikkoa aikaisemmin Hindenburg oli valittu uudelleen valtakunnanpresidentiksi Brüningin aktiivisella tuella vaalikamppailussa Hitleriä vastaan suorassa kansanäänestyksessä. Hindenburg nimitti valtakunnankansleriksi Franz von Papenin, joka sai Hitlerin tuen, mutta ei ehdoitta. Vastineeksi Hitler halusi, että valtiopäivät hajotettaisiin uudestaan ja pidettäisiin vaalit, SA:n lakkautusjulistus tulisi peruuttaa ja Preussin sosiaalidemokraattinen hallitus pitäisi erottaa hätätilaoikeuksilla.
Yleiset vaalit 31. heinäkuuta 1932 antoivat kansallissosialisteille 37,2 % äänisaaliin, mikä teki kansallissosialistisesta puolueesta valtiopäivien selvästi suurimman puolueen. Hitler vaati nyt valtakunnankanslerin paikkaa. Presidentti Hindenburg kuitenkin tarjosi hänelle vain hallituspaikkaa. Monet natsit vaativat vallankaappaukseen ryhtymistä, mutta Hitler halusi saada vallan laillista tietä. Hitleriä vastustavat puolueet juonivat uudet vaalit, joiden toivottiin heikentävän tämän asemaa.Uudet vaalit järjestettiin 6. marraskuuta 1932. Ne antoivat kansallissosialisteille 33,1 % äänistä. Franz von Papen erosi virastaan valtakunnankanslerina, ja hänen seuraajakseen tuli kenraali von Schleicher. Hän suunnitteli valtiopäiväenemmistöä yhdistämällä useiden puolueiden ammattiyhdistyssiivet ja kansallissosialistien vasemmistosiiven eli strasserilaiset. Hallitusta ei saatu kokoon.Hitler ja von Papen tapasivat salaa 4. tammikuuta 1933 ja sopivat muodostavansa yhdessä uuden hallituksen, jossa olisi Hitlerin lisäksi vain kaksi muuta kansallissosialistia, Wilhelm Frick ja Hermann Göring. Hitleristä tulisi valtakunnankansleri ja von Papenista varavaltakunnankansleri. Tämä suunnitelma esiteltiin Hindenburgille. Vaikka hän vastusti jyrkästi kansallissosialisteja ja oli voittanut presidentinvaalit, hän hyväksyi vastentahtoisesti von Papenin teorian NSDAP:n katoavasta kansansuosiosta ja siitä, että valtakunnankanslerina Hitler olisi kontrolloitavissa. Hindenburg nimitti Hitlerin uudeksi valtakunnankansleriksi 30. tammikuuta 1933. Tätä päivämäärää pidetään yleisesti kansallissosialistisen Saksan alkuna ja natsipropagandassa sitä kutsuttiin Machtergreifungiksi, vallanotoksi.
Vain viikko Adolf Hitlerin valtaantulon jälkeen uusi hallitus oli alkanut rajoittaa opposition toimintaa. Vasemman siiven puolueiden kokoukset kiellettiin, ja useiden puolueiden jäseniä uhkailtiin. Saksan valtiopäivätalo paloi raunioiksi 27. helmikuuta 1933. Hitler syytti teosta kommunisteja ja pidätytti puolueen johdon. Hän myös julisti maan hätätilaan ja taivutti presidentti Hindenburgin allekirjoittamaan määräyksen (Reichstagsbrandverordnung), joka peruutti suurimman osan 1919 perustuslaissa säädetyistä ihmisoikeuksista. Maaliskuussa 1933 säädettiin valtalaki, joka myönsi hallitukselle neljäksi vuodeksi oikeuden säätää lakeja ilman valtiopäivien suostumusta.
Hindenburg kuoli 2. elokuuta 1934, jonka jälkeen Hitler yhdisti valtakunnankanslerin ja presidentin virat sekä asetti itsensä Führeriksi ja valtakunnankansleriksi. Samalla virka muutettiin elinikäiseksi. 
Tämän jälkeen Weimarin tasavallan perustuslaista ei käytännössä ollut enää mitään jäljellä. Muodollisesti sitä ei kuitenkaan kokonaisuudessaan kumottu, vaan natsit tekivät siihen vain muutamia muutoksia, eräät huomattavimmat 15. syyskuuta 1935.
Weimarin tasavallan aikana kulttuuri ja tiede eli voimakasta kukoistuskautta. Saksa koki elokuvan suuren nousun ohjaajien Friedrich Murnaun ja Fritz Langin avittamana. Bertolt Brecht ja Thomas Mann edustivat korkealuokkaista kirjallisuutta, ja Walter Gropius loi modernin arkkitehtuurin Bauhaus-koulunsa myötä. Kuvataiteen suuntauksina vallitsivat ekspressionismi ja uusasiallisuus.
Muutamat kohdat Weimarin tasavallan perustuslaista ovat Saksassa nykyisinkin voimassa. Vuonna 1949 säädetyn Saksan liitto­tasa­vallan perus­lain 140. artiklassa nimittäin säädetään, että vuoden 1919 perustus­lain 136.–139. ja 141. artiklat ovat voimassa osana uutta perustus­lakia.
Saksan perustuslaki 1919 (Verfassung des Deutschen Reiches 1919) Wikisource.    (saksaksi)

Wellington Silva Sanches Aguiar (tunnetaan nimellä Wellington Nem, s. 6. helmikuuta 1992 Rio de Janeiro) on brasilialainen jalkapalloilija, joka edustaa Ukrainan valioliigassa pelaavaa FK Šah’tar Donetskia. Pelipaikaltaan vasenjalkainen Nem on joko vasen laitahyökkääjä tai hyökkäävä keskikenttäpelaaja. Hän on pelannut myös Brasilian jalkapallomaajoukkueessa.
Nem aloitti uransa Série A:n Fluminensessa, josta hän siirtyi kaudeksi 2011 lainalle saman sarjan Figueirenseen. Nem pelasi kauden aikana 26 ottelua tehden yhdeksän maalia. Hänet valittiin myös vuoden tulokkaaksi. Kaudeksi 2012 Nem palasi Fluminenseen, jossa hän voitti kauden jälkeen Brasilian mestaruuden. Hän pelasi seuran paidassa myös Copa Libertadoresissa.
Heinäkuussa 2013 Nem siirtyi kahdeksalla miljoonalla eurolla Ukrainan valioliigan FK Šah’tar Donetskiin. Hän pelasi ensimmäisellä kaudellaan vain viisi ottelua tehden yhden maalin. Kaudella 2014-2015 hän debytoi seuran paidassa Mestareiden liigassa.
Nem pelasi vuonna 2009 Brasilian alle 17-vuotiaiden maajoukkueessa. Debyytti Brasilian jalkapallomaajoukkueessa tapahtui toukokuussa 2012 ystävyysottelussa Tanskaa vastaan.

Werner Fabian Blomqvist (17. elokuuta 1863 Urjala – 4. joulukuuta 1929 Helsinki) oli suomalainen päätoimittaja.Blomqvistin vanhemmat olivat kuvernementinsihteeri Anders Niklas Blomqvist ja Augusta Paulina Rostedt. Hän pääsi ylioppilaaksi Hämeenlinnan normaalilyseosta 1882 ja suoritti kameraalitutkinnon Helsingin yliopistossa 1894. Blomqvist toimi Virallisen lehden päätoimittajana vuodesta 1899 alkaen.Bloqvist oli naimisissa vuodesta 1896 Nina Maria Krogeruksen, o.s. Kärnä kanssa. 

White Night -mellakat syttyivät San Franciscossa Kaliforniassa 21. toukokuuta 1979, kun kaupungin pormestarin George Mosconen ja avoimesti homon kaupunginvaltuutetun Harvey Milkin murhaajalle Dan Whitelle annettiin oikeudessa lievä vankeustuomio.
San Franciscon homoyhteisö oli ollut pitkään riidoissa kaupungin poliisilaitoksen kanssa. Taistelu SFPD:tä vastaan muuttui väkivaltaiseksi, kun Whitelle, joka oli itsekin entinen poliisi, annettiin salamurhista lievin mahdollinen rangaistus. Aluksi mielenosoituksia pidettiin San Franciscon kaupungintalolla tappotuomion (engl. voluntary manslaughter) julistamisen jälkeen. Mellakat aiheuttivat satojen tuhansien dollareiden vahingot.
Myöhemmin samana yönä poliisi teki kostoratsian homobaariin San Franciscon Castron kaupunginosassa. Mellakkavarusteissa olleet poliisit hakkasivat pahoin useita baarin asiakkaita. Parikymmentä henkeä pidätettiin, ja kaupungin poliisilaitosta vastaan nostettiin oikeusjuttuja. Homoyhteisön voimannäyte johti kasvaneeseen poliittiseen vaikutusvaltaan ja siten pormestari Dianne Feinsteinin uudelleenvalintaan marraskuussa. Kampanjalupauksensa mukaan Feinstein nimitti poliisilaitoksen johtajaksi homoihin myötämielisesti suhtautuneen henkilön, joka palkkasi enemmän homoja poliiseiksi ja lievitti jännitteitä.
1950- ja 1960-lukujen ajan FBI ja poliisilaitokset pitivät Yhdysvalloissa luetteloita tunnetuista homoista, heidän suosimistaan ravintoloista ja heidän ystävistään; Yhdysvaltain postilaitos piti kirjaa osoitteista, joihin lähetettiin homoseksuaalisuutta käsittelevää materiaalia. Osavaltiot ja paikallishallinnot noudattivat samanlaista linjaa: homoille tarkoitettuja baareja suljettiin, niiden asiakkaita pidätettiin ja heidän kasvonsa painettiin sanomalehtiin. Kaupungit tekivät "lakaisuja" ajaakseen homot pois naapurustoistaan, puistoistaan, baareistaan ja rannoiltaan. Ne kielsivät vastakkaisen sukupuolen vaatteiden käyttämisen, ja yliopistot erottivat opettajiaan, jos heitä epäiltiin homoiksi. Tuhansia homomiehiä ja lesboja vangittiin, erotettiin tai suljettiin mielisairaaloihin. Monet elivät kaksoiselämää pitäen yksityiselämänsä erillään julkisesta elämästään.
1960-luvun alussa homoseksuaaleille tarjoilevat baarit olivat vaarassa menettää alkoholilupansa. New Yorkin poliisi teki usein ratsioita homobaareihin. Monissa baareissa ylimääräistä alkoholia pidettiin salaisen paneelin takana tai autossa, jotta baari voitaisiin avata nopeasti uudelleen, jos poliisi takavarikoisi alkoholin. Ratsian aikana asiakkaat laitettiin seisomaan riviin ja heidän henkilökorttinsa tarkastettiin. Henkilökunta joutui usein pidätetyksi. Neljä muuta baaria suljettiin Greenwich Villagessa kesäkuun lopussa 1969.Varhain aamulla 28. kesäkuuta 1968 New Yorkin poliisi teki ratsian Stonewall Inn -baariin (joka oli toiminut ilman alkoholilupaa) mutta menetti tilanteen hallinnan, ja alkoi täysimittainen mellakka. Poliisit, joita oli mellakoitsijoita vähemmän, joutuivat lukitsemaan itsensä baariin, samalla kun vihainen väkijoukko heitteli rakennusta tiilillä ja yritti särkeä sen ovet. Poliisin ja alueen homojen asukkaiden välit kiristyivät jälleen ja johtivat mielenosoituksiin seuraavana iltana. Yli 2 000 henkeä kokoontui Christopher Streetille, kunnes mellakkapoliisit hajottivat väkijoukon.Radikaaleista toimistaan rohkaistuneet Villagen asukkaat muodostivat uusia aktivistiryhmiä, kuten Gay Liberation Frontin. Tästä syntyi liike, joka yritti perustaa kokoontumispaikkoja, joissa homoyhteisön jäsenet voisivat olla avoimia seksuaalisesta suuntautumisestaan ilman sosiaalisen stigman tai pidätyksen ja nöyryytyksen uhkaa.
San Franciscon homoyhteisöllä oli takanaan pitkä konflikti kaupungin poliisilaitoksen kanssa. Jo vuonna 1948 homobaareihin tehtiin usein ratsioita ja Alcohol Beverage Control Commission yritti perua niiden alkoholiluvat. Niitä syytettiin alkoholin tarjoilusta homoille, mikä oli tuohon aikaan rikollinen teko. Lopulta Kalifornian korkein oikeus päätti, että homoilla oli oikeus kokoontua rauhanomaisesti, mistä vahvasti irlantilaiskatolinen poliisilaitos raivostui.Poliisi alkoi pian valvoa vanhaa järjestyssääntöä, joka kielsi pukeutumisen vastakkaisen sukupuolen edustajaksi. Vastalauseeksi kaupungin drag queenit alkoivat käyttää paperilappuja, joissa luki "Olen poika". Niinpä ne, jotka pidätettiin ja jotka vakuuttivat olevansa syyttömiä, voittivat usein oikeusjuttunsa. Tuomarit olivat vihaisia oikeusjuttujen kasvavasta määrästä ja vaativat, että ennen tapauksen tuomista oikeuden eteen syyttäjällä tulisi olla todisteita syyllisyydestä. Tämä vähensi huomattavasti asetuksen rikkomisesta syytettyjen homojen määrää.Poliisi jatkoi laajamittaisia homojen pidätyksiä. Usein Musta-Maija tuotiin homobaarin luokse ja baarin asiakkaat pidätettiin. Vaikka syytteet usein hylättiin, pidätetyt menettivät anonyymiutensa, kun heidän nimensä, osoitteensa ja työpaikkansa painettiin sanomalehtiin. Poliisit ilmoittivat pidätyksestä myös syytettyjen perheille ja työnantajille aiheuttaen siten heidän maineelleen suurta vahinkoa.Vuonna 1964 Council on Religion and the Homosexual -järjestöä varten pidettiin uudenvuodenaaton hyväntekeväisyystilaisuus. Poliisit asettuivat tilaisuuden ulkopuolelle suurten valonheittimien kanssa ja ottivat valokuvia kaikista rakennukseen sisälle menneistä yrittäen pelotella heitä. Myöhemmin useat poliisit vaativat päästä sisään. Kolme asianajajaa selitti heille, että Kalifornian lain mukaan tapahtuma oli yksityistilaisuus eivätkä poliisit voisi tulla sisään, elleivät he ostaisi lippuja. Poliisit pidättivät heti asianajajat. Useat tilaisuudessa paikalla olleet ministerit pitivät seuraavana aamuna lehdistötilaisuuden ja vertasivat SFPD:tä Gestapoon. Jopa katolinen arkkipiispa tuomitsi voimakassanaisesti poliisin toimet. Tapahtumien vuoksi kaksi poliisia nimitettiin lievittämään suhteita homoyhteisöön, jotta häirintä vähenisi.Vuoteen 1971 mennessä poliisit pidättivät keskimäärin 2 800 miestä vuodessa syytettyinä seksin harrastamisesta julkisella paikalla; vertailun vuoksi New Yorkissa vastaavanlaisia pidätyksiä tehtiin vain 63. Monet syytteet hylättiin, koska poliisi oli houkutellut syytetyt tahallaan ansaan, mutta useille miehille annettiin ankarat rangaistukset.
Labor Dayna vuonna 1974 jännitteet homoyhteisön ja San Franciscon poliisin välillä kärjistyivät väkivallaksi, kun Castro Streetiä pitkin kävellyt mies hakattiin ja pidätettiin. Poliisin vahvistuksia ilmestyi kadulle yllättäen. Poliisit piilottivat virkamerkkiensä numerot ja hakkasivat pahoin kymmeniä homomiehiä. 14 pidätettiin ja heitä syytettiin jalkakäytävän tukkimisesta. Harvey Milk kutsui heitä nimellä "Castron 14" ja poliisia vastaan nostettiin 1,375 miljoonan dollarin arvoinen oikeusjuttu.Vuonna 1975, kun George Moscone oli valittu kaupungin pormestariksi, hän nimitti poliisipäälliköksi Charles Gainin. Gain oli suhtautunut afroamerikkalaisiin sovittelevasti ja hän oli saanut mainetta yhtenä maan liberaaleimmista lainvalvojista. Hän sai pian pääosin irlantilaiskatolisen poliisilaitoksen vihat niskoilleen. Gain teki päätöksiä, joista ei pidetty poliisien keskuudessa: hän esimerkiksi maalautti poliisiautot vaaleansinisiksi ja kielsi poliiseja juomasta alkoholia työaikana. Hänen suvaitsevainen politiikkansa homoja kohtaan raivostutti myös poliiseja. Kun häneltä kysyttiin, mitä hän tekisi, jos homo poliisi tulisi ulos kaapista, hän vastasi: "Uskon todella, että homo poliisi voisi kertoa siitä minulle suoraan. Jos minulla olisi homo poliisi, joka tulisi kaapista, tukisin häntä sataprosenttisesti." Lausunto sai poliisilaitoksen šokkiin ja nousi otsikoihin koko maassa. Gain sanoi kommenttinsa virkakautensa ensimmäisen viikon aikana, ja se teki myös hänet nimittäneestä pormestari Mosconesta äärimmäisen epäsuositun poliisien keskuudessa. Poliisit inhosivat kaksikkoa niin paljon, että vuonna 1977 kiersi huhuja oikeistolaisten poliisien suunnitelmasta salamurhata päällikkö Gain. Vuotta myöhemmin, kun uusien poliisien värväyskampanjan ilmoitettiin kohdistuvan myös homoyhteisöön, samanlaisia suunnitelmia tehtiin myös pormestari Mosconen varalle. Moscone palkkasi henkivartijan kuultuaan uhasta.
Kaupunginvaltuutettu Dan White erosi San Franciscon kaupunginvaltuustosta 10. marraskuuta 1978. Hän oli tyytymätön kaupungin politiikan toimintaan ja taloudellisissa vaikeuksissa epäonnistuneen ravintolabisneksensä ja alhaisen 9 600 dollarin vuosipalkan vuoksi. Tavattuaan poliisien järjestön ja kiinteistönvälittäjien lautakunnan jäseniä hän kuitenkin ilmoitti haluavansa paikkansa takaisin. Liberaalit kaupunginvaltuutetut näkivät Whiten eron mahdollisuutena: valtuuston 6–5-jako, joka oli estänyt progressiivisten aloitteiden läpipääsyn, saataisiin nyt loppumaan. Kaupunginvaltuutettujen Milk ja Silver sekä Kalifornian edustajainhuoneen jäsenen Willie Brownin lobbauksen jälkeen Moscone ilmoitti, ettei hän tulisi nimittämään Dan Whiteä uudelleen virkaansa.Seuraavana aamuna White otti Smith & Wesson -revolverinsa, jota hän oli käyttänyt poliisina. Hän laittoi takkinsa taskuun kymmenen ylimääräistä patruunaa ja meni kaupungintalolle. Hiivittyään sisään kellarin ikkunasta välttääkseen metallinpaljastimet hän käveli pormestari Mosconen huoneeseen. Lyhyen riidan jälkeen White ampui pormestaria kerran käteen ja sitten kolme kertaa päähän.White käveli sen jälkeen entiseen toimistoonsa, latasi aseensa uudelleen ja pyysi Harvey Milkiä liittymään seuraansa. Kaupunginvaltuutettu Dianne Feinstein kuuli laukauksia, ja soitti poliisin. He löysivät Milkin lattialta; häntä oli ammuttu viisi kertaa.
21. toukokuuta 1979 Dan White todettiin syylliseksi tappoon (engl. voluntary manslaughter) pormestari Mosconen ja valtuutettu Milkin salamurhista 27. marraskuuta 1978. Syyttäjä vaati rangaistusta ensimmäiseen asteen murhista "erityisissä olosuhteissa", mikä olisi sallinut kuolemanrangaistuksen käytön hiljattain Kaliforniassa hyväksytyn lain mukaan. "Erityiset olosuhteet" tarkoittivat tässä tapauksessa sitä, että pormestari Moscone oli surmattu jotta uuden kaupunginvaltuutetun nimittäminen Dan Whiten tilalle estyisi ja että useampia ihmisiä oli kuollut.Whiten tuomio saattoi lieventyä osin niin kutsutun Twinkie-puolustuksen vuoksi. Psykiatri esitti puolustuksen valamiehistölle. Hänen mukaansa liian suuri määrä puhdasta sokeria (kuten roskaruoassa) voi aiheuttaa masennusta, ja että White saattoi käyttäytyä irrationaalisesti, koska hän söi suuren määrän jalostettua sokeria sisältänyttä ruokaa. Myös valamiehistön rakennetta pidettiin yhtenä tekijänä: se koostui pääosin työväenluokan roomalaiskatolisista, heteroseksuaalisista ja valkoisista miehistä ja naisista, kuten Dan White. Tämä oli kaupungin se osa, joka tunsi sympatiaa Whitea kohtaan. Valamiehistö kuuli nauhan Whiten tunnustuksesta, joka koostui pääosin tunteellisesta vuodatuksesta, jossa White valitti kokemistaan paineista, ja valamiehistön jäsenet itkivät sympatiasta syytettyä kohtaan.White edusti San Franciscon "vanhaa kaartia", joka suhtautui varoen kaupunkiin saapuviin vähemmistöihin ja edusti konservatiivisempaa ja perinteisempää näkökulmaa, jonka kaupungin liberaalimmat voimat, kuten Moscone ja Milk, näkivät olevan kulumassa pois. Whitelle annettiin lievin mahdollinen rangaistus ja hänet tuomittiin seitsemäksi vuodeksi ja kahdeksaksi kuukaudeksi Soledadin vankilaan. Hyvän käytöksen avulla hänellä oli mahdollisuus vapautua kärsittyään kaksi kolmasosaa rangaistuksestaan eli noin viisi vuotta.Kuullessaan tuomion piirikunnansyyttäjä Joseph Freitas, Jr. sanoi: "Se oli väärä päätös. Tunteet valtasivat valamiehistön, eikä se analysoinut tarpeeksi tarkasti todistusaineistoa, jonka mukaan tämä oli tahallinen ja laskelmoiden suoritettu murha." Puolustaakseen päämiestään Whiten asianajaja Douglas Schmidt kertoi, että White "on täynnä katumusta ja luulen hänen olevan hyvin huonossa kunnossa".San Franciscon poliisilaitos oli koonnut yhdessä palolaitoksen kanssa yli 100 000 dollaria Whiten puolustamista varten. Tämä raivostutti homoyhteisön.
Kun aktivistille ja Milkin ystävälle Cleve Jonesille kerrottiin tuomiosta, hän puhutteli noin 500 Castro Streetille kokoontunutta henkeä ja kertoi heille tapahtuneesta. Jones johti "Ulos baareista ja kaduille" -huutojen säestämänä marssia Castro Streetiä pitkin, samalla kun jokaisesta baarista väkijoukkoon liittyi lisää ihmisiä. Väkijoukko kiersi ympyrän ja marssi uudelleen Castron halki. Siinä oli noin 1 500 henkeä. Kun joukkio lähti Castrosta, Jonesille annettiin poliisin saattue, joka hänelle oli luvattu päiviä aiemmin.
Haastattelussa vuonna 1984 Jones antoi äänen ihmisten tunteille, kun he olivat alkaneet ryhmittyä Castro Streetille tuomiouutisen jälkeen. Hän kertoi: "Raivo ihmisten kasvoilla – näin ihmisiä, jotka olin tuntenut vuosia, ja he olivat niin raivoissaan. Se oli minusta pelottavin asia. Kaikki nämä ihmiset jotka tunsin naapurustosta, saman kulmakunnan pojat, ihmiset joiden kanssa olin ajanut bussilla, siellä ulkona huutamassa verta."Kun väkijoukko saapui kaupungintalolle, sen koko oli kasvanut viiteen tuhanteen. Mielenosoittajat huusivat "tappakaa Dan White" ja "eroon Diannesta" – viittaus virkaatekevään pormestariin Dianne Feinsteiniin. Työvuorossa oli kourallinen poliiseja, eivätkä he olleet varmoja, kuinka heidän tulisi suhtautua uuteen käänteeseen. Poliisin johto, joka oli tottunut näkemään rauhallisia homoseksuaaleja kävelemässä hiljaisina poliisiautoihin ratsioiden aikana, järkyttyi vihaisesta ja verenhimoisesta homojen joukosta.
Kun Castrosta päin tuleva väkijoukko yhdistyi toiseen väkijoukkoon Polkin alueelta, joka oli San Franciscon toinen homoalue, taistelu kaupungin poliisia vastaan alkoi. Ennen pitkää paikalle kokoontui tuhansia ihmisiä lisää.Väkijoukon jäsenet repivät kullattuja koristeita rakennuksen valurautaovista ja rikkoivat sitten niillä ensimmäisen kerroksen ikkunoita. Useat Harvey Milkin ystävät, kuten hänen entinen rakastajansa Scott Smith, tarkkailivat ja yrittivät estellä väkijoukkoa. Poliisin kiila ilmestyi Civic Center Plazan pohjoisreunalle ja ne, jotka olivat yrittäneet pidätellä mellakoijia, istuivat alas kiitollisina tuesta. Auttamisen sijaan poliisit alkoivat kuitenkin hakata tarkkailijoita pampuilla.Eräs nuori mies potkaisi poliisiauton ikkunan rikki, sytytti tulitikkulaatikon ja sytytti auton verhoilun tuleen. Polttoainesäiliö räjähti lyhyen tulipalon jälkeen. Tusina poliisiautoja ja kahdeksan muuta autoa tuhoutui samalla tavalla. Useat mellakoijat levittivät kyynelkaasua, jonka he olivat ottaneet poliisiautoista. Mellakoijat estivät liikenteen kulun ja rikkoivat autojen ja liikkeiden ikkunoita. Raitiovaunujen kulku estettiin, kun niiden ilmajohdot revittiin alas, ja alakynteen jääneitä poliiseja vastaan alettiin käyttää väkivaltaa. Poliisipäällikkö Charles Gain oli sisällä kaupungintalossa ja käski poliiseja pitämään asemansa ja olemaan hyökkäämättä.Pormestari Feinstein ja valtuutettu Carol Ruth Silver puhuttelivat väkijoukkoa ja yrittivät lievittää Whiten tuomion aiheuttamaa raivoa. Feinstein sanoi, että hän oli ottanut tiedon tuomiosta vastaan "epäuskoisena". Valtuutettu Silver sanoi: "Dan White on päässyt pälkähällä murhasta. Niin yksinkertaista se on." Hän loukkaantui, kun häneen osui lentävä esine. Myös yli 140 muuta loukkaantui.
Siedettyään vihaisen väkijoukon huutoja lähes kolmen tunnin ajan poliisit ryhtyivät tukahduttamaan mellakkaa. Kertomusten mukaan poliisit peittivät virkamerkkinsä mustalla teipillä, jotta heitä ei tunnistettaisi, ja hakkasivat mellakoijia. Kymmenet poliisit hyökkäsivät väkijoukkoon. He käyttivät kyynelkaasua pakottaakseen mielenosoittajat pois rakennuksen luota. Poliisit yllättyivät väkijoukon voimakkaasta vastarinnasta; mellakoijat yrittivät saada heidät perääntymään puun oksilla, kaupungin busseista revityillä kromiosilla ja kadusta otetuilla asfaltin paloilla. Kun eräs mies sytytti viimeisen poliisiauton, hän huusi toimittajalle: "Laita lehteen, että söin liian monta Twinkie-patukkaa." 60 poliisia loukkaantui ja paikalla pidätettiin parisenkymmentä henkilöä.Väkivallan toisessa vaiheessa poliisi teki tunteja myöhemmin ratsian pääosin homojen asuttamalla Castron alueella. Kun järjestys oli palautettu kaupungintalolle, kymmeniä poliiseja kuljettavat SFPD:n autot suuntasivat Castroon. Poliisit marssivat Elephant Walk -nimiseen homobaariin, vaikka heitä ei ollut käsketty tehdä niin. He huusivat "likaiset kyrvänimijät" ja "sairaat hintit" ja rikkoivat baarin suuret lasi-ikkunat asiakkaiden hakkaamisen lisäksi. 15 minuutin jälkeen poliisit vetäytyivät baarista ja liittyivät muihin poliiseihin, jotka hyökkäsivät satunnaisesti kadulla käveleviä homoja vastaan. Välikohtaus kesti lähes kaksi tuntia.Kun päällikkö Charles Gain kuuli Elephant Walkin ratsiasta, jolle hän ei ollut antanut lupaa, hän lähti välittömästi paikalle ja käski miehiään poistumaan. Myöhemmin samana yönä freelance-toimittaja Michael Weiss näki ryhmän poliiseja juhlimassa keskustan baarissa. "Olimme kaupungintalolla [surmien] tapahtumapäivänä ja hymyilimme silloin", eräs poliisi kertoi. "Olimme siellä tänään ja hymyilemme yhä."Ainakin 61 poliisia ja arviolta 100 homoa joutui sairaalaan mellakan aikana. Suuri siviilivalamiehistö kokoontui selvittämään, kuka oli määrännyt hyökkäyksen, mutta se ei päätynyt selkeään lopputulokseen, kun henkilökohtaisista vammoista ja muista vahingoista tehtiin rahallinen sopimus.
Viisitoista ihmistä haastoi poliisilaitoksen oikeuteen White Night -mellakoiden jälkeen, mutta suurin osa oikeusjutuista sovittiin tai niistä luovuttiin.Seuraavana aamuna homoliikkeen johtajat kokoontuivat Civic Centerin komiteahuoneeseen. Valtuutettu Harry Britt, joka oli korvannut Milkin, ja jyrkemmin asiaan suhtautuvat homot Harvey Milk Democratic Clubista tekivät selväksi, että kukaan ei tulisi pyytämään mellakoita anteeksi. Lehdistötilaisuudessa Britt kertoi toimittajille, että "Harvey Milkin ihmisillä ei ole mitään anteeksipyydettävää. Nyt yhteiskunnan täytyy pitää meitä kauneussalonkeja omistavien kivojen pikku keijukaisten sijaan ihmisinä, jotka kykenevät väkivaltaan. Emme aio sietää Dan Whiteja enää." Toimittajat olivat järkyttyneitä siitä, että julkisessa virassa oleva henkilö tuki edellisen yön väkivaltaisia tekoja. Myöhemmät yritykset löytää homoliikkeen johtaja, joka olisi pyytänyt tekoja anteeksi, eivät onnistuneet.Toukokuun 22. päivä olisi ollut tapetun Harvey Milkin 49. syntymäpäivä. Kaupungin viranomaiset olivat harkinneet illaksi suunnitellun mielenosoituksen luvan perumista, mutta vetäytyivät väkivallan uhan pelossa. Viranomaiset sanoivat, että mielenosoitus voisi ohjata yhteisön vihaa johonkin positiiviseen. Pormestari Feinstein käski San Franciscon ja naapurikaupunkien poliisin hälytystilaan uusien väkivaltaisuuksien varalta. Cleve Jones suunnitteli tapahtumiin vastaamista poliisin kanssa ja koulutti 300 valvojaa pitämään väkijoukkoa silmällä. Arviolta 20 000 henkeä kokoontui Castro Streetille ja Market Streetille; väkijoukko oli "vihainen, mutta lyöty". Poliisi pysyi välimatkan päässä ja valvoi väkijoukkoa. Tällä kertaa väki kuitenkin juhli Milkin elämää rauhanomaisesti. Ihmiset tanssivat suosittuja diskokappaleita, joivat olutta ja lauloivat tribuutin Milkille.Samana iltana arviolta 100 henkeä piti yli kolmen tunnin mielenosoituksen Sheridan Squarella Manhattanilla protestoidakseen tuomiota. Noin 20 poliisia tarkkaili kahdeksalta illalla alkanutta mielenosoitusta, mutta ketään ei pidätetty. Kynttilämielenosoitus suunniteltiin kaksi päivää aiemmin ja sitä tukivat Coalition for Lesbian and Gay Rights ja National Gay Task Force.
14. lokakuuta 1979 yli 100 000 henkeä marssi Washingtonissa homojen oikeuksien puolesta. Monet kantoivat mukanaan Milkin kuvia ja hänen perintöään kunnioittavia kylttejä. Mielenosoitus, jollaisen Milk oli halunnut järjestää, pidettiinkin nyt hänen muistokseen. Toimittaja ja kirjailija Randy Shiltsin mukaan White Night -mellakat olivat sopiva loppu Harvey Milkin tarinalle.
Vuoden 1979 kuntavaalit käytiin vain kuukausia mellakoiden jälkeen, ja monet pelkäsivät homovastaista aaltoa vaaleissa. Sitä ei kuitenkaan tullut, ja homoyhteisöllä oli nyt enemmän valtaa kuin koskaan aiemmin. Vaikka lähes tuntematon homo pormestariehdokas David Scott jäi kolmanneksi vaaleissa, hän sai sen verran paljon ääniä, että virkaatekevä pormestari Feinstein joutui toiselle kierrokselle konservatiivista kaupunginvaltuutettua Quentin Koppia vastaan. Koska Feinstein oli luvannut nimittää julkisiin virkoihin enemmän homoja ja hän kampanjoi runsaasti Castrossa, hän sai homoyhteisöltä tarpeeksi tukea voittaakseen vaalit ja hänet valittiin pormestariksi.Yksi pormestari Feinsteinin ensimmäisistä teoista valintansa jälkeen oli nimittää Cornelius Murphy uudeksi poliisipäälliköksi. Murphy oli irlantilaiskatolinen, ja hän päätti, etteivät poliisiautot olisi enää vaaleansinisiä vaan ne maalattaisiin uudelleen "machon mustavalkoisiksi". Tämä miellytti poliiseja ja palautti heidän luottamuksensa poliisilaitoksen johtoon. Murphy lupasi kuitenkin myös noudattavansa edelleen edeltäjänsä käyttöön ottamaa homoihin myötämielisesti suhtautuvaa politiikkaa. Vuoteen 1980 mennessä yksi seitsemästä uudesta poliisikokelaasta oli homo tai lesbo. Eräässä viimeisistä julkisista esiintymisistään poliisipäällikkö Charles Gain sanoi, että hän odotti näkevänsä päivän, jona San Franciscolla olisi sekä homo pormestari että homo poliisipäällikkö.
Carter, David: Stonewall: The Riots that Sparked the Gay Revolution.    St. Martin's Press, 2004. ISBN 0312342691.    
Shilts, Randy: The Mayor of Castro Street: The Life and Times of Harvey Milk.    St. Martin's Press, 1982. ISBN 0312560850.

Whitney Houston on Whitney Houstonin omaa nimeään kantava debyyttialbumi, mikä julkaistiin 21. helmikuuta 1985. Albumilla oli aluksi nihkeä vastaanotto, mutta lopulta sen menestys kasvoi suuriin mittasuhteisiin, kiitos siltä julkaistujen kolmen ykköshitin. Se on vielä nykypäivänäkin Houstonin menestynein studioalbumi, ja kaikkien aikojen parhaiten myynyt artistin debyyttialbumi.
"You Give Good Love" oli ensimmäinen Yhdysvalloissa julkaistu single, jossa se debytoi singlelistan sijalla kolme.
"Saving All My Love For You" oli Houstonin ensimmäinen singlelistan ykköshitti niin Yhdysvalloissa kuin Isossa-Britanniassakin
"How Will I Know" oli Houstonin toinen Yhdysvaltojen singlelistan ykköshitti, mutta muualla maailmassa se ei menestynyt yhtä hyvin
"Greatest Love of All" oli albumin viimeinen single, ja sekin saavutti Yhdysvaltain singlelistan korkeimman sijan.

Who Do We Think We Are on brittiläisen Deep Purple -yhtyeen helmikuussa 1973 julkaistu seitsemäs studioalbumi. Albumilla esiintyy vielä niin sanottu Mark II -kokoonpano: Ritchie Blackmore (kitara), Ian Gillan (laulu), Roger Glover (basso), Jon Lord (kosketinsoittimet) ja Ian Paice (rummut). Gillanin mielestä yhtye oli kuitenkin juuttunut paikoilleen ja kadottanut kipinänsä, joten hän jätti yhtyeen albumin kiertueen jälkeen kesäkuussa 1973. Samalla myös Glover lähti yhtyeestä. Mark II -kokoonpano palasi kuitenkin yhteen vuonna 1984.
Albumi levytettiin kiireisenä aikana Roomassa ja Frankfurtissa vuonna 1972. Äänityksiä vaikeuttivat yhtyeen jäsenten, erityisesti Blackmoren ja Gillanin, huonot välit. Tilanne vaikutti myös levyn materiaaliin, etenkin sanoituksiin, jotka ovat usein sävyltään katkeria.
Who Do We Think We Are menestyi kaupallisesti heikommin kuin edeltäjänsä Machine Head, eikä se ollut esimerkiksi Yhdysvalloissa kymmenen myydyimmän albumin joukossa. Albumi oli kuitenkin listaykkönen Ruotsissa ja Norjassa.
Deep Purplen edellinen studioalbumi Machine Head oli ilmestynyt maaliskuussa 1972. Sitä pidetään yhtenä Deep Purplen onnistuneimmista levyistä, ja se menestyi hyvin ja nousi Britanniassa listaykköseksi ja Yhdysvalloissa sijalle seitsemän.Kesään 1972 mennessä Deep Purple oli kiertänyt maailmaa ja tehnyt levyjä kolmen vuoden ajan lähes tauotta. Kova työtahti alkoi vaatia veronsa. Stressiä yritettiin purkaa pääasiassa alkoholilla, ja sekä Ritchie Blackmore että Ian Gillan sairastuivat maksatulehdukseen. Roger Glover pyörtyi lavalla pariin otteeseen, ja Jon Lordia vaivasivat selkäkivut. Lisäksi yhtyeen henkilösuhteissa oli ollut ongelmia jo vuodesta 1971, jolloin esimerkiksi Gillanin ja Blackmoren välillä alkoi olla erimielisyyksiä. Blackmore ei myöskään pitänyt Gloverin soittotyylistä. Kokoonpanomuutoksiin ei kuitenkaan vielä ryhdytty.
Levyn äänittäminen oli riitaista, sillä Gillanin ja Blackmoren välit olivat huonommat kuin koskaan. Blackmore väitti, että Gillanin laulutyyli rajoitti hänen soittoaan, kun taas Gillan ei hyväksynyt Blackmoren näkemystä, jonka mukaan kitara oli Deep Purplen tärkein osa.Gillan alkoi toimia Deep Purplen ohella sivuprojekteissa, joita hän oli aiemmin kaavaillut vain mielessään. Kesällä 1972 hän alkoi panostaa omaan Cherkazoo-nimiseen hankkeeseensa. Se oli ”eläimiä, avaruutta ja musiikkia käsittelevä kuvitteellinen matkakertomus”, josta oli tarkoitus tehdä myös elokuvasovitus. Elokuva jäi tekemättä, mutta Cherkazoo jäi nimenä elämään. Vuonna 1972 järjestettiin sessiot, joihin osallistuivat Deep Purplen jäsenet Roger Glover ja Jon Lord sekä joukko yhtyeen ulkopuolisia muusikoita. Gillan keskeytti kuitenkin projektin, kun oli aika palata äänittämään Deep Purplen uutta levyä.
Yhtyeen seuraava albumi oli tarkoitus nauhoittaa Italiassa, liikkuvaa Rolling Stones Mobile Studiota käyttäen. Heinäkuussa 1972 Deep Purplelle vuokrattiin Rooman ulkopuolelta kartano, johon kuuluivat myös uima-allas, kokki ja suuri viinikellari. Näiden ylellisyyksien ja tiukan aikataulun takia yhtye ei saanut studiossa aikaan juuri mitään. Ensimmäinen päivä oli tuotteliain, vaikka yhtyeellä oli silloin käytössään vain liikkuva studio eivätkä instrumentitkaan olleet vielä saapuneet. Rakennuksessa oli vain mikrofoneja ja vanha piano. Niinpä nauhoitetut kappaleet olivat huumorimielessä tehtyjä: Lordin ”Smelly Botty” ja Gillanin vulgaari kabaree-esitys Conway Twittyn laulusta ”It’s Only Make Believe”. Blackmore ei osallistunut näihin sessioihin, koska hän ei halunnut leikkiä musiikin kustannuksella ja vältteli yhtyeen muita jäseniä. Myös varsinaisten äänityssessioiden aikana hän mieluummin istui tuottaja Martin Birchin kanssa studiossa kuin vietti aikaa muiden soittajien kanssa. Ainoat Roomassa levytetyt kappaleet olivat ”Woman from Tokyo” ja ”Painted Horse”, joista vain ensimmäinen päätyi albumille.New Musical Express -lehden haastattelussa Blackmore kertoi olevansa tyytymätön, koska hän uskoi yhtyeen vieneen musiikkinsa niin pitkälle, ettei sitä voinut enää kehittää. Fanitkaan eivät Blackmoren mielestä antaisi yhtyeen kehittyä tarvittavaan suntaan. Gillan puolestaan myönsi, ettei Deep Purplella enää ollut selkeää näkemystä tulevaisuudesta, ja piti kunnianhimon puutetta yhtyeen suurimpana ongelmana.Deep Purplen edelliset albumit olivat syntyneet jammailemalla. Ideoita kehitettiin yhdessä niin pitkälle, että ne olivat kaikkien mielestä valmiita. Enää jammailu ei onnistunut, sillä soittajien välit olivat liian huonot. Kappaleet levytettiin enimmäkseen samassa muodossa kuin ne oli sävelletty, eivätkä toiset edes kuulleet Blackmoren kitaraäänityksiä. Soittajien keskinäinen suvaitsevaisuus oli ollut tärkeää edellisen albumin Machine Headin onnistumisen kannalta, mutta nyt se oli poissa.Yhtye ei voinut hellittää työtahtiaan löytääkseen kipinän uudestaan, sillä kalenteri oli varattu vuodeksi täyteen konsertteja. Deep Purple matkusti 9. elokuuta ensimmäistä kertaa Japaniin, missä se esiintyi kaksi kertaa Osakassa sekä kerran Tokiossa. Konserteista koostettiin tuplalivealbumi Made in Japan, joka ilmestyi joulukuussa 1972. Japanin-konserttien jälkeen oli vuorossa Amerikan-kiertue niin ikään hajoamispisteessä olevan Fleetwood Macin kanssa.
Lokakuussa 1972 Deep Purple matkusti Länsi-Saksan Frankfurtiin jatkamaan äänityksiä, jotka olivat jääneet kesken kolme kuukautta aikaisemmin. Basisti Roger Glover on kertonut nauhoituksista ja yhtyeen silloisesta tilanteesta:
»Albumit tuntuivat menevän sykleissä: helppo, vaikea; helppo, vaikea. [...] Tämä kuului niihin vaikeisiin. Bändissä oli kolkko tunnelma – se oli pikkupoikien typeryyttä. Kun joku teki jotain typerää, toinen sanoi: ’Haistakoon vittu, kostan tämän hänelle’. Samalla koko bändi kärsi. Olimme harvoin viidestään samassa huoneessa. Teimme Ritchien (Blackmore) ja muiden soittajien kanssa biisit lähes kokonaan kysymättä Ianin (Gillan) mielipidettä. Kun Ritchie oli poissa, Ian tuli kuuntelemaan tekelettämme, ja aloin pohtia hänen kanssaan, mitä sille tekisimme. Kun kaikki tehtiin osissa, eihän siitä voinut syntyä kunnon yhteistyötä.» (Roger Glover, basisti)
Studiossa oli ongelmia esimerkiksi Blackmoren kanssa. Kerran Gloverilla oli kappaleidea, mutta Blackmore ei suostunut soittamaan mitään. Sen sijaan rumpali Ian Paice ja kosketinsoittaja Jon Lord osallistuivat työstämiseen. Lopulta Blackmore lähti ulos mutta palasi kymmenen minuutin kuluttua ja soitti muiden mielestä erinomaista riffiä. Glover, Paice ja Lord halusivat tehdä siitä kappaleen, mutta Blackmore totesi pitävänsä riffin itsellään. Muutamaa vuotta myöhemmin se ilmestyi Blackmoren johtaman Rainbow-yhtyeen esikoisalbumilla. Frankfurtissa yhtyeen toiminta oli kaikesta huolimatta ammattimaisempaa kuin Roomassa, ja siellä levytettiin albumin materiaali ”Woman from Tokyo” -kappaletta lukuun ottamatta, kaikkiaan kuusi kappaletta seitsemästä. Ensimmäiset pari päivää käytettiin jammailuun ja ideoiden etsimiseen. Kun kappale oli valmis, soittajat nauhoittivat taustat ja soolot ja poistuivat sitten huoneisiinsa. Sen jälkeen Gillan meni yksin studioon tekemään lauluraidat. Glover toteaa albumin vuonna 2000 julkaistun CD-version kansilehdessä, että yhtye äänitti sen verran musiikkia kuin levylle vaadittiin – ei enempää. Yhtye ei käyttänyt ulkopuolista miksaajaa, vaan albumin miksasivat Glover ja Paice. Levy myös tuotettiin itse.Gillanin ja Blackmoren riidat olivat alkaneet jo vuonna 1971, ja Who Do We Think We Aren äänitysten aikaan riitely oli edennyt niin pitkälle, että tilanteeseen oli löydettävä ratkaisu. Niinpä Frankfurtin äänitysten aikaan Gillan ilmoitti eroavansa yhtyeestä. Hän kertoi uutisen managereille, kun Deep Purple teki vuoden kuudetta ja viimeistä Amerikan-kiertuettaan. Joulukuun 9. päivänä Virginian Alexandriassa Gillan kirjoitti hotellihuoneessaan kirjeen, jossa hän kertoi tyytymättömyytensä yhtyeeseen. Hänen mukaansa Deep Purple oli jämähtänyt paikoilleen ja kadottanut kipinänsä. Managerit kuitenkin pyysivät Gillania pysymään yhtyeessä niin kauan, että sovitut konsertit pystytään järjestämään normaalisti. Blackmorellakin oli suunnitelmia. Hän oli pari vuotta aiemmin soittanut Ian Paicen ja Thin Lizzy -yhtyeen Phil Lynottin kanssa ja oli halukas viemään erityisesti tätä ”Baby Face” -nimistä projektia eteenpäin. Myös Lord suunnitteli lähtöä Deep Purplesta.
On sanottu, että Who Do We Think We Aren materiaalista pystyy aistimaan yhtyeen silloisen tilanteen: musiikki on paikoin karskia ja sanoitukset katkeria. Smoke on the Water – Deep Purplen tarina -kirjan kirjoittaja Dave Thompson toteaa, ettei albumissa ole juurikaan Deep Purplelle ominaisia piirteitä ja suurin osa lauluista on ”rockia vain paperilla”. Kaikki albumin kappaleet merkittiin yhtyeen yhdessä tekemiksi. Suurin osa sanoituksista on Gillanin kirjoittamia, mutta Glover avusti toisinaan niiden tekemisessä.Albumi on äänitetty hyvin pelkistetysti. Rummuilla on neljä erillistä raitaa ja laululla sekä soittimilla yksi raita kullakin. Sen vuoksi levylle jäi myös ylimääräisiä raitoja, joille ei ole nauhoitettu mitään.
Albumin ensimmäinen kappale on ”Woman from Tokyo”. Työstövaiheessa Gillan kuuli kappaleen kitarariffin, minkä jälkeen nimi vain tuli hänen mieleensä. Hän ja Glover kirjoittivat sanoitukset, joihin he saivat idean Deep Purplen tuolloin ajankohtaisesta Japanin-vierailusta. Seuraavassa, ”Mary Long” -nimisessä kappaleessa Gillan kritisoi Mary Whitehousea ja Frank Pakenhamia, jotka halusivat suojella 1970-luvun alun Britanniaa moraaliselta rappiolta. ”Mary Long” oli myös albumin ainoa kappale, joka päätyi tuoreeltaan yhtyeen konserttiohjelmistoon – sitä esitettiin Euroopan-kiertueella 1973. ”Super Trouper” on saanut nimensä konserttipaikkojen valonheittimistä, ja se kertoo yksinäisyydestä musiikkibisneksessä. Glover sai inspiraation riffiin Freddie Kingin kappaleesta ”Going Down”.”Smooth Dancer” -kappaleen sanoituksessa Gillan piikittelee Blackmorea. Esimerkiksi ensimmäisellä rivillä mainittava ”Black suede” (suom. Musta mokka) viittaa Blackmoren pukeutumistyyliin. Sanoituksessa Gillan pyytää Blackmorea palaamaan asiallisempiin väleihin ja kieltäytyy alistumasta tämän valtaan. Gillan on myöntänyt, että hän purki vihaansa Blackmorea kohtaan parhaimmalla osaamallaan tavalla – sanoitusten kautta. Blackmore ei kuitenkaan tuntunut ymmärtävän ”Smooth Dancerin” vihjailua, mikä raivostutti Gillania entisestään. Musiikillisesti ”Smooth Danceria” on verrattu Sweet-yhtyeen materiaaliin sekä Deep Purple in Rock -albumin avauskappaleeseen ”Speed King”.B-puolen aloittaa ”Rat Bat Blue”, joka kertoo tytön iskemisestä. Se oli Gloverin mielestä albumin paras kappale, ja myös Gillan piti siitä. Sitä seuraa blues-kappale ”Place in Lane”, jota Dave Thompson kuvaa ”pelkäksi levyntäytteeksi”. Sen oli kuitenkin tarkoitus korvata konserteissa ”Lazy” yhtyeen taitojenesittelykappaleena. Sanoitus sai innoituksensa Gloverin lukemasta scifi-novellista, mutta Gillanin lopullinen sanoitus kertoo oravanpyörästä, jossa hän tunsi yhtyeen kanssa olevansa. Albumin viimeinen kappale on ”Our Lady”, josta Lord sanoi ennen levyn julkaisua, että se saattaa järkyttää monia erilaisuudellaan. Hänen mukaan kappaleessa on erikoista se, että se on hyvin hidas, keskittyy lähinnä sävellykseen eikä siinä ole sooloja – ”se on vain normaali kappale, mikä on Deep Purplelle epätavallista”.Roomassa nauhoitettu ”Painted Horse” ei lopulta päätynyt albumille, koska Blackmore ei pitänyt Gillanin sanoituksesta. Gillan kieltäytyi kirjoittamasta sitä uudelleen, jolloin Blackmore kieltäytyi ottamasta kappaletta levylle. ”Painted Horse” julkaistiin lopulta singlen b-puolena vuonna 1977, samoihin aikoihin kuin Gillan suunnitteli tekevänsä siitä uuden version Scarabus-albumilleen. Se on mukana myös vuonna 2000 ilmestyneessä Who Do We Think We Aren remasteroidussa CD-versiossa.
Albumin nimen keksi rumpali Ian Paice, jonka mukaan yhtyeelle lähetetyt vihaiset kirjeet alkoivat yleensä sanoilla: ”Keitä Deep Purplen jäsenet oikein kuvittelevat olevansa?” Yhtyettä oli arvosteltu samalla tavalla myös Paicen tuhottua rumpusettinsä televisiolähetyksessä. Roger Glover on sittemmin kertonut, että nimi viittaa lisäksi yhtyeen identiteettiin. Hädin tuskin kolme vuotta aikaisemmin Deep Purple oli ollut vielä suhteellisen tuntematon yhtye. Who Do We Think We Aren aikaan yhtye oli maailmankuulu, mutta sekasortoisessa tilanteessa.Levyn kansikuva on yhtyeen johtoportaan suunnittelema. Siinä on NASAn satelliitin ottama kuva ja otokset yhtyeen jäsenten kasvoista, jotka leijailevat maisemassa. Kansikuvaa on pidetty vain osittain onnistuneena, ja esimerkiksi halvannäköiseksi arvosteltu pallonmuotoinen levyn nimi jätettiin pois remasteroidusta CD-versiosta. Amerikan- ja Japanin-painoksissa kansi on hieman erilainen. Kuvaa on suurennettu, ja se on sävyltään brittipainosta haaleampi. Lisäksi yhtyeen ja levyn nimi on kirjoitettu sinisellä keltaisen sijaan.Alkuperäisen vinyylipainoksen kannet ovat avattavat, niin sanottua gatefold-mallia. Sisäkannessa on kuvia yhtyeestä kertovista lehtileikkeistä, jotka olivat peräisin yhtyeen omasta leikekirjasta. Yksi niistä on suomalaisen Pointti-lehden numeron 2/72 otsikko: ”Deep Purple. Suomeen?”
Who Do We Think We Are julkaistiin sekä Britanniassa että Yhdysvaloissa helmikuussa 1973. Länsi-Saksassa ja Ranskassa albumi oli ilmestynyt jo tammikuussa. Britanniassa ja muualla Euroopassa levy-yhtiönä toimi yhtyeen oma Purple Records, Yhdysvalloissa ja Japanissa Warner Bros. Records. Jotkin painokset erosivat hienokseltaan Britannian-versiosta. Esimerkiksi Kreikan-versiossa laulujen sanat oli painettu takakanteen. Argentiinassa levy julkaistiin espanjankielisellä nimellä Quien nos creemos que somos.Britanniassa albumi nousi listalle 17. helmikuuta 1973, vain kuusi viikkoa joulukuussa julkaistun livealbumi Made in Japanin jälkeen. Who Do We Think We Are oli parhaimmillaan sijalla neljä ja pysyi listalla kaikkiaan yksitoista viikkoa. Yhdysvalloissa levy ylsi Billboard 200 -listan sijalle viisitoista, kun sitä edeltänyt Machine Head oli päässyt sijalle seitsemän. Livealbumi Made in Japanin julkaisua viivytettiin Yhdysvalloissa, jotta Who Do We Think We Are ehdittäisiin noteerata. Konserttitallenne menestyi siellä lopulta studiolevyä paremmin ja ylsi kymmenen kärkeen. Parhaiten Who Do We Think We Are menestyi Norjassa ja Ruotsissa, missä se nousi listaykköseksi. Albumi myi kultalevyyn oikeuttavan määrän Yhdysvalloissa ja Ranskassa.Albumin ensimmäinen CD-painos ilmestyi vuonna 1987. Vuonna 2000 julkaistiin albumin remasteroitu CD-versio, jossa oli myös bonuskappaleita sekä Roger Gloverin kirjoittamat kansitekstit.
Albumi ei ole yleisesti yhtä arvostettu kuin jotkin Deep Purplen aikaisemmat levyt. Esimerkiksi Dave Thompson kertoo kirjassaan Smoke on the Water – Deep Purplen tarina, että Who Do We Think We Are ”ei missään vaiheessa erottunut edukseen bändin muiden levyjen rinnalla, ja äskettäin julkaistun Made in Japan -levyn rinnalla se vaikutti entistäkin huonommalta”. Hänen mielestään levyllä ei ole pelkästään musiikillisia puutteita, vaan myös sen nimi on surkea.Yhtyeen jäsenistä rumpali Ian Paice totesi albumin ilmestyttyä, että Who Do We Think We Are on askel eteenpäin. Se on hänen mukaansa melodisempi ja sähköisempi kuin aikaisemmat levyt, mutta perusta on kuitenkin pysynyt samana. Myös Jon Lord oli tyytyväinen lopputulokseen. Roger Glover kertoi vuonna 2000, että hänen mielipiteensä albumista ovat ristiriitaiset.Allmusic-sivuston kriitikko Eduardo Rivadavia toteaa, että albumi on pettymys ja Machine Headin tulisuus ja inspiraatio ovat poissa. Avauskappaletta ”Woman from Tokyo” lukuun ottamatta levyn materiaali on epäjohdonmukaista. Rivadavia antaa albumille kaksi arvostelutähteä viidestä mahdollisesta. Saman arvosanan antaa Sputnikmusicin Matthijs van der Lee, jonka mielestä Who Do We Think We Are on upean yhtyeen tekemä heikko levy. Yhtyeen edellisillä albumeilla oli pelkästään nautittavia kappaleita, mutta tällä levyllä niitä on vain kaksi, ”Woman from Tokyo” ja ”Rat Bat Blue”. Van der Leen mielestä albumi kyllä kuulostaa Deep Purplelta, mutta siitä puuttuu kipinä, joka sai aikaisemmat levyt kuulostamaan niin fantastisilta.Jan M. Ekbladin toimittamassa kirjassa Deep Purple – Syvän purppuran vuodet 1967–2004 Heikki Heino toteaa, että Who Do We Think We Are on olosuhteisiin nähden yllättävän hyvä albumi, vaikkei kokonaisuutena ylläkään kolmen edellisen studiolevyn tasolle. ”Woman from Tokyo” on hänen mielestään yksi Deep Purplen upeimmista kappaleista. Kirjan lopussa Tero Honkasalo on tehnyt levystä erillisen arvostelun. Siinä hän kertoo, että Who Do We Think We Are on yhtyeen albumeista vahvin kokonaisuus, jossa ei ole selkeää huippukohtaa mutta ei varsinaisia rimanalituksiakaan. Hän arvostaa myös levyn sarkastisia sanoituksia, ja albumi poistaa hänen mukaansa ”stressin ja muut luulovaivat”. Deep.purple.fi-sivuston Petri Myllylä sanoo Who Do We Think We Aren olevan ”lepsu ja köykäinen levy”, jonka ”suuntana on tavallaan sen suunnattomuus”. Kaikesta huolimatta albumilla on omat hyvät hetkensä. Albumin harvoja onnistuneita kappaleita ovat hänen mukaansa ”Woman from Tokyo” ja ”Mary Long”, kun taas ”Place in Line” ja ”Our Lady” ”saivat taatusti aikanaan juuri loistavan Made in Japan -tuplan hankkineet fanit nostamaan levyn pois soittimestaan.”
Jo levyn työstövaiheessa Deep Purplen managerit olivat kutsuneet Jon Lordin ja Roger Gloverin luokseen Lontooseen, sillä yhtyeen loppu tuntui olevan lähellä. Tony Edwards ja John Coletta pyysivät yhtyeen jäseniä tekemään kaikkensa, jotta vihdoinkin voittoa tuottava yhtye ei hajoaisi. Ian Paice saatiinkin helposti jatkamaan, ja myös Ritchie Blackmoren mielestä olisi ollut sääli heittää vuosien työ hukkaan. Hän asetti kuitenkin ehdoksi basistin vaihdon, jota hän oli suunnitellut jo pitkään, sillä hän halusi yhtyeeseen Gloveria blues-tyylisemmän muusikon. Siitä ei kuitenkaan kerrottu Gloverille, vaan hänet ajettiin vähitellen pois yhtyeestä. Blackmore, Lord ja Paice olivat aiemmin toimineet hyvin samanlaisella tavalla yhtyeen alkuperäistä laulajaa Rod Evansia ja basisti Nick Simperia kohtaan. Heidät oli erotettu Gillanin ja Gloverin tieltä vuonna 1969.Albumin julkaisua seurasi lyhyt kiertue, jonka aikana yhtyeen jäsenten välit olivat erittäin huonot. Esimerkiksi Blackmore ja Gillan eivät olleet vuoteen keskustelleet mistään muusta kuin enintään lyhyesti saman illan esityksestä. Gillan matkusti muusta yhtyeestä erillään, vetosi vasta ilmenneeseen lentopelkoonsa ja kulki autolla oman roudarinsa kanssa. Glover puolestaan ihmetteli, miksi häneen ja hänen ideoihinsa suhtaututtiin niin kylmästi. Lopulta hän sai kuulla, että häntä oltiin erottamassa yhtyeestä, minkä jälkeen hän ilmoitti eroavansa itse.Kiertueen loputtua Japanin Osakassa 29. kesäkuuta 1973 Gillan ja Glover lähtivät Deep Purplesta. Blackmore kertoi Gloverille, että häntä ei haluttu erottaa henkilökohtaisista syistä, vaan yhtyeen parasta ajatellen. Tämän jälkeen Glover oli vihainen lähinnä Lordille ja Paicelle siitä, että he olivat myöntyneet Blackmoren vaatimukseen. Seuraavana aamuna kokoonpanosta otettiin viimeinen valokuva hotellin edessä. Jon Lord ja manageri Tony Edwards pyysivät vielä Gloverin vaimoineen lomalle Tahitille, jotta hänen kanssaan voitaisiin keskustella ja pyytää anteeksi. Glover kuitenkin sairastui ja joutui palaamaan kotiin jo kolmen päivän jälkeen, ja Lontoossa hän pysyi seuraavat kolme kuukautta sisätiloissa. Myöhemmin hän aloitti uransa musiikkituottajana. Gillan vetäytyi musiikkimaailmasta muutamaksi vuodeksi.Deep Purple ei hajonnut kokonaan, vaan jäljelle jääneet muusikot kokosivat uuden kokoonpanon vielä vuoden 1973 aikana. Yhtyeeseen tulivat uusiksi jäseniksi solisti David Coverdale ja basisti-laulaja Glenn Hughes.
Kaikki sävellykset Ritchie Blackmore, Ian Gillan, Roger Glover, Jon Lord ja Ian Paice.
Ekblad, Jan M. (toim.): Deep Purple – syvän purppuran vuodet 1967–2004. Sisältää Deep Purplen historiikin, yhtyeeseen liittyviä arvosteluja, fanitarinoita sekä diskografian. Useita kirjoittajia. Suurimman osan tekstistä on kirjoittanut historiikin laatinut Heikki Heino, jonka tekstiin tässä artikkelissa pääasiassa viitataan. Kirjan loppupuolelta löytyy myös levyarvosteluja: Who Do We Think We Aren on arvostellut Tero Honkasalo.  Tampere: Juvenes Print, 2004. ISBN 952-5546-02-0.    
Thompson, Dave: Smoke on the Water – Deep Purplen tarina.    Minerva, 2013. ISBN 978-952-492-743-7.    
Who Do We Think We Are -levyn CD-levyn kansilehti (EMI 7243 5 21607 2 3). Sivut 2–11 on kirjoittanut Simon Robinson ja sivut 14–22 on kirjoittanut Roger Glover.

Widescreen Mode on suomalainen melodista metallia soittava yhtye, jonka perustivat Riihimäellä vuonna 2003 laulaja Samu Brusila ja rumpali Janne Aaltonen. Yhtyeeseen kuuluvat myös basisti Janne Stenroos ja kitaristi Janne Lahtinen. Widescreen Mode yhdistelee "amerikkalaista modernia metallia ja suomalaista melankoliaa".Vuonna 2006 selvitti tiensä kaikkiaan 1 700 yhtyeen joukosta MTV Nordicin Unsigned -kilpailun finaalikierrokselle sijoittuen kahdeksanneksi. Yhtyeen demo valittiin kuukauden parhaaksi muun muassa Rumbassa, Soundissa ja Imperiumissa.
Widescreen Moden debyyttialbumi Until The End julkaistiin marraskuun 14. päivä vuonna 2007. Se nousi ensimmäisellä viikolla Suomen viralliselle albumilistalle sijalle 34. Single Everlasting Bomb (albumilta Until The End) nousi Suomen virallisella latauslistalla sijalle yksi kesän 2007 aikana.Serotonin albumilta The Hanging Man oli Suomen virallisen latauslistan sijalla 1. viikolla 10.Vuonna 2009 julkaistun Hanging Man-albumin jälkeen yhtye kiersi Suomea ja vietti hiljaiseloa.
Vuonna 2010 yhtye julkaisi uutta materiaalia, kun se julkaisi If Tomorrow Comes-kappaleesta musiikkivideon.
Widescreen Moden kolmas albumi Fallen from the Sky, julkaistiin joulukuussa 2011. Kolmannelta albumilta singlenä julkaistiin kappale Loaded Gun, josta on julkaistu myös musiikkivideo.
Yhtye sittemmin ilmoitti Facebook-sivullaan lopettaneensa toimintansa vuonna 2012. Yhtyeen jäsenet sittemmin ovat siirtyneet uusin projekteihin/yhtyeisiin. Bassokitaristi Janne Steenroos liittyi Stone Soul-yhtyeeseen ja laulajana toiminut Samu Brusila on vaikuttanut Concrete Swine-nimisessä yhtyeessä. Yhtyeen lopetettua rumpalina toiminut Janne Aaltonen ja kitaristi Janne Lahtinen ovat työstäneet projektimuotoisesti uutta musiikkia.

Wii (koodinimeltään Revolution) on Nintendon viides pelikonsoli ja Nintendo GameCuben seuraaja. Wii julkaistiin Yhdysvalloissa 19. marraskuuta, Japanissa 2. joulukuuta ja Euroopassa 8. joulukuuta 2006. Wiin valmistus lopetettiin vuonna 2013. Konsolin seuraaja Wii U julkaistiin vuonna 2012.
Wii erottuu muista seitsemännen sukupolven videopelikonsoleista ohjaustapansa vuoksi: peliohjain Wii Remote toimii osoitusperiaatteella ja tunnistaa liikkeen kolmessa ulottuvuudessa. Konsolissa on valmiustilaominaisuus WiiConnect24, jonka avulla voi vastaanottaa viestejä ja päivityksiä Internetin välityksellä. Virtual Console -palvelun avulla Wiille voi ladata vanhoja pelejä usealta eri alustalta. Wii on myös taaksepäin yhteensopiva GameCube-pelien kanssa. 
Nintendo paljasti laitteen koodinimellä Revolution vuoden 2005 E3-messujen lehdistötilaisuudessa. Konsolin ohjaimen prototyyppi paljastettiin vasta myöhemmin samana vuonna Tokyo Game Show -messuilla Nintendon toimitusjohtaja Satoru Iwatan puheen aikana. Vuoden 2006 E3-messuilla Wiitä pidettiin laajalti suurena menestyksenä sekä toimittajien että pelaajien keskuudessa.
Wiin kehitys aloitettiin heti Nintendo GameCuben julkaisemisen jälkeen vuonna 2001. Shigeru Miyamoton mukaan konseptina oli keskittyä pelaajan ja pelin väliseen vuorovaikutukseen. ”Yhteinen mielipide oli, että tehojen määrä ei merkitse kaikkea konsolista puhuttaessa. Ei voi olla olemassa liian monta tehokasta konsolia. Se on sama kuin olisi ainoastaan raivokkaita dinosauruksia. Ne voivat taistella ja vaarantaa oman olemassaolonsa”.Kaksi vuotta myöhemmin teknikot ja suunnittelijat alkoivat jatkojalostaa konsolin konseptia. Vuoteen 2005 mennessä ohjain oli jo saanut muotonsa, mutta sen julkinen esittely jätettiin pois saman vuoden E3-messuilta. Miyamoton mukaan ohjainta piti testata vikojen löytämiseksi; konsoli kuitenkin esiteltiin messuilla. Satoru Iwata esitteli ohjaimen myöhemmin saman vuoden syyskuussa Tokyo Game Show -messuilla.  
Nintendo DS:n on sanottu vaikuttaneen Wiin muotoiluun. Suunnittelija Ken'ichiro Ashidan mukaan DS oli kehittäjien mielessä Wiitä työstettäessä: tiimi muun muassa suunnitteli kosketusnäytön liittämistä ohjaimeen, ja teki siitä myös prototyypin. Idea kuitenkin kaatui, sillä konsolista olisi tullut lähes identtinen DS:n kanssa. Miyamoto on myös sanonut, että jos DS ei olisi menestynyt kaupallisesti, Wiinkin parissa olisi todennäköisesti palattu takaisin piirustuspöydän ääreen.
Wii tunnettiin aikaisemmin koodinimellä Revolution, mutta nimi vaihdettiin vuoden 2006 E3-messujen alla. Nintendon tyylioppaan mukaan konsolin nimi on vain ”Wii”, ei ”Nintendo Wii”. Wii on Nintendon ensimmäinen Japanin ulkopuolella markkinoima konsoli, jonka nimessä ei mainita yrityksen nimeä. Nintendon mukaan Wiin kaksi pientä i-kirjainta kuvaavat sekä kahta pelaajaa kokoontumassa yhteen että konsolin kahta ohjainta. Nintendo on kertonut monta syytä nimen vaihtoon: 
»Wii kuulostaa sanalta ”we” (suom. me), mikä painottaa konsolin olevan kaikkia varten. Puhumastaan kielestä huolimatta ihmiset ympäri maailman voivat muistaa nimen Wii. Ei sekaannuksia. Ei tarvetta lyhentää. Vain Wii.» 
Nintendon perusteluista huolimatta monet lehdistön edustajat, nettiyhteisöt ja pelikehittäjät reagoivat nimenmuutokseen aluksi negatiivisesti. Eräät heistä ilmaisivat pelkonsa, että nimi välittäisi laitteesta lapsellisen kuvan; toisten mielestä Nintendon olisi pitänyt pitäytyä Revolutionissa; jotkut pilkkasivat sanan ääntämyksen yhtäläisyyttä englannin sanaan ”wee”. BBC uutisoi pian nimen vaihdon jälkeen nimeen pohjautuvista vitseistä, joita oli ilmestynyt internetiin. Amerikan Nintendon toimitusjohtaja Reggie Fils-Aime selitti nimenvaihdosta seuraavasti:
»Nimenä Revolution (suom. vallankumous) ei ole ihanteellinen; se on pitkä ja joissain kulttuureissa vaikea lausua. Sen vuoksi me halusimme jonkin lyhyen, helposti lausuttavan ja omaperäisen nimen. Näin luotiin konsolin nimi ”Wii”.»
Nintendo toivoo saavuttavansa Wiillä laajemman yleisön kuin mikään muu seitsemännen sukupolven konsoli. Dragon Quest IX:n lehdistötilaisuudessa Satoru Iwata sanoi, että Nintendo ei ajattele kilpailevansa Sonyn kanssa, vaan pikemminkin pyrkii saamaan uusia ihmisiä pelaamaan videopelejä.Tämä lähestymispolitiikka näkyy Nintendon televisiomainoksissa Pohjois-Amerikassa, joiden ohjaajana toimi Oscar-voittaja Stephen Gaghan, ja Internet-mainoksissa. Mainoslauseet ovat ”Wii would like to play” ja ”Experience a new way to play”. Ensimmäinen mainoslause leikkii Wiin nimellä, joka lausuttuna kuulostaa aivan englanninkielen sanalta ”we”. Nämä mainokset lähtivät levitykseen 15. marraskuuta 2006 noin 200 miljoonan Yhdysvaltain dollarin budjetilla. Yksi näistä mainoksista menestyi YouTubessa saaden lyhyessä ajassa yli miljoona katsojaa.
Wii on Nintendon pienin kotikonsoli tähän mennessä: se on ilman jalustaa vain 44 mm leveä, 157 mm korkea ja 215,4 mm pitkä, eli noin kolmen päällekkäisen DVD-kotelon kokoinen. Konsolia on mahdollista pitää joko vaaka- tai pystysuorassa asennossa. 1,2 kilogramman painoisena se on seitsemännen sukupolven kevein konsoli. Laitteen ja sen osien numerointien etuliite on ”RVL-”, joka tulee Wiin kehitysnimestä Revolution. 
Konsolin etuosassa on sinisellä valolla valaistu itsestään latautuva (kelkaton) levyasema, joka hyväksyy sekä Wiin 12 cm:n että GameCuben 8 cm:n optiset levyt. Aseman valo syttyy lyhyeksi ajaksi konsolin käynnistyessä, WiiConnect24:ään yhdistettäessä, tai uutta dataa, kuten viestejä, vastaanotettaessa. Valo ei pysy päällä pelaamisen aikana tai käytettäessä muita konsolin ominaisuuksia. Laitteen takaa löytyy kaksi USB-porttia, ja etuosan läpän takana on yksi SD-muistikorttipaikka. SD-muistikorttia voi käyttää valokuvien lataamiseen Wiille sekä pelitilannetallenteiden ja ladattujen Virtual Console -pelien säilytykseen. Digitaalisen käyttöoikeuksien hallinnan takia Virtual Console -pelejä ei voi tallentaa muille Wii-konsoleille kuin alkuperäiselle latausalustalle. Jotta SD-muistikorttia voisi käyttää pelitilannetallenteiden varastointiin, käyttäjän pitää päivittää Wiin ohjelmisto. 
Nintendo esitteli Wiitä useissa eri väreissä, kuten hopea, limenvihreä, valkoinen, musta, sininen ja punainen. Viime hetkellä sitä oli saatavilla vain valkoisena, mustana ja punaisena. Wii Remote tulee myös samoissa väreissä kuin konsoli. Konsolin lopulliseen muotoiluun tehtiin lukuisia pieniä muutoksia esittelyversioon nähden, joista suurimmat olivat ”Nintendo”-sanan poistaminen laitteen nimestä ja muutamien näppäinten uudelleensijoittelu.
Wiin jälleenmyyntipakkaus sisältää konsolin, jalustan konsolille, yhden Wii Remoten, yhden Nunchuk-lisäosan ohjaimelle, yhden tunnistinpalkin, tuen tunnistinpalkille, ulkoisen virtalähteen, kaksi AA-paristoa, yhden RCA-liitännällä varustetun komposiittivideokaapelin, ohjekirjan ja (kaikilla muilla alueilla kuin Japanissa)  Wii Sports -pelin (on myös pakkauksia joissa on Wii Sports Resort -peli sekä Motion Plus -lisäosa tai Remote Plus -ohjain).
Nintendon tiedottaja on kertonut, että Nintendo suunnittelee julkaisevansa konsolista toisen version DVD-toisto-ominaisuudella. Tiedottaja myös kertoi, että version julkaisua muilla alueilla kuin Japanissa ei ole vielä suunniteltu. Nintendo of America varmisti DVD-toisto-ominaisuudella varustetun Wiin tulevan myyntiin myös Pohjois-Amerikassa, kalliimmalla hinnalla kuin normaali Wii. Ominaisuuden lisääminen vaati enemmän kuin pelkästään ohjelmiston päivityksen, joten sen lisääminen Wiihin WiiConnect24:n avulla ei tule olemaan mahdollista. Wii Balance Board on tasapainolauta, jota käytetään Wii Fit ja Wii Fit Plus -pelien pelaamiseen. Wii Balance Board julkistettiin ensimmäisen kerran E3-messuilla heinäkuussa 2007. Wii Balance Board julkaistiin Wii Fitin kanssa Japanissa joulukuussa 2007 ja muualla maailmassa vuonna 2008.
Wiin pääohjainta, Wii Remotea, pidetään yhdessä kädessä ja se muistuttaa kaukosäädintä. Ohjain on Bluetoothin välityksellä langattomasti yhteydessä konsolin kanssa. Ohjaimessa on perinteisiä näppäimiä sekä sisäänrakennettu kiihtyvyydentunnistin, joka mahdollistaa kolmiulotteisen liikkeentunnistuksen. Konsoliin voi yhdistää enintään neljä ohjainta, jotka toimivat enimmillään kymmenen metrin päästä laitteesta; osoittimena käytettäessä etäisyys voi olla enintään viisi metriä. Ohjaimessa on myös tärinäominaisuus sekä sisäänrakennettu kaiutin ja sitä voi käyttää poikittain käännettynä NES-ohjaimen tapaan; poikittain käännettyä ohjainta voi myös muun muassa käyttää ajopeleissä rattina. Wii Remote sisältää 4 kt vapaata muistia ja voi toimia käytännössä 30 tuntia kahden AA-pariston avulla, mikäli värinätoiminto ja ohjaimen kaiutin ovat kytkettyinä päälle. 
Wii Remoteen voi kiinnittää myös monia lisäosia, joita ovat muun muassa rajoitetulla liikkeentunnistusominaisuudella, analogisella tatilla ja kahdella näppäimellä varustettu Nunchuk sekä Classic Controller, jota käytetään Virtual Console -pelien pelaamiseen. GameCube-pelien pelaamista varten Wiihin voi liittää myös Nintendo GameCube -ohjaimen, jota voi käyttää myös Virtual Console -pelien pelaamiseen, jollei omista Classic Controlleria.
Nintendo on julkaissut virallisesti vain muutamia Wiin sisäiseen tekniikkaan liittyviä tietoja, mutta osa järjestelmän ominaisuuksista on tästä huolimatta vuotanut yleisön tietoisuuteen. Vaikka mitään näistä raporteista ei ole virallisesti vahvistettu, ne yleensä kertovat Wiin olevan laajennus tai edistys GameCuben laitteistosta. Tarkemmin Wiitä kuvaillaan noin 1,5 tai 2,0 kertaa tehokkaammaksi kuin edeltäjänsä. Tehollisesti se on kuitenkin kilpailijoitaan PlayStation 3:a ja Xbox 360:ä selvästi jäljessä. Tekniikasta tiedetään:
Interlink Electronics haastoi Nintendon oikeuteen patenttirikkomuksesta koskien Wii Remoten osoitintoimintoja väittäen myyntiensä, tekijänpalkkioidensa ja voittojensa laskeneen. Myös texasilainen Anascape Ltd haastoi Nintendon oikeuteen patenttirikkomuksesta. Green Welling LLP puolestaan nosti joukkokanteen Nintendon viallisista rannehihnoista.
Wiitä muokkaamalla eli modaamalla on mahdollista laajentaa konsolin yleisesti käyttämätöntä potentiaalia muun muassa pelaamisen ulkopuolelle. Modaamiseen kuuluu joko DVD-asemaan juotettavan mod-piirin asennus tai niin kutsutun ”Twilight Hackin” asentaminen ja suorittaminen. Twilight Hackia voi käyttää esimerkiksi Homebrew Channelin asentamiseen, jolloin käyttäjä voi yksinkertaisesti käynnistää homebrew-ohjelmien eli käyttäjien tekemien epävirallisten ohjelmien ajamiseen tarkoitetun kanavan Wii Menusta. Käyttämällä oikeita ohjelmia Wiillä on mahdollista muun muassa katsella elokuvia DVD:ltä, SD-muistikortilta tai USB-massamuistilta, varmuuskopioida pelejä ja saada Wii hyväksymään niiden käyttö sekä asentaa omia kanavia Wii Menuun.”Team Twiizers” sai ensimmäisenä homebrew-ohjelmat toimimaan Wiillä. Ryhmä esitteli niiden käyttöä 24c3-konferenssissa vuonna 2007.
Wiin käyttöliittymä on suunniteltu televisiokanava-konseptin ympärille, ja sen kanaviin pääsee Wii Menun kautta. Eri kanavat on esitetty ruudukossa, ja niitä selataan joko Wii Remotella osoittamalla tai ohjaimen ”-”- ja ”+”-näppäimillä. Ruudukko on täysin muokattavissa lukuun ottamatta Disc Channelia (Levykanava), joka on aina ylävasemmalla; käyttäjä voi sijoittaa valikon 48 ruutuun linkkejä eri kanaviin tai virtuaalikonsolin peleihin. 
Liittymässä on kuusi pääkanavaa: Disc Channel (levykanava), Mii Channel (Mii-kanava), Photo Channel (kuvakanava), Wii Shop Channel (Wii-kauppakanava), Forecast Channel (sääkanava) ja News Channel (uutiskanava). Wii Shop Channelista voi ladata neljä valinnaista kanavaa: maksullisia Virtual Console Channeleita (yhden tai useamman), Internet Channelin, jonka täysiversio julkaistiin 12. huhtikuuta 2007 (oli maksullinen, muutettiin myöhemmin ilmaiseksi), ilmaisen Everybody Votes Channelin, jossa käyttäjä voi ottaa osaa erinäisiin äänestyksiin, Mii Contest Channelin, jolla voi lähettää Mii-hahmoja erilaisiin kilpailuihin, ja Today and Tomorrow Channelin.
Wii on taaksepäin yhteensopiva kaikkien hyväksyttyjen Nintendo GameCuben pelien ja enimpien lisäosien, kuten DK Bongon ja Nintendo GameCube-Game Boy Advance -kaapelin, kanssa. Wiin itsestään latautuva levyasema hyväksyy myös Wiin levyjä pienemmät GameCuben levyt. Lisäksi Wiin päällä on kaksi luukkua, joiden alla on paikat neljälle GameCuben ohjaimelle ja kahdelle muistikortille. Muut GameCuben oheislaitteet kiinnitetään samoihin ohjainportteihin. 
Wii Remotea tai Classic Controller -ohjainta ei voi käyttää GameCube-pelien pelaamiseen, eikä Wiin sisäistä flash-muistia GameCube-pelien pelitilanteen tallentamiseen. Wiissä ei ole nopeita sarjaportteja GameCuben tapaan, joten GameCuben laajakaista- ja modeemiadapterit eivät sovellu yhteen Wiin kanssa. Tästä syystä GameCube-pelien verkkoliitettävyyttä hyödyntävät ominaisuudet eivät toimi Wiillä. Myöskään Game Boy Player sekä GameCuben AV-kaapeli ja virtalähde eivät sovellu Wiihin.
Wii tukee langatonta yhteyttä Nintendo DS:n kanssa. Shigeru Miyamoto kertoi toukokuussa 2006, että yhdistettävyyttä hyödyntävien ominaisuuksien pitäisi tulla saataville pian Wiin julkaisun jälkeen. Satoru Iwata täsmensi kesäkuussa 2006, että DS käyttää langatonta yhdistettävyyttään kommunikoidakseen konsolin kanssa, ja että lisäosia ei tarvittaisi ollenkaan.Ensimmäinen Nintendon antama esimerkki pelistä, joka käyttää Wii-DS-liitettävyyttä, oli Pokémon Battle Revolution. Pokémon Diamondin tai Pearlin omistajat voivat käyttää Nintendo DS:ää ohjaimena ja käydä Diamond- tai Pearl-peliensä pokémoneilla taisteluja 3D:nä televisioruudulla. On myös varmistettu, että Wiille ladattuja Nintendo DS -demoja voi liitettävyyden avulla pelata DS:llä.
Wiissä on lapsilukkojärjestelmä, joka estää nuorempia käyttäjiä pelaamasta ikäisiltään kiellettyjä pelejä. Kun peli laitetaan sisälle laitteeseen, laite lukee levylle tallennetun ikäluokituksen: jos luokitus on korkeampi kuin konsolille asetettu, peli ei käynnisty ilman oikeaa salasanaa. Lapsilukkojärjestelmä ei kuitenkaan koske Nintendo GameCuben pelejä.
Eurooppalaiset konsolit käyttävät pääasiassa ikäluokitusjärjestelmänä PEGI:ä , kun taas pohjoisamerikkalaiset konsolit käyttävät ESRB:tä . Wii tukee myös monien muiden maiden luokitusjärjestelmiä, kuten CERO:a Japanissa, USK:ta Saksassa, BBFC:tä Isossa-Britannissa (vaikka Isossa-Britanniassa videopeleissä käytetäänkin PEGI:ä), ja OFLC:tä Australiassa sekä Uudessa-Seelannissa.
Wii voi ottaa yhteyden Internetiin sisäisen 802.11b/g Wi-Fi:nsä avulla tai USB-Ethernet-adapterilla, ja molemmilla tavoilla käyttäjät pääsevät Nintendo Wi-Fi Connection -palveluun. Yhteistä vastaavan Nintendo DS -palvelun kanssa on, että Nintendo ei laskuta käyttäjiä palvelun käytöstä, ja ystäväkoodisysteemi kontrolloi pelaajien yhteyksiä toisiinsa. Tätä systeemiä käytetään myös konsolipohjaisissa ohjelmistoissa, kuten Wii Message Boardissa (suom. Viestitaulu), jonka yhdeksi ominaisuudeksi on harkittu rekisteröityneille ystäville lähetettävää viestiä vastikään hankitusta pelistä.Konsoli pystyy myös kommunikoimaan toisten Wii-konsoleiden välillä itsetuotetun langattoman lähiverkon välityksellä. Tämä mahdollistaa paikallisen langattoman moninpelin useilla televisioilla. Battalion Wars 2 oli ensimmäinen peli, joka esitteli moninpeliä jaettuna useille televisioille. Nintendo on julkaissut Wiille myös Ethernet-pakkauksen, jonka avulla käyttäjä voi linkittää Wiin tavalliseen internetreitittimeen, jossa ei ole tukea langattomalle yhteydelle. Konsolin voi yhdistää Internetiin myös Nintendo Wi-Fi USB Connectorilla.
Palvelussa on monia Wiille tarkoitettuja ominaisuuksia kuten Virtual Console, WiiConnect24 ja Internet Channel. Virtual Console on Xbox Live Arcaden tapainen verkkopalvelu, jonka kautta pelaaja voi ladata maksua vastaan paitsi Nintendo Entertainment Systemin, Super Nintendo Entertainment Systemin ja Nintendo 64:n, myös Sega Mega Driven ja Hudson Softin / NEC:n PC Enginen pelejä. Hankitut pelit näkyvät itsenäisinä kanavina käyttöliittymässä. 
Internet Channel on Nintendo DS -selaimen kaltainen Opera Softwaren kehittämä verkkoselain, jonka täysiversio julkaistiin 12. huhtikuuta 2007 ja oli ladattavissa ilmaiseksi Wii Shop Channelista saman vuoden kesäkuuhun asti, jonka jälkeen se on maksanut 500 Wii Points -valuutan yksikköä.. Verkkoselain tallennetaan Wiin 512 Mt:n flash-muistille. Käyttäjällä on rajaton pääsy Internetiin, selaimen tukiessa samoja verkkostandardeja kuin Opera 9. 
WiiConnect24-palvelu mahdollistaa Wiin yhteydenoton Internetiin konsolin ollessa valmiustilassa. Ominaisuuden käyttömahdollisuuksiin lukeutuvat muun muassa toisen käyttäjän vierailu Animal Crossing -kylässä ja laitteistopäivitysten lataaminen, vaikka Wii olisi kytketty pois päältä. On myös sanottu, että palvelun avulla olisi mahdollista ladata Nintendo DS:n mainonnallisia demoja ja myöhemmin siirtää ne DS:ään.
Wiin ohjelmisto vaatii ajoittain päivitystä. Yksiköt toimitetaan jälleenmyyjille aina viimeisimmällä ohjelmistopäivityksellä. Ensimmäinen ohjelmistopäivitys WiiConnect24:n välityksellä teki joistakin konsoleista käyttökelvottomia, jolloin kuluttajien oli joko lähetettävä konsolinsa Nintendolle korjaukseen, jolloin menetetyt tallennukset palautettiin, tai vaihtaa se ilmaiseen korvaavaan yksikköön. Jälkimmäinen vaihtoehto oli nopeampi, mutta kuluttaja menetti tallennetun datansa.
Tärkeimpiä kaikilla alueilla julkaistuja pelejä ovat muun muassa Super Mario Galaxy, The Legend of Zelda: Twilight Princess ja Metroid Prime 3: Corruption. Kolmannesta osapuolesta etenkin Ubisoft, THQ ja Capcom ovat julkaisseet useita pelejä Wiille. Electronic Arts puolestaan on ilmoittanut aikeistansa nousta Wiin toiseksi suurimmaksi kehittäjäksi heti Nintendon jälkeen. EA on myös hankkinut pitkäaikaisen yhteistyöyrityksen Headgate Studiosin, joka keskittyy yksinomaan Wii-peleihin. Vastaavasti Buena Vista Games perusti uuden studion, Fall Linen, joka keskittyy vain Nintendon uusimpiin konsoleihin. Studio kehittää pelejä Disneyn nimikkeistä.
Wiin julkaisupelivalikoima kattoi Euroopassa 23 nimikettä, joista merkittävimpiä olivat The Legend of Zelda: Twilight Princess, Wii Sports, Wii Play ja Red Steel. Pelivalikoima vaihteli alueittain, eikä esimerkiksi Wii Sports tullut Japanissa yhteenpakattuna Wiin kanssa. Nintendon ensimmäisen osapuolen peleistä Pokémon Battle Revolution julkaistiin vain Japanissa ja Excite Truck vain Amerikassa.
Wii on aluelukittu konsoli, joten sillä ei voi pelata muista maanosista tuotuja pelejä. Vaikka Perrin Kaplan alun perin kertoi Wiin olevan aluelukitsematon, Nintendo of America ja Nintendo of Europe ovat kertoneet konsolin tukevan aluelukitusta.Wii-pelien jälleenmyyntikopiot on tallennettu DVD:n kaltaisille optisille levyille ja pakattu DVD-koteloihin. Nintendo GameCube-pelien tapaan koteloiden sivureunan alakulmaan on painettu vihreä kolmio.
Wii-pelien lisäksi Wiillä voi pelata Nintendo GameCube -pelejä ja Virtual Consolesta ladattuja klassikkopelejä.
Wii Minin ominaisuuksia on karsittu rajusti: konsolista puuttuu kokonaan GameCube-pelien tuki, WI-FI-tuki, Nintendo Shop Channel, Internet Channel ja verkkomonipelimahdollisuus sekä muut internet-yhteyttä tarvitsevat toiminnot. Wii Minin levyasema on konsolin päällä. Wii Minin julkaisupäivä oli 7. joulukuuta 2012 ja suositushinta 99 dollaria.
Wii voitti vuoden 2006 E3-messuilla Game Critics Awardsin palkinnon parhaasta esityksestä ja laitteistosta. Spike TV:n Video Games Award puolestaan myönsi konsolille palkinnon sen läpimurtoteknologiasta. GameSpotin Best and Worst 2006 -palkintogaalassa Wii sai palkinnon parhaasta laitteistosta. PC World -lehdessä Wii pääsi vuoden 2006 20 innovatiivisimman tuotteen listalle sijalle neljä.Palkintojen ja kehujen lisäksi Wii on saanut myös kritiikkiä Wii Remotesta ja laitteistostaan. Wiitä on kritisoitu kilpailijoihin nähden vähäisistä tehoista, minkä vuoksi se ei kykene samanlaiseen näyttävyyteen etenkään HDTV:n kanssa. Free Radical Design on sanonut, että Wiin laitteistossa ei ole tarpeeksi tehoa pyörittämään heidän muille seitsemännen sukupolven konsoleille suunnittelemiaan pelejä. GameSpotin Jeff Gerstmann on väittänyt Wii Remoten kaiuttimen tuottavan heikkolaatuista ääntä. Factor 5:n toimitusjohtaja Julian Eggebrecht puolestaan on kritisoinut laitteiston äänipuolen olevan sukupolvelleen ala-arvoista, sanoen Wiin olevan lähinnä "GameCube1.5". Eräs Frontline Studiosin johtopuolen työntekijöistä on myös kertonut, että suurimmat julkaisijat ovat varovaisia julkaisemaan yksinoikeuspelejä konsollille. Tämä perustuu havaintoon, jonka mukaan Nintendon käyttäjät eivät tue kolmansia osapuolia ensimmäisen osapuolen lailla. Myös Wiin verkko-ominaisuudet ovat saaneet osakseen kritiikkiä. IGN:n Matt Casamassina sanoi Wiin verkkoliitettävyyttä yhtä  epäintuitiiviseksi kuin Nintendo DS:n vastaavaa.
Wiitä on myyty maailmanlaajuisesti 30. kesäkuuta 2015 mennessä 101,56 miljoonaa yksikköä, mikä tekee siitä seitsemännen sukupolven konsoleista eniten myydyimmän.

Tässä artikkelissa käytetään algebrallista merkintätapaa kuvailemaan shakkisiirtoja.Wilhelm Steinitz (17. toukokuuta 1836 Praha – 12. elokuuta 1900 New York) oli itävaltalais-yhdysvaltalainen shakinpelaaja ja ensimmäinen shakin maailmanmestari.
Steinitz tunnustettiin maailman johtavaksi pelaajaksi, kun hän oli voittanut Adolf Anderssenin 1866, mutta virallisen maailmanmestaruuden hän saavutti vasta voitettuaan Johannes Zukertortin 20 vuotta myöhemmin.Steinitz kehitti runsaasti shakin asemallista ja strategista teoriaa. Hän puolusti voitollisesti mestaruustitteliään kahdesti Mihail Tšigorinia ja kerran Isidor Gunsbergia vastaan, mutta hävisi 1894 Emanuel Laskerille. Steinitzin ja Laskerin välille järjestettiin uusintaottelu, jonka Steinitz myös hävisi. Hän kuoli muutamaa vuotta myöhemmin New Yorkissa.
Wolf Steinitz syntyi toukokuussa 1836 Prahassa. Steinitzin tarkkaa syntymäpäivää ei tiedetä, mutta useimmat lähteet ilmoittavat päiväksi 14., 17. tai 18. toukokuuta. Hän vaihtoi myöhemmin nimensä Wilhelmiksi, koska Wolf tarkoittaa sutta muun muassa saksaksi ja englanniksi. Kun hän muutti Yhdysvaltoihin, hän käytti siellä nimeä William. Hän haki Yhdysvaltain kansalaisuutta ja sai sen 23. marraskuuta 1888.Wilhelm Steinitzin vanhemmat Anna Steinitz (o.s. Torsch) ja Joseph Salomon Steinitz olivat juutalaisia. Vaikka isä Joseph oli rautakauppias ja omisti liikkeensä, Steinitzit olivat hyvin köyhiä, sillä heillä oli toistakymmentä lasta.Wilhelm tutustui shakkiin nähdessään isänsä pelaavan erään rabbin kanssa. Hän opetteli shakin säännöt ja opiskeli teoriaa shakkikirjoista. Pian Wilhelmin taidot olivat hämmästyttävän hyvät, muttei häntä kuitenkaan voi pitää ihmelapsena shakissa tai muutenkaan. Hän piti shakkia vain harrastuksena ja keskittyi opiskeluun.Wilhelmin vanhemmat olivat säästäneet rahaa pojan opiskeluja varten, ja 22-vuotiaana hänet lähetettiin Wieniin, missä hänen piti opiskella insinööriksi teknillisessä korkeakoulussa. Koko opiskeluajan hän joutui elämään niukkuudessa, sillä hänen vanhemmillaan ei ollut varaa lähettää rahaa opiskeluja varten. Wilhelm hankki rahaa kirjoittamalla lehtiin ja opettamalla matematiikkaa, mutta kummastakaan ei saanut tarpeeksi tuloja, joten hän yritti ratkaista rahaongelmansa šakkia pelaamalla.
Tavallisesti Steinitzia on luonnehdittu teräväkieliseksi, pilkalliseksi ja pitkävihaiseksi. Hän oli epämiellyttävä ja huono häviäjä, joka puhui yleensä vain sanoakseen jotain sarkastista vastapelaajastaan. 
Steinitzia pidettiin samaan aikaan sekä hulluna että nerona. Hän oli suuruudenhullu, ja hänellä oli käsitys, että kaikki maailmassa liittyi jotenkin häneen itseensä. Hän oli hiukan vainoharhainen ja aina löytävinään muiden puheista itseensä kohdistuvia loukkauksia ja ilkeitä vihjauksia. Hänellä olikin useita vihamiehiä, niin kuviteltuja kuin todellisiakin. Välillä hän vaikutti eristäytyneeltä, koska ei luottanut keneenkään ja halusi tulla toimeen omillaan. 
Jos Steinitzia provosoitiin, hän kirjoitti heti artikkeleissaan ja kolumneissaan solvauksia takaisin. 
Steinitz oli tietoinen taipumuksistaan ja sanoi uransa alussa, ettei ryhtyisi kolumnistiksi juuri hyökkäävän luonteensa takia.
Steinitzin henkilökohtainen kirjeenvaihto sekä hänen artikkelinsa osoittavat kuitenkin, että hänellä oli vaikeasta luonteestaan huolimatta myös hyviä ystäviä šakkimaailmassa. Heihin kuuluivat muun muassa Ignác Kolisch, Mihail Tšigorin, Harry Nelson Pillsbury, Bernhard Horwitz ja Amos Burn. Steinitzilla oli myös hyvät suhteet Kuuban ja Venäjän šakkiyhteisöihin, ja hän teki yhteistyötä Yhdysvaltain šakkiliiton kanssa tulevien šakin maailmanmestaruusotteluiden järjestämiseksi. Steinitz pyrki olemaan objektiivinen kirjoittaessaan šakkikisoista tai peleistä. Hän esimerkiksi sanoi Henry Birdin huonon tuloksen eräässä šakkiturnauksessa johtuvan pelkästään huonosta onnesta, vaikkei ollutkaan tämän kanssa ystävällisissä väleissä. Steinitz ei myöskään jättänyt ylistämättä pahimpiakaan vastustajiaan, jos he pelasivat hyvin.Steinitz maksoi tunnollisesti velkansa takaisin, mutta ei muuten yleensä osannut hoitaa raha-asioitaan kunnolla. Hän antoi usein kilpailijoiden viedä asiakkaitaan ja tarjoutui pelaamaan vuoden 1886 maailmanmestaruusottelun ilmaiseksi. Steinitz myös kuoli köyhänä ja jätti leskensä selviytymään makeiskaupan tulojen avulla. Vuoden 1895 Hastingsin turnauskirja, jonka pelaajat yhdessä kirjoittivat, kuvaa Steinitzia seuraavasti:
» Herra Steinitz on hyvä teoreetikko ja kirjailija; hän on vahva kirjoittaja ja voi halutessaan käyttää ilmeikästä englantia. Hän pyrkii selvästi olemaan reilu niin ystävilleen kuin vihollisilleenkin, mutta joskus epäonnistuu vain huomatakseen olevansa tässä suhteessa samanlainen kuin monet muutkin. Hän on hyvin älykäs ja todella pitää pelistä, ja hän on omiaan unohtamaan kaiken muun, niin ihmiset kuin talousasiatkin. Šakki on hänen elämänsä ja sielunsa, ainoa asia, jolle hän elää.» 
Steinitz oli naimisissa kahdesti. Ensimmäinen vaimo Caroline ja tämän kanssa saatu tytär Flora kuolivat pian Steinitzin ja Tšigorinin välisen toisen maailmanmestaruusottelun jälkeen. Steinitz solmi myöhemmin uuden avioliiton.
Steinitzin opiskeluaikoina Wienissä pelattiin hyvin paljon shakkia, ja Steinitz huomasi turnauksissa ja kahvilapeleissä olevan tarjolla hänen kipeästi kaipaamaansa rahaa. Steinitz ryhtyi pelaamaan kahviloissa pienillä rahapanoksilla, ja pian hänestä tuli yksi Wienin shakkipiirien vakiopelaajista. Samalla tosin hänen opintonsa jäivät taka-alalle.Steinitzin ensimmäinen turnaus oli wieninmestaruusturnaus vuonna 1859. Turnauksen voitti Carl Hamppe, toiseksi tuli Jenay ja kolmanneksi Steinitz. Toisessa turnauksessaan vuonna 1860 Steinitz tuli toiseksi Hamppen voittaessa taas. Läpimurtonsa Steinitz teki kolmannessa turnauksessaan 1861, kun hän voitti mestaruuden ja sai 30 pistettä 31 mahdollisesta.
Vuonna 1862 Lontoossa pidettiin maailmannäyttely, jonka yhteydessä järjestettiin myös kansainvälinen shakkiturnaus. Turnaus oli siitä historiallinen, että se oli ensimmäinen kerta, kun käytettiin aikarajoja; aikaa mitattiin tiimalaseilla.
Turnauksessa jokainen neljästätoista pelaajasta pelasi jokaista vastaan, eikä tasapelejä huomioitu, vaan jokaisesta ottelusta haluttiin saada selville voittaja. Pelit uusittiinkin, jos ne päättyivät tasan. Turnauksen ennakkosuosikki oli Adolf Anderssen, sillä maailman vahvimpana pidetty pelaaja Paul Morphy oli lopettanut pelaamisen.
Myös 26-vuotias Wilhelm Steinitz oli kutsuttu turnaukseen, sillä hän oli pelannut vakuuttavasti edellisenä vuonna Wienin turnauksessa. Hän matkusti toiveikkaana Lontooseen, mutta lopputulos ei ollut niin hyvä kuin mitä hän oli odottanut. Steinitz sijoittui vasta kuudenneksi Adolf Anderssenin, Louis Paulsenin, John Owenin, George MacDonnellin ja Serafino Dubois'n jälkeen. Hän sai turnauksesta yhteensä kahdeksan pistettä 13:sta mahdollisesta.
Tulos oli hänelle pettymys, vaikka hän oli osallistunut vasta ensimmäisen kerran kansainväliseen suureen turnaukseen. 
Steinitz sai kuitenkin pelistään Augustus Mongredienia vastaan nerokkuuspalkinnon. Hän uhrasi pelissä ensin laadun, sitten torninsa sotilaaseen ja lopetti pelin hienoon mattiin. Turnauksen jälkeen Steinitz päätti jäädä Lontooseen.Ison turnauksen jälkeen Steinitz otteli muita pelaajia vastaan ja menestyi hyvin. Steinitz haastoi heti turnauksen jälkeen viidennelle sijalle tulleen Dubois'n otteluun, jonka voitti tuloksella 5–3. Siitä alkoi hänen 31 vuoden voittoputkensa otteluissa. Vielä saman vuoden syyskuussa Lontoossa pidettiin pieni turnaus, jonka Steinitz voitti puhtaasti tuloksella 7/7.
Muut turnaukseen osallistuneet pelaajat olivat kuitenkin niin heikkoja, ettei Steinitzin voitto vaikuttanut hänen maineeseensa. Seuraavaksi Steinitz haastoi Lontoon parhaan pelaajan, šakkiammattilaisena tunnetun Joseph Henry Blackburnen, ja voitti hänet yllättävän helposti luvuin 7–1. Hän jatkoi kiertelemällä ympäri Britteinsaaria, antoi simultaaniesityksiä ja voitti pieniä turnauksia. Vuonna 1863 hän voitti otteluissa Frederick Deaconin ja Valentine Greenin, jotka olivat molemmat englantilaisia huippupelaajia.Vuoden 1865 syksyllä Steinitz osallistui Dublinissa pidettyyn kansainväliseen turnaukseen, joka oli tavallaan Irlannin avoin mestaruusturnaus. Siihen osallistui viisi pelaajaa, ja Steinitz voitti sen.
Seuraavan vuoden kesä-heinäkuussa Steinitz voitti kaksi Englannin šakkiliiton turnausta: Lontoon Knockout-turnauksen 8 voitolla ja 3 tasapelillä ilman tappioita sekä toisen turnauksen puhtaasti kahdellatoista voitolla.
Anderssenin ja Steinitzin välinen ottelu 1866 ei ollut virallinen maailmanmestaruuskilpailu, mutta koska Anderssenia pidettiin Paul Morphyn vetäytymisen jälkeen maailman parhaana pelaajana, kyseessä oli tavallaan moraalinen kamppailu maailman parhaan pelaajan tittelistä. Anderssen oli voittanut vuosien 1851 ja 1862 Lontoon šakkiturnaukset, mutta Steinitzin paras suoritus oli vasta kuudes sija vuoden 1862 turnauksessa. Steinitzin mahdollisuuksiin uskottiin silti sen verran, että ottelulle saatiin rahoittajia. Ottelu järjestettiin Lontoossa vuoden 1866 heinäkuun alussa. Aikaa mitattiin tiimalaseilla, ja pelaajilla oli kaksi tuntia aikaa suorittaa 20 siirtoa. Hävinneelle pelaajalle oli tarjolla 20 puntaa, ja voittaja saisi 100. Vuoden 2006 rahassa se vastaa noin 55 000:tta puntaa. Anderssen oli selvä ennakkosuosikki, mutta Steinitzille oli etua siitä, että hän oli 18 vuotta nuorempi, sillä ottelut kestivät useita tunteja ja vaativat fyysistä kuntoa. Vedonlyöntikerroin oli ennen ottelun alkua Anderssenin hyväksi 2:1.Anderssen aloitti ottelun vahvasti Evansin gambiitilla ja voitti pelin 35 siirrossa.
Toisessa pelissä Steinitz avasi kuningasgambiitilla ja hämmästytti yleisön voittamalla pelin. Steinitz voitti myös seuraavat kolme peliä, joten tilanne oli 4–1 Steinitzin hyväksi. Steinitzin kannattajat uskoivat, että ottelu oli ratkennut eikä Anderssenista olisi enää vastusta. Anderssen kuitenkin pelasi seuraavassa pelissä mustilla sisilialaista puolustusta ja voitti pelin 54 siirron taistelun jälkeen. Seuraavankin pelin Anderssen voitti, kun hän pelasi valkeilla taas Evansin gambiittia. Kahdeksannessa pelissä Anderssen saavutti yhden hienoimmista voitoistaan ja Steinitz luovutti jo 24. siirron kohdalla. Ottelu oli nyt tasatilanteessa 4–4. Steinitz hävisi seuraavankin pelin, minkä jälkeen Anderssenin voittoon uskottiin entistä enemmän. Steinitz voitti kuitenkin kaksi peliä peräkkäin, minkä jälkeen Anderssen tasoitti tilanteeksi 6–6. Kolmannentoista pelin voitto meni taas Steinitzille, ja sen jälkeen hän tarvitsi vain yhden voiton koko ottelun voittoon. Viimeinen peli päättyikin Steinitzin voittoon 85. siirrossa, ja näin hän voitti myös koko ottelun.Steinitz itse oli sitä mieltä, että hänen maailmanmestaruuskautensa alkoi jo tästä ottelusta. Steinitzhan voitti maailman parhaana pidetyn pelaajan, minkä perusteella hän katsoi olevansa maailman paras. Steinitz olikin ottelun jälkeen käytännössä maailman vahvin pelaaja. Virallisen maailmanmestaruusottelun Steinitz pelasi kuitenkin vasta 20 vuoden kuluttua, mistä hänen virallinen kautensa maailmanmestarina alkoi.
Seuraavana Steinitz otteli englantilaista Henry Birdiä, omaperäisestä pelitavastaan tunnettua mestaria vastaan, ja voitti ottelun 7 voitolla, 5 tasapelillä ja 5 tappiolla. Bird ei kuulunut maailman parhaiden pelaajien joukkoon, joten kun Steinitz voitti hänet vain niukasti, epäilykset Steinitzin pelitaidoista heräsivät. Jotkut uskoivat šakista jo vetäytyneeseen Morphyynkin enemmän kuin Steinitziin.Vuonna 1867 Pariisin maailmannäyttelyn yhteydessä järjestettiin kansainvälinen šakkiturnaus, ja itse keisari Napoleon III oli paikalla lahjoittamassa voittajalle palkinnon. Turnaukseen osallistui kolmetoista pelaajaa, ja jokainen pelasi kaksi peliä jokaista vastaan. Tasapeleistä ei saanut pisteitä, ja aikaa oli kuusi minuuttia siirtoa kohden. Turnauksen voitti rohkeaa hyökkäyspeliä pelannut Ignaz Kolisch, joka ei kuitenkaan voittanut myöhemmin enää yhtään turnausta. Steinitz sijoittui kolmanneksi, mihin hän ei ollut täysin tyytyväinen. Steinitz myös riitautui turnauksessa Blackburnen kanssa, joka löi Steinitzia tämän ensin syljettyä hänen päälleen.Seuraava merkittävä turnaus järjestettiin Saksan Baden-Badenissa. Turnauksessa oli monia uusia käytäntöjä: miettimisaikaa oli rajoitettu, tasapeleistä sai puolikkaan pisteen ja vain kansainvälisiä huippupelaajia oli kutsuttu. Turnaus oli kaksinkertainen, ja siirtoja piti tehdä kaksikymmentä tunnissa. Turnaus oli vaarassa keskeytyä, sillä pelipaikka sijaitsi lähellä Ranskan ja Saksan välisen sodan rintamaa. Se saatiin kuitenkin pelatuksi loppuun, vaikka eräs osallistuja joutuikin jättämään pelin kesken saatuaan kutsun rintamalle. Steinitz tuli turnauksessa toiseksi ja hävisi voittaneelle Anderssenille vain puolella pisteellä. Steinitz aloitti turnauksen heikosti, mutta paransi suoritustaan loppua kohden. Hän kuitenkin hävisi molemmat pelinsä Anderssenia vastaan.Turnauksen jälkeen Steinitz palasi Lontooseen, missä hankki elantonsa pelaamalla kahvilapelejä rahasta. Vuonna 1872 hän voitti Lontoossa erään turnauksen voittamalla kaikki pelinsä. Vaikka turnaus oli pieni, Steinitzin saavutus oli huomattava, sillä turnaukseen osallistui myös muita tunnettuja pelaajia kuten Blackburne ja Zukertort. Saman vuoden lokakuussa Steinitz otteli Zukertortin kanssa vielä henkilökohtaisen ottelun Lontoossa. Steinitz oli ottelussa aivan ylivoimainen ja voitti selvästi tuloksella 7 voittoa, yksi tappio ja 4 tasapeliä.Vuonna 1873 Steinitz saavutti ensimmäisen voittonsa kansainvälisessä turnauksessa. Turnauksen säännöt olivat epätavalliset: kaikki pelasivat kaikkia vastaan kolmen pelin sarjan, jonka voittaja sai yhden pisteen. Jos ottelu päättyi tasan, molemmat saivat puoli pistettä. Blackburne aloitti turnauksen hyvin ja johti sitä aina toiseksi viimeiselle kierrokselle asti, jolloin hävisi ottelunsa. Steinitz oli vain pisteen verran Blackburnea jäljessä, ja kun hän voitti oman pelinsä, pisteet olivat tasan. Mestaruuden ratkaisemiseksi pelattiin uusintaottelu, jonka Steinitz voitti tuloksella 2–0. Kolmanneksi turnauksessa tuli Anderssen, jonka Steinitz oli voittanut puhtaalla pelillä heidän välisessään sarjassa.Vuoden 1876 helmikuussa Steinitz otteli uudestaan Blackburnen kanssa ja voitti puhtaasti seitsemällä voitolla ilman tappioita tai tasapelejä. Tämä oli ensimmäinen ottelu, johon katsojien piti maksaa pääsymaksu. Voiton jälkeen Steinitz piti kuuden vuoden tauon vakavista peleistä. Hän antoi sen sijaan simultaani- ja sokkoshakkiesityksiä  ja työskenteli šakkitoimittajana The Field-lehdessä. Kun hän menetti työnsä, hänen oli pakko ruveta jälleen osallistumaan turnauksiin.Wienissä pidettiin vuonna 1882 turnaus, johon osallistui 18 pelaajaa ja joka pelattiin kaksinkertaisena. Steinitz ei ollut pelannut yhtään turnauspeliä yhdeksään vuoteen, aiemmin pelatun Wienin turnauksen jälkeen. Siihen nähden hänen menestyksensä oli todella loistavaa. Steinitz sai 24 pistettä ja hän jakoi ensimmäisen sijan Simon Winawerin kanssa. Turnaus oli hyvin tasainen, sillä täydet pisteet olisivat olleet 36, ja kuusi ensimmäistä pelaajaa mahtuivat neljän pisteen sisään.Syksyllä Steinitz matkusti Amerikkaan, missä hän antoi kuuden viikon ajan sokko- sekä simultaaninäytöksiä ja menestyi loistavasti. Hänen taitojansa ihailtiin, ja hän sai vierailukutsuja eri puolilta maata. Steinitz kävi matkallaan niin New Yorkissa, New Orleansissa kuin Havannassakin. Steinitz tapasi myös ohimennen Paul Morphyn, joka oli vain varjo entisestään.Steinitz osallistui vuoden 1883 huhtikuussa Lontoossa järjestettyyn turnaukseen, jossa oli taas mukana šakinpelaajien terävin kärki. Turnauksessa käytettiin ensi kertaa nykyaikaisen kaltaista šakkikelloa, joka pysähtyy painettaessa ja käynnistää vastustajan kellon. Tasapelit uusittiin, mutta jos peli päättyi kolmesti tasan, molemmat pelaajat saivat puoli pistettä. Steinitz sijoittui turnauksessa vasta toiseksi, ja hänen pahin vastustajansa Zukertort voitti turnauksen kolmen pisteen erolla.
Steinitz muutti vuoden 1883 lokakuussa Yhdysvaltoihin, mikä hidasti Steinitzin ja Zukertortin välisen ottelun suunnittelua. Pitkän kirjeenvaihdon ja säännöistä kiistelyn jälkeen osapuolet pääsivät yksimielisyyteen: Ottelun voittoon vaadittiin kymmenen voittoa. Miettimisaikaa oli 15 siirtoa tunnissa, ja molemmat osapuolet asettivat panokseksi 2 000 dollaria. Steinitzin erityisestä vaatimuksesta sopimuksessa mainittiin, että ottelu pelattiin maailmanmestarin tittelistä. Hän oli varma voitostaan ja halusi, ettei sen jälkeen olisi enää epäselvyyttä maailmanmestarista. Ottelu alkoi 11. tammikuuta 1886, ja sitä oli seuraamassa suuri määrä lehdistön edustajia.Zukertort aloitti ensimmäisen pelin valkeilla. Hän käytti kuningatargambiittia, mutta teki jo seitsemännessä siirrossa asemallisen virheen. Steinitz uhrasi kuudennessa siirrossaan ratsunsa valkean kahteen sotilaaseen ja voitti pelin sotilaidensa ansiosta. Zukertort kokosi kuitenkin tappion jälkeen itsensä nopeasti ja voitti seuraavan pelin. Zukertort siirtyi johtoon kolmannessa pelissä, kun Steinitz teki virheen voittoasemassa. Sama jatkui neljännessä pelissä: Steinitz menetti upseerinsa, vaikka oli luullut voittavansa sotilaan, ja luovutti pelin. Zukertort voitti myös viidennen pelin vaivattomasti, joten tilanne oli jo 4–1 hänen hyväkseen. Sen jälkeen ottelua jatkettiin St. Louisissa. Steinitz nousi takaa-ajoasemasta ja voitti kuudennen pelin valkeilla pelaten espanjalaista peliä. Seitsemännessä pelissä Steinitz hankki Zukertortille eristetyn sotilaan, johon kohdisti hyökkäyksensä. Steinitz voitti pelin 35 siirrossa. Seuraava peli päättyi tasan, mutta yhdeksännen pelin Steinitz voitti, minkä jälkeen tilanne olikin tasan 4–4. Kymmenes peli päättyi nopeasti tasan. Steinitz voitti yhdennentoista pelin, kun Zukertort teki epäkorrektin uhrauksen lähetillään. Sama lopputulos oli myös kahdennessatoista pelissä, joten Steinitz johti ottelua jo kahdella pisteellä 6–4. Zukertort voitti seuraavan pelin, ja sen jälkeen kaksi peliä päättyi tasan. Steinitz voitti puolestaan kuudennentoista pelin mutta joutui tyytymään tasapeliin seuraavassa pelissä. Loput ottelusta oli sitten Steinitzin juhlaa: hän voitti loput kolme peliä. Viimeisessä pelissä Zukertort yritti rohkeaa gambiittia, mutta luovutti, kun huomasi menettävänsä kuningattarensa ratsuhaarukalle. Lopputulos oli 10 voittoa, 5 tappiota sekä 5 tasapeliä Steinitzille, josta tuli vihdoin virallinen maailmanmestari.
Tuoreena maailmanmestarina Steinitz vieraili Havannassa, jonka shakkikerho tarjoutui järjestämään šakin maailmanmestaruusottelun. Steinitz sai valita itse vastustajansa, joka oli vanhan koulukunnan edustajana tunnettu Mihail Tšigorin. Järjestelyt onnistuivat, ja ottelu saatiin alkuun 20. tammikuuta 1889. Se pidettiin Havannassa ja voittoon tarvittiin vähintään 10½ pistettä 20 pelistä.Ottelun alku oli hyvin tasainen. Tšigorin voitti ensimmäisen pelin, minkä jälkeen molemmat voittivat vuorotellen, kunnes tilanne oli 4–4. Steinitz voitti yhdeksännen ja kymmenennen pelin ja otti voitoillaan kahden pisteen johdon. Tšigorin kavensi eron yhteen pisteeseen voittamalla seuraavan pelin, mutta Steinitz voitti vuorostaan kahdennentoista pelin. Tšigorin voitti vielä kolmannentoista pelin, mutta se jäikin hänen viimeiseksi voitokseen. Steinitz voitti seuraavat kolme peliä, minkä jälkeen tilanne oli 10–6 ja Steinitz tarvitsi enää puoli pistettä voittaakseen ottelun. Se onnistuikin seuraavassa pelissä, joka päättyi tasan, joten Steinitz säilytti maailmanmestarin arvonimen.Steinitz pelasi Tšigorinin ja kahden paikallisen mestarin kanssa loput kolme peliä vielä yleisön iloksi neuvottelupeleinä. Pienoisottelu päättyi tasan 1½–1½.Steinitzin haastajaksi löytyi nopeasti uusi ehdokas Isidor Gunsberg, joka oli voittanut muun muassa vuonna 1889 New Yorkissa pidetyn turnauksen. Steinitz ei osallistunut turnaukseen, mutta hän hoiti järjestelyjä ja kirjoitti turnauksesta kirjan. Maailmanmestaruusottelu järjestettiin pikaisesti New Yorkissa, ja säännöt olivat samat kuin edellisessäkin ottelussa. Steinitz meni seitsemännessä pelissä johtoon, säilytti asemansa loppuun asti ja voitti ottelun. Ottelun peleistä peräti yhdeksän päättyi tasan. Voitot olivat Steinitzin eduksi lopussa 6–4 ja loppupisteet 10½–8½. Ottelun tasaväkisyys yllätti šakkiyleisön, ja se oli merkki sekä tason noususta että Steinitzin ikääntymisestä; hän oli jo 54-vuotias.Steinitz kärsi koko elämänsä taloudellisista vaikeuksista, minkä takia hänen piti hyväksyä lähes jokainen ottelu- ja turnaushaaste. Niinpä kun Tšigorinin ja Steinitzin välille ehdotettiin uutta maailmanmestaruusottelua, Steinitz hyväksyi sen välittömästi. Pelien lukumäärä rajoitettiin taas kahteenkymmeneen ja voittoon vaadittiin yli puolet pisteistä. Steinitz oli heikentynyt pelaajana, kun taas Tšigorinin taidot olivat kehittyneet.Tšigorin otti ottelun alussa heti lupaavan voiton ja pelasi niin hyvin, että hänellä oli kymmenennen pelin jälkeen turvallinen kahden pisteen johto. Viimeisen eli 20. pelin alkaessa Tšigorin johti ottelua 10–9. Steinitz voitti kuitenkin ottelun tekemällä 26. siirrossa passiivisen laadunuhrauksen, jossa hän tarjosi torniaan ratsusta. Ottelu päättyi siis tasan, jolloin hallitseva mestari saisi säilyttää tittelinsä. Kumpikaan pelaajista ei ollut kuitenkaan tyytyväinen tasapeliin, joten ottelua päätettiin jatkaa kolmen pelin erissä, kunnes voittaja olisi selvillä. Ensimmäinen jatkopeli päättyi tasan, ja Steinitz voitti seuraavan. Kolmannessa pelissä Tšigorin oli upseerin voitolla ja olisi voinut helposti voittaa pelin ja tasoittaa tilanteen. Hän teki kuitenkin šakin maailmanmestaruusotteluiden historian hirvittävimmän siirron, kun hän jätti kuninkaan edessä olleen sotilaan suojattomaksi, jolloin Steinitz olisi voinut tehdä kahden siirron matin. Huomattuaan Steinitzin seuraavan siirron Tšigorin luovutti. Steinitz voitti siis ottelun ja säilytti vielä 56 vuoden iässä maailmanmestarin tittelinsä.
Seuraavaksi Steinitzin haastoi Emanuel Lasker, 26-vuotias lupaava šakinpelaaja. Hän oli jo saanut mainetta voittamalla useita vahvoja turnauksia, ja hänelle oli myönnetty šakkimestarin arvo. Eräiden arvioiden mukaan hän oli yksi maailman neljästä parhaasta pelaajasta Steinitzin, Tarraschin ja Tšigorinin ohella. Lasker yritti saada aikaan mestaruusottelua Steinitzin kanssa tämän vastustuksesta huolimatta. Laskerin tukijoiden painostuksen ja ottelusta luvatun palkkion vuoksi Steinitz suostui lopulta ottelemaan Laskerin kanssa. Ottelu alkoi 15. huhtikuuta 1894 New Yorkissa. Ottelu pelattiin loppuun Philadelphiassa ja Montrealissa. Maailmanmestaruuteen vaadittiin kymmenen voittoa, ja aikarajaksi oli asetettu 15 siirtoa tunnissa.Ensimmäisen pelin voitti Lasker. Steinitz selitti tappiotaan väsymyksellä ja hermostuneisuudella, mikä pitikin osin paikkansa: hän oli jo 58-vuotias. Steinitz nousi seuraavassa pelissä tasoihin, ja kuudennen pelin jälkeen molemmilla oli kaksi voittoa tilillään. Sitten Lasker voitti kaksi peliä, minkä jälkeen ottelua jatkettiin Philadelphiassa tilanteessa 4–2 haastajan hyväksi. Steinitz ei kuitenkaan enää pystynyt vastaamaan Laskerille, vaan hävisi kaikki Philadelphian kolme peliä. Ottelu siirtyi Montrealiin, missä Steinitz kavensi tilanteeksi 7–4. Se ei kuitenkaan auttanut, vaan Laskerista tuli maailmanmestari 10 voitolla, 5 tappiolla ja 4 tasapelillä. Steinitz oli hävinnyt tittelin, mutta hän ei suinkaan vetäytytynyt šakin pelaamisesta vaan alkoi osallistua turnauksiin entistä aktiivisemmin.
Steinitz osallistui syksyllä 1894 New Yorkissa pieneen turnaukseen, jonka hän voitti.Seuraava iso kilpailu hänen urallaan oli Hastingsin turnaus. Se oli ensimmäinen oikea superturnaus, sillä siihen osallistui yhteensä 22 kansainvälisesti menestynyttä pelaajaa. Hastingsin turnausta pidetään yhtenä kaikkien aikojen parhaista turnauksista, ja siitä tulikin vuosittainen tapahtuma suuren suosion takia. Turnaus pelattiin niin, että jokainen pelasi yhden pelin jokaista vastaan. Turnauksen voiton vei nuori Harry Nelson Pillsbury, joka oli aiemmin suurelle yleisölle täysin tuntematon. Toiseksi tuli Tšigorin, kolmanneksi Lasker, neljänneksi Tarrasch, ja Steinitz oli vasta viides. Hän myös hävisi Laskeria vastaan pelaamansa pelin, mikä edelleen vahvisti käsitystä, että Lasker on Steinitzia vahvempi pelaaja. Steinitz pelasi kuitenkin von Bardelebenia vastaan pelin, joka on šakkihistorian kuuluisimpia. Steinitz aloitti 22. siirrolla hienon sommitelman, jonka lopuksi jokainen hänen upseereistaan oli mustan lyötävänä ja lisäksi musta uhkasi yhden siirron mattia. Silti tilanne oli valkean voitto, ja Bardeleben antoikin aikansa kulua loppuun ikään kuin luovutukseksi, sillä ei halunnut Steinitzin pelaavan hienoa sommitelmaansa laudalla. Peli sai myöhemmin lempinimen Ikivihreä peli.Vuosina 1895–1896 Lasker osallistui neljän pelaajan otteluturnaukseen, jossa olivat mukana myös Pillsbury, Lasker sekä Tšigorin. Turnaus koostui otteluista, joissa pelattiin aina kuusi peliä vastustajaa vastaan. Lasker voitti turnauksen ylivoimaisesti, mutta Steinitz osoitti olevansa yhä vaarallinen kilpailijoilleen ja sijoittui toiseksi.Vuoden 1896 kesällä pidettiin Nürnbergissä turnaus, johon sekä Steinitz että Lasker osallistuivat. Tämäkin turnaus osoitti Laskerin vahvuuden: hän voitti tuloksella 13½/18, kun Steinitz jäi vasta kuudenneksi tuloksella 11.Vaikka Lasker oli selvästi parempi, Steinitz haastoi hänet maailmanmestaruusotteluun vielä vuoden lopulla. Ottelu sovittiin alkavaksi marraskuussa, mutta voittajasta ei ollut missään vaiheessa epäselvyyttä. Lasker voitti Moskovassa ensimmäiset neljä peliä, jolloin Steinitz pyysi lykkäystä heikentyneen terveydentilansa takia.  Ottelussa pidettiin taukoa kaksi kuukautta, minkä jälkeen Lasker jatkoi vahvoja otteitaan. Lasker voitti seuraavista seitsemästä pelistä kolme, ja neljä peliä päättyi tasan. Steinitz sai taisteltua kahdesta seuraavasta pelistä voitot, mutta se oli enää laiha lohtu entiselle maailmanmestarille. Seuraava peli päättyi tasan, ja sitten Lasker voitti kuudennentoista ja seitsemännentoista pelin. Lopputulos oli selvä 10–2 Laskerin hyväksi.Ottelu rasitti Steinitzia niin paljon, että hän joutui jäämään muutamaksi viikoksi moskovalaiseen psykiatriseen sairaalaan lepäämään. Päästyään sairaalasta Steinitz palasi takaisin Yhdysvaltoihin, missä hän ei kuitenkaan pysynyt kauan aloillaan.Steinitz osallistui vielä muutamaan turnaukseen. Wienissä hän tuli vuonna 1898 hienosti neljänneksi yhdeksäntoista osallistujan joukosta. Samana vuonna pelatussa Kölnin turnauksessa Steinitz sijoittui viidenneksi, mikä oli myös hyvä suoritus. Katastrofi iski kuitenkin seuraavana vuonna Lontoon turnauksessa. Steinitz tuli viidentoista osanottajan joukosta vasta sijalle 11.Pian turnauksen jälkeen Steinitz todettiin mielisairaaksi ja hän joutui laitoshoitoon. Joidenkin lähteiden mukaan Steinitz kärsi kupasta, jonka hän olisi saanut Pietarin turnauksessa vuosina 1895–96. Sairauden arvellaan olleen osasyynä hänen hermoromahduksiinsa. Hän jopa yritti yhdessä vaiheessa haastaa Jumalan šakkiotteluun ja aikoi antaa siirron ja sotilaan tasoituksena. Vuonna 1900 hänen vaimonsa toimitti hänet Ward's Islandin mielisairaalaan. 12. elokuuta vuonna 1900 Steinitz sai sairaalassa sydänkohtauksen, mikä johti hänen kuolemaansa. Hänet haudattiin Brooklynin Ikivihreiden hautausmaalle.
Vuodesta 1873 Steinitz toimi englantilaisen The Field -lehden šakkikolumnistina. Vuonna 1882 kustantaja lopetti kolumnin julkaisemisen lehdessä ja Steinitz erotettiin. Palsta aloitettiin kuitenkin uudestaan heti seuraavana vuonna, mutta kolumnisteina toimivat Leopold Hoffer ja Zukertort.Vuonna 1885 Steinitz toteutti pitkäaikaisen unelmansa: Hän perusti oman šakkiaiheisen lehden, jonka nimeksi tuli The International Chess Magazine. Lehti sisälsi muun muassa šakkipelien analyysejä, teorian esittelyä sekä Steinitzin oman palstan, jossa hän kertoi ajatuksiaan yleensä šakkiin liittyvistä asioista. Tällä palstalla Steinitz suututti monet arvostelemalla esimerkiksi Paul Morphya, jonka kritisointi oli yhdysvaltalaisille ennenkuulumatonta. Lehteä julkaistiin aina vuoteen 1891, kunnes tappiolliseksi muuttunut julkaisu oli pakko lopettaa. Steinitz jatkoi siitä huolimatta kirjoittamistaan ja aloitti moniosaisen šakkikirjan, joka sai nimekseen The Modern Chess Instructor. Vain ensimmäinen osa ehti ilmestyä, ja sitäkin kritisoitiin paljon. Steinitz kirjoitti myös šakkiartikkeleita The New York Tribune- ja The New York Herald -lehtiin. Lisäksi hän teki turnauskirjan Yhdysvaltain kuudennesta kongressiturnauksesta ja analysoi siinä kaikki 432 peliä. Kirja julkaistiin vuonna 1891.
»Kolisch on tiikeri, joka hyppää vihollisen kurkkuun, kun taas Steinitz on taskuvaras, joka varastaa sotilaan ja pitää sen. » (Johannes Zukertort)
Alun perin Steinitz pelasi samanlaisella romanttisella ”kaikki peliin” -hyökkäystyylillä kuin aikaisemmatkin pelaajat. Vuonna 1873 Steinitz siirtyi yllättäen uuteen tyyliin, jota nykyään kutsutaan asemalliseksi koulukunnaksi. Tätä Steinitzin kehittämää pelitapaa pidetään nykyään tavallisena. Hän painotti asemallisia tekijöitä: sotilasrakennetta, tilaetua, ratsujen sijoittautumista etuvartioihin ja lähettiparia. Hän loi uusia termejä ja alkoi puhua heikoista ja vahvoista ruuduista, heikoista ja vahvoista läheteistä ja sotilasenemmistön merkityksestä. Lasker tiivisti myöhemmin Steinitzin šakkiteoriat neljään pääperiaatteeseen:
Teräviin hyökkäyksiin saa ja pitää ryhtyä vasta silloin, kun aseman tasapaino on järkkynyt.
Puolustamiseen ei pidä käyttää ylimääräistä materiaalia. Varsinkin upseerien sitomista puolustukseen täytyy varoa.Aseman tasapaino oli Steinitzin keksimä termi, johon Lasker erityisesti ihastui. Steinitz painotti myös sitä, että jos pelaaja on saanut etua, hänen täytyy hyökätä säilyttääkseen sen. Sen jälkeen kun Steinitz oli siirtynyt asemalliseen tyyliin, hän hallitsi kilpailušakkia 1870- ja 1880-luvuilla. Max Euwen mukaan Steinitz pyrki selväpiirteisiin asemiin, joissa hänen teoriansa toimi parhaiten. Steinitz ei kuitenkaan pidättäytynyt hienoista mattihyökkäyksistä: Esimerkiksi vuoden 1895 Hastingsin turnauksessa hän voitti vielä 59 vuoden iässä von Bardelebenin uskomattomassa pelissä. Siinä Steinitz sommitteli aseman, jossa kaikki hänen upseerinsa ovat lyötävissä mustan seuraavalla siirrolla, samalla kun musta uhkasi siirron mattia. Siitä huolimatta peli oli valkean voitto.
Steinitz oli ehdottoman objektiivinen pelaaja, joka etsi laudalla parhaita siirtoja välittämättä vastustajasta. 
» Keskityn täysin peliin. Ylipäänsä en ota huomioon vastustajani persoonallisuutta. Minun puolestani vastapelaaja voisi yhtä hyvin olla abstraktio tai automaatti.»  Steinitz oli sitä mieltä, että pelaaja menestyy tekemällä parhaat siirrot, olipa vastassa kuka tahansa. Tosiasiassahan pelaaja voi menestyä paremmin, jos tietää, millaisista asemista vastustaja pitää tai mitä avauksia hän haluaisi pelata, ja voi välttää tällaiset tilanteet. Steinitzin suurimmat heikkoudet olivat ehkä kokeilumielessä pelatut siirrot ja tarpeettoman vaikeisiin puolustustilanteisiin ajautuminen huippuluokan peleissä. Hänellä saattoi olla 20 siirron jälkeen vielä lähes kaikki sotilaat alkuperäisillä paikoillaan upseerien edessä. Hän uskoi järkkymättä siihen, että pystyisi puolustamaan lähes mitä tahansa asemaa.Steinitzin pelivahvuutta on yritetty mitata ja verrata niin nykyisiin kuin entisiinkin pelaajiin. Eräs vahvuusluvun kartoitus asettaa hänet vasta 47:nneksi kaikkien aikojen tilastoissa. Chessmetricsin mukaan Steinitz on 15. kaikkien aikojen parhaiden pelaajien listalla. Tosin Chessmetrics ei suosi pelaajia, jotka pelaavat epäsäännöllisesti, ja Steinitzin parhaiden vuosien aikaan kilpašakki oli epäsäännöllistä. Steinitz piti myös pitkiä taukoja kilpapelaamisesta. Vuonna 2005 Chessmetricsin tekijä Jeff Sonas kirjoitti artikkelin, jossa hän tutki erilaisia tapoja verrata maailman parhaita pelaajia ja käytti Chessmetricsin tarjoamaa tietoa peleistä. Hän tuli siihen lopputulokseen, että Steinitz oli enemmän muita pelaajia edellä 1870-luvulla kuin Bobby Fischer parhaina vuosinaan. Hän totesi myös, että Steinitz on ollut kolmanneksi pisimpään maailmanmestarina ja että hän oli myös seitsemäs, kun tutkittiin pelaajia, jotka olivat olleet pisimpään maailman kolmen parhaan joukossa.
Espanjalainen peli, suljetun muunnelman Steinitzin puolustus: 1.e4 e5 2.Rf3 Rc6 3.Lb5 a6 4.La4 Rf6 5.O-O b5 6.Lb3 d6
Vastaanotetun kuningatargambiitin Steinitzin muunnelma: 1.d4 d5 2.c4 dxc4 3.Rf3 Rf6 4.e3 e6 5.Lxc4 c5 6.O-O cxd4
Wilhelm Steinitz vs Augustus Mongredien (1862) Steinitz sai tästä pelistään palkinnon Lontoon kansainvälisessä turnauksessa.
Wilhelm Steinitz vs Adolf Anderssen (1866) Steinitzin ja Anderssenin välisen ottelun kahdeksas peli
Johannes Zukertort vs Wilhelm Steinitz (1886) Vuoden 1886 MM-ottelu, jossa näkyvät hyvin Steinitzin asemalliset periaatteet. Steinitz vaihtoi vahvan keskustansa luodakseen valkealle kaksi heikkoa sotilasta, joihin hän kohdisti hyökkäyksensä.
Wilhelm Steinitz vs Mikhail Chigorin (1892) Vuoden 1892 MM-ottelun neljäs peli, jossa Steinitz uhrasi laadun sekä tornin saattaakseen mustan kuninkaan mattiverkkoon.
Wilhelm Steinitz vs Curt von Bardeleben (1895) Hastingsin turnauksessa pelattu Ikivihreä peli
Konsala, Kimmo: Shakin maailmanmestareita.   Hämeenlinna: Karisto, 1981. ISBN 951-23-1789-3.    
Steinitz, William; Landsberger, Kurt: The Steinitz Papers: Letters and Documents of the First World Chess Champion.    McFarland, 2002. ISBN 0-78641193-7.  Esikatselu Google Book Searchissa (viitattu 17.5.2011).  (englanniksi)
The Games of Wilhelm Steinitz, Pickard & Son 1995. (englanniksi) Yli tuhat Steinitzin peliä kommentoituina

Wilk-luokka oli Puolan laivaston sukellusveneluokka, johon kuului kolme alusta. Alukset palvelivat toisessa maailmansodassa, jolloin ORP Ryś ja ORP Żbik olivat Ruotsissa internoituina ja ORP Wilk pakeni Britteinsaarille. Kaikki kolme palasivat sodan päätyttyä Puolaan, jossa ne romutettiin vuoteen 1957 mennessä.
Alusten suunnittelu perustui Ranskan laivaston sukellusvene Pierre Chailleyhin, jonka köli laskettiin 1917 ollen palveluksessa 1923-1936.
Gardiner, Robert (ed.): Conway's All the World's Fighting Ships 1922-1946.   Lontoo, Englanti: Conway Maritime Press, 1987. ISBN 0-85177-146-7.    (englanniksi)
Bagnasco, Erminio: Submarines of World War Two.   Lontoo, Englanti: Arms and Armour Press, 1977. ISBN 0-85368-331-X.    (englanniksi)

Willard Frank Libby (17. joulukuuta 1908 Gran Valley, Colorado – 8. syyskuuta 1980 Los Angeles) oli yhdysvaltalainen fysikaalinen kemisti. Hän sai Nobelin kemianpalkinnon vuonna 1960 radiohiiliajoituksen keksineen ryhmän johtamisesta.Libby sai filosofian tohtorin arvonimen Kalifornian yliopistosta vuonna 1933. Siellä hän myös toimi lehtorina ja myöhemmin avustavana professorina. Vuonna 1930 Libby rakensi tarkkoja geigermittareita, jotka pystyivät havaitsemaan heikon luonnollisen ja keinotekoisen radioaktiivisuuden.
Myöhemmin Libby työskenteli Princetonin yliopistossa. Toisen maailmansodan jälkeen Libby osallistui Manhattan-projektiin yhdessä Harold Clayton Ureyn kanssa. Libby oli vastuussa uraanin isotoopin U-235:n väkevöinnistä.Vuonna 1945 hänestä tuli professori Chicagon yliopistoon. Vuonna 1954 hänet nimitettiin Yhdysvaltain atomienergiakomission jäseneksi. 1959 Libbystä tuli professori Kalifornian yliopistoon Los Angelesiin. Siellä hän toimi aina eläkkeelle siirtymiseensä vuoteen 1976 asti. Libby toimi Kalifornian yliopiston geofysiikan ja planetaarisen fysiikan instituutin johtajana. Vuonna 1966 hän meni naimisiin Leona Woods Marshallin kanssa.
1950-luvulla Libby arvioi, että ilmakehässä suoritettavissa ydinkokeissa vapautuvan radioaktiivisen hiilen määrä on niin pieni, ettei sillä ole merkitystä verrattuna kosmisen säteilyn altistukselle. Linus Pauling käytti Libbyn omaa dataa ja laski, millaisia terveysvaikutuksia tuohon aikaan suunnitellut ydinkokeet aiheuttaisivat. Tämä johti tiedemiesten vetoomukseen yhdinkokeiden kieltämiseksi ja lopulta Paulingin rauhan Nobeliin.

William B. Travis (1. huhtikuuta 1809 – 6. maaliskuuta 1836) oli yhdysvaltalainen lakimies ja sotilas. Travis oli syntynyt  Etelä-Carolinassa, mutta jo nuorena hän muutti Alabamaan, jossa työskenteli opettajana ja opiskeli lakia. Lokakuussa 1928 hän solmi avioliiton, joka jäi lyhytaikaiseksi. Vuonna 1831 Travis muutti Texasin, jossa hän alkoi ottaa aktiivisesti osaa  politiikkaan. Liityttyään paikalliseen "sotapuolueeseen" hän joutui yhä useammin mukaan Texasin poliittisiin levottomuuksiin. Kun Texasin vallankumous alkoi 1835, Travis nimitettiin Texasin vakinaisen armeijan ratsuväen everstiluutnantiksi.Alkuvuodesta 1936 Travisista tuli Alamon varuskunnan komentaja, joskin tehtävän hänen kanssaan jakoi aluksi Jim Bowie. Bowien sairastuttua Travis otti vastuulleen koko Alamon. Varhain 6. maaliskuuta kenraali Santa Annan johtamat meksikolaiset joukot valtasivat Alamon ja surmasivat varuskunnan 189 puolustajaa. Travis menehtyi ensimmäisten joukossa.
Davis, William C.: Three Roads to the Alamo.    Harper Perennial, 1999.  ISBN 978-0060930943.   (englanniksi)
Edmondson J.R: Alamo Story: From Early History to Current Conflicts. Campbell, Ballard C. (toim.): Disasters, Accidents, and Crises in American History.  New York: Facts On File, 2000. ISBN 978-1556226786.    (englanniksi)
Todish, Tim J. & Terry S.: Alamo Sourcebook 1836.    Eakin Press, 1998.  ISBN 978-1571681522.   (englanniksi)

William John ("Bill") Carr (17. kesäkuuta 1876 Gortnagrace – 25. maaliskuuta 1942 Philadelphia) oli irlantilaissyntyinen soutaja. Hän muutti 1890-luvulla Yhdysvaltoihin ja kilpaili Vesper Boat Clubin jäsenenä vuoden 1900 kesäolympialaisissa Pariisissa. Hän oli siellä mukana voittamassa kultaa kahdeksikossa.

William Leo Higi (s. 29. elokuuta 1933 Anderson) on yhdysvaltalainen roomalaiskatolinen piispa. Hänet vihittiin papiksi Lafayette in Indianan hiippakuntaan 30. toukokuuta 1959 ja nimitettiin sen johtoon 7. huhtikuuta 1984. Piispaksi vihkiminen seurasi 6. kesäkuuta. Pääkonsekraattorina toimi Edward Thomas O'Meara, jota avustivat Raymond Joseph Gallagher ja Joseph Robert Crowley.Higi jäi eläkkeelle 12. toukokuuta 2010.

William Smith (s. 1790 Blyth, Englanti, k. 1847) oli englantilainen merikapteeni, joka löysi Etelämantereen lähellä olevan saariston Eteläiset Shetlandsaaret.
Smithin mukaan on nimetty Eteläisiin Shetlandsaariin kuuluvat Smithinsaari, Cape Smith ja Williams Point. 

Wim Hof, lempinimeltään Jäämies (s. 20. huhtikuuta 1959) on alankomaalainen henkilö, jolla on hallussaan yhdeksän maailmanennätystä, muun muassa pisimmän jääkylvyn ennätys (-6-asteisessa vedessä pelkillä uimahousuilla ja sukelluslaseilla 57 metriä). Hän yritti vuonna 2007 kiivetä Mount Everestin huipulle pelkissä shortseissa, mutta epäonnistui. Hän kiipesi 6.7 kilometrin korkeuteen, mutta joutui keskeyttämään aikaisemmin itseaiheutetun jalkavaivan takia.selvennä Vuonna 1999 hän juoksi puolimaratonin pohjoisella napapiirillä Suomessa.Hof huomasi kykynsä kestää kylmiä olosuhteita jo nuorena. Hänellä on neljä lasta edesmenneen vaimonsa kanssa ja yksi lapsi nykyisen tyttöystävänsä kanssa.

Sir Winston Leonard Spencer Churchill (30. marraskuuta 1874 – 24. tammikuuta 1965) oli Yhdistyneen kuningaskunnan poliitikko ja pääministeri vuosina 1940–1945 ja 1951–1955. Churchill tunnetaan parhaiten roolistaan pääministerinä toisessa maailmansodassa, mutta hän oli myös 62 vuoden ajan parlamenttiedustajana toiminut poliitikko, ensimmäisen maailmansodan laivastoministeri, buurisotaan osallistunut ammattisotilas ja vuonna 1953 Nobelin kirjallisuuspalkinnolla palkittu kirjailija.
Churchilliä pidetään yhtenä 1900-luvun merkittävimmistä henkilöistä, ja vuonna 2002 hänet äänestettiin BBC:n järjestämässä 100 Greatest Britons -kilpailussa kaikkien aikojen suurimmaksi britiksi.
Churchill syntyi Blenheimin palatsissa Woodstockin kaupungin lähellä Oxfordshiressä. Suvun ensimmäinen kuuluisa jäsen oli kenraali John Churchill, Marlborough’n ensimmäinen herttua, jonka isä oli myös nimeltään ”Sir Winston Churchill”. Winstonin poliitikkoisä, Lordi Randolph Churchill, oli Marlborough’n seitsemännen herttuan kolmas poika. Winstonin äiti oli Jennie Jerome (alkujaan Jeanette Jerome) Brooklynistä New Yorkista, amerikkalaisen miljonäärin Leonard Jeromen tytär.Churchill kävi Harrow'n poikakoulua lähellä Lontoota vuosina 1888–1893. Hän ei ollut erityisen hyvä oppilas, mutta herätti huomiota kyvyllään oppia pitkiä runoja ja lausua niitä ulkomuistista. Harrow'n jälkeen hän pyrki Sandhurstin kuninkaalliseen sotakorkeakouluun ja pääsi sinne kolmannella yrittämällä.Vuonna 1895 Churchill lähti Kuubaan sotilastarkkailijana itsenäisyystaistelijoita vastaan sotineen Espanjan armeijan mukana. Tällöin hän myös kirjoitti Saturday Review -lehteen. Vuonna 1901 Churchill liittyi vapaamuurareihin.
Ensimmäisen kerran Churchill tuli tunnetuksi sotakirjeenvaihtajana toisessa buurisodassa, jota käytiin Britannian ja buureiksi itseään kutsuvien eurooppalaisperäisten siirtolaisten välillä Etelä-Afrikassa. Hän jäi vangiksi buurien järjestämässä brittiarmeijan junasaattueen väijytyksessä, mutta onnistui karkaamaan. Hän ylitti lopulta Etelä-Afrikan rajan ja saapui Lourenço Marquesiin (nykyiseen Maputoon Mosambikissa).
Churchill käytti lehtimiehenä saavuttamaansa mainetta hyväkseen aloittaessaan poliittisen uransa, joka kesti kaikkiaan 65 vuotta. Hän asettui parlamenttiehdokkaaksi 1899 ja toimi alahuoneen edustajana vuodesta 1900 vuoteen 1922 sekä vuodesta 1924 vuoteen 1964. Aluksi hän oli konservatiivien edustaja. Vuonna 1904 hän loikkasi konservatiiveista liberaaleihin, koska ei hyväksynyt konservatiivien ehdotusta suojatulleista.Vuoden 1906 vaaleissa Churchill voitti edustajanpaikan Manchesterissa. Hän palveli Henry Campbell-Bannermanin liberaalihallituksessa siirtokuntien alivaltiosihteerinä. Churchillistä tuli pian hallituksen ulkopuolisen hallinnon tärkein jäsen, ja kun Herbert Henry Asquithista tuli Campbell-Bannermanin seuraaja vuonna 1908, juuri kukaan ei yllättynyt Churchillin pääsystä hallitukseen kauppakomission puheenjohtajana. Sen aikaisen lain perusteella juuri nimitetyn hallitusministerin täytyi osallistua täytevaaleihin voittaakseen uudestaan parlamenttipaikan. Churchill menetti Manchesterin paikkansa konservatiivien William Joynson-Hicksille, mutta hänet valittiin parlamenttiin pian uudestaan Dundeen täytevaaleissa. Kauppakomission puheenjohtajana hän ajoi radikaaleja yhteiskunnallisia uudistuksia yhdessä uuden valtiovarainministerin David Lloyd Georgen kanssa.
Churchill pääsi hallitukseen 35-vuotiaana, hieman kiistanalaisena sisäministerinä vuonna 1910. Kuuluisa tuon ajan valokuva näyttää kärsimättömän Churchillin osallistuvan henkilökohtaisesti tammikuun 1911 Sidney Streetin piirityksen johtamiseen ja katsovan kadunkulman yli nähdäkseen kiivaan ammuskelun piiritettyjen anarkistien ja skottikaartin välillä. Hänen toimintansa sai aikaan paljon kritiikkiä. Arthur Balfour kysyi: ”Hän [Churchill] ja valokuvaaja riskeerasivat kumpikin henkensä. Ymmärrän, mitä valokuvaaja teki, mutta mitä herra Churchill teki siellä?”Sodanjulistuksen jälkeen Asquith nimitti Churchillin laivastoministeriksi (First Lord of the Admiralty), mikä oli sotatoimien kannalta tärkeä ministeritehtävä. Sodan muututtua asemasodaksi Churchill ehdotti toisen rintaman muodostamista Balkanille. Gallipolin maihinnousun epäonnistuttua Churchill joutui eroamaan vuonna 1915 laivastoministerin tehtävästä. Churchill palveli useita kuukausia salkuttomana ministerinä (Chancellor of the Duchy of Lancaster), mutta erosi sitten hallituksesta tuntiessaan, ettei hänen kykyjään käytetty riittävästi hyväksi. Hän liittyi uudestaan armeijaan, vaikka pitikin parlamenttipaikkansa, ja palveli länsirintamalla. Tänä aikana hänen lähin alaisensa oli nuori Archibald Sinclair, josta tuli myöhemmin liberaalien johtaja.Joulukuussa 1916 Asquith erosi, ja Lloyd Georgesta tuli pääministeri. Ajan ei katsottu olevan vielä kypsä Churchillin hallitukseen pääsylle, koska pelättiin konservatiivien vastustusta. Churchill nimitettiin kuitenkin heinäkuussa 1917 varusteluministeriksi.[vanhentunut linkki]
Sodan päättymisen jälkeen Churchill palveli David Lloyd Georgen hallituksessa sekä sotaministerinä (Secretary of State for War) että ilmavoimista vastaavana ministerinä (Secretary of State for Air) vuosina 1919–1921. Churchill ehdotti, että kemiallisia aseita käytettäisiin ”vastaanhangoittelevia arabeja vastaan kokeeksi”. Hän sanoi: ”En ymmärrä tätä inhoa kaasun käyttöä vastaan. Kannatan voimakkaasti myrkkykaasun käyttöä sivistymättömiä heimoja vastaan. Vaikutus moraaliin olisi hyvä, ja se levittäisi tervettä kauhua.” Churchill kannatti myös voimakkaasti ulkopuolisten puuttumista Venäjän sisällissotaan ja julisti, että bolševismi pitää "kuristaa kehtoonsa". Hänestä tuli siirtomaista ja muista merentakaisista alueista vastaava ministeri (Secretary of State for the Colonies) vuonna 1921. Niinpä hän sai allekirjoittaa vuoden 1921 sopimuksen Englannin ja Irlannin välillä. Tällä sopimuksella syntyi Irlannin vapaavaltio.
Churchillille palkattiin henkivartija vuonna 1921. Tehtävään valittiin Walter H. Thompson, joka toimi siinä yhteensä 18 vuoden ajan; jäätyään jo eläkkeelle hän palasi henkivartijaksi Churchillin kutsusta vuonna 1939 ja jatkoi sitten vuoteen 1945 asti.lähde?
Lokakuussa 1922 Churchillille tehtiin umpisuolenleikkaus. Herättyään leikkauksesta hän sai kuulla, että hallitus oli kaatunut ja että parlamenttivaalit lähestyivät. Liberaalipuoluetta repivät sisäiset riidat, ja Churchillin kampanja oli heikko. Hän hävisi paikkansa Dundeessa ja sanoi menettäneensä samalla kertaa ministerin paikkansa, kansanedustajan paikkansa ja umpisuolensa. Kahden hengen paikan hän hävisi mm. kieltolain kannattajalle Edwin Scrymgeourille. Churchill edusti liberaaleja vuoden 1923 vaaleissa, mutta 12 kuukauden aikana hän lähentyi konservatiiveja, vaikkakin nimitti itseään aluksi ”antisosialistiksi ja perustuslailliseksi”.Kaksi vuotta myöhemmin vuoden 1924 vaaleissa hänet valittiin konservatiivien tukemana perustuslaillisena edustamaan Eppingiä, missä on nykyään hänen patsaansa. Seuraavana vuonna hän liittyi virallisesti konservatiiveihin ja kommentoi: ”Kuka tahansa voi vaihtaa puoluetta (rat), mutta vaatii tiettyä kekseliäisyyttä vaihtaa vielä uudestaan puoluetta (re-rat)”. Hänet nimitettiin valtiovarainministeriksi (Chancellor of the Exchequer) vuonna 1924 Stanley Baldwinin hallitukseen, ja hänen vastuullaan oli Britannian paluu kultakantaan. Vuoden 1926 yleislakon aikana Churchillin kerrotaan ehdottaneen konekiväärien käyttämistä lakkoilevia kaivosmiehiä vastaan. Churchill valvoi hallituksen British Gazette -lehteä ja sanoi kiistan aikana, että ”joko valtio murtaa yleislakon tai yleislakko murtaa valtion”. Lisäksi hän väitti, että Benito Mussolinin fasismi oli "tehnyt palveluksen koko maailmalle", koska se oli näyttänyt ”tavan taistella vallankumouksellisia voimia vastaan” – Churchill piti siis vahvaa hallintoa suojamuurina näköpiirissä olevaa kommunistista vallankumousta vastaan.
Konservatiivihallitus hävisi vuoden 1929 vaalit. Kun Ramsay MacDonald muodosti koalitiohallituksen vuonna 1931, Churchill ei saanut kutsua hallitukseen. Hän oli nyt uransa pohjalla: aikaa kutsutaankin hänen erämaavuosikseen (the wilderness years). Churchill käytti suuren osan seuraavista vuosista kirjoittamiseen, kuten teokseensa History of the English Speaking Peoples, joka tosin julkaistiin vasta toisen maailmansodan jälkeen. Eniten hän herätti huomiota vastustaessaan puheissaan Intian itsenäistymistä. Pian hänen huomionsa kuitenkin kiinnittyi Adolf Hitlerin valtaannousuun ja Saksan jälleenvarustautumiseen. Hän oli tuohon aikaan ainoa, joka kannatti Britannian jälleenvarustelua itsepuolustukseksi ja Saksan sotaisuuden vastavoimaksi. Churchill kritisoi voimakkaasti Neville Chamberlainin Adolf Hitleriä myötäilevää politiikkaa. Hän tuki myös julkisesti kuningas Edvard VIII:ta, joka aikoi mennä naimisiin Wallis Simpsonin kanssa. Pääministeri Baldwinin hallitus vaati, että silloin kuninkaan pitäisi luopua kruunusta. Jos kuningas ei olisi suostunut, hallitus olisi joutunut eroamaan. Tämä sai aikaan spekulointia, että Churchill olisi voitu nimittää uuden hallituksen pääministeriksi. Niin ei kuitenkaan käynyt, vaan kuningas luopui kruunustaan. Churchill havaitsi itsensä eristetyksi ja poliittisesti haavoittuneeksi, mikä kesti jonkin aikaa.
Sodan syttyessä Churchill nimitettiin laivastoministeriksi (First Lord of the Admiralty). Chamberlainin erottua toukokuussa 1940 Churchill nimitettiin pääministeriksi, ja hän muodosti kaikkien puolueiden hallituksen. Hän nimitti välittömästi ystävänsä ja uskottunsa, teollisuusmies ja lehtiparoni Max Aitkenin (Lord Beaverbrook), vastaamaan lentokoneiden tuotannosta. Aitkenin hämmästyttävät liikemieskyvyt auttoivat Britanniaa kiihdyttämään lentokoneiden tuotantoa ja suunnittelua, millä oli suuri vaikutus sodan lopputulokseen.Churchillin tuonaikaisilla puheilla oli suuri henkeä kohottava vaikutus taisteluun valmistuvalle Yhdistyneelle kuningaskunnalle.
»Minulla ei ole teille tarjolla mitään muuta kuin verta, uurastusta, hikeä ja kyyneleitä (I have nothing to offer but blood, toil, tears and sweat)» 
oli Churchillin kuuluisa 13. toukokuuta 1940 pidetty ensimmäinen puhe pääministerinä. Tätä seurasi pian Taistelua Britanniasta (Battle of Britain) edeltävä puhe:
»Puolustamme saartamme uhreista riippumatta. Taistelemme rannoilla, taistelemme maihinnousupaikoilla, taistelemme pelloilla ja kaduilla, taistelemme kukkuloilla; emme koskaan antaudu. (We shall defend our island, whatever the cost may be, we shall fight on the beaches, we shall fight on the landing grounds, we shall fight in the fields and in the streets, we shall fight in the hills; we shall never surrender.)» 
Eräitä Churchillin radiopuheita, kuten edellä mainittua ”Taistelemme rannoilla” on väitetty Churchilliltä kuulostavien esiintyjien pitämiksi, mutta väitteet on myöhemmin kumottu.
Churchillin hyvät suhteet Yhdysvaltain presidenttiin Franklin D. Rooseveltiin turvasivat Yhdistyneelle kuningaskunnalle elintärkeän tarvikkeiden saannin Pohjois-Atlantin kauppareittien kautta (katso Lend-Lease). Churchill oli aloitteentekijä perustettaessa Special Operations Executive (SOE) -organisaatiota, joka toimi Hugh Daltonin taloudellisen sodankäynnin ministeriön (Ministry of Economic Warfare) alaisuudessa ja toteutti, johti ja avusti salaista vallankumouksellista ja partisaanitoimintaa miehitetyillä alueilla menestyksekkäästi. Churchill vaikutti myös merkittävästi brittiläisten kommandojoukkojen syntyyn, jotka olivat myöhemmin esikuvana suurimmalle osalle maailman nykyisistä erikoisjoukoista (Special Forces). Venäläiset kutsuivat Churchillia ”brittiläiseksi bulldogiksi”.
Eräät Churchillin sotatoimet ovat kuitenkin kiistanalaisia. Kun Ranska oli tehnyt aselevon, Churchill määräsi heinäkuussa 1940 sen laivaston tuhottavaksi, ettei se joutuisi Saksan haltuun. Satoja ranskalaisia kuoli, kun britit ampuivat satamissa olleet laivat upoksiin. Tämän seurauksena Ranskan asevoimissa vallitsi monta vuotta brittivastainen mieliala, joka suosi Vichyn hallitusta ja heikensi de Gaullen pakolaishallituksen asemaa. Churchillin on sanottu olleen parhaimmillaankin välinpitämätön ja ehkä jopa rikollinen suhtautumisessaan Bengalin vuoden 1943 suureen nälänhätään, jossa ainakin 2,5 miljoonaa bengalilaista sai surmansa. Tällä välin japanilaiset joukot uhkasivat brittiläistä Intiaa valloitettuaan Bengalin naapurivaltion, brittien hallinnassa olleen Burman, ja jotkut pitävät brittihallituksen politiikkaa kieltää tehokas ruoka-apu tahallisena ja piittaamattomana poltetun maan taktiikkana, joka omaksuttiin Japanin miehityksen uhan alla. Kiistanalainen on myös Dresdenin pommitus juuri ennen sodan päättymistä Euroopassa. Dresden oli suurimmaksi osaksi siviilikohde, jossa oli pääasiassa idästä saapuneita pakolaisia ja jolla oli vain vähän sotilaallista merkitystä. Dresdenin pommitus auttoi kuitenkin liittolaista Neuvostoliittoa ja saattoi jouduttaa sodan loppumista.
Churchill oli yksi vaikuttajista niiden sopimusten takana, jotka piirsivät uudelleen toisen maailmansodan jälkeiset Euroopan ja Aasian rajat. Pohjois- ja Etelä-Korean välistä rajaa ehdotettiin jo Jaltan konferenssissa, samoin kuin Japanin joukkojen karkottamista Koreasta. Keskusteluja Euroopan rajoista ja sopimuksista käytiin jo vuonna 1943 Rooseveltin ja Churchillin välillä; sopimus hyväksyttiin virallisesti Trumanin, Churchillin ja Stalinin kesken Potsdamissa (Potsdamin sopimuksen XIII artikla).
Yksi näistä sopimuksista käsitteli Puolan ja Neuvostoliiton välistä rajaa, niin sanottua Curzonin linjaa, sekä Saksan ja Puolan rajaa, Oder–Neisse-linjaa. Vaikka Puola oli ensimmäinen Hitleriä vastustanut valtio, maan rajat ja hallinnon määräsivät ”kolme suurta” kysymättä Puolan hallituksen mielipidettä. Puolalaiset sotilaat, brittien ainoat liittolaiset Britannian taistelun aikana, tunsivat itsensä petetyiksi. Liittolaisen Puolan ja vihollisen Saksan kohtalosta päätettiin periaatteessa samalla tapaa.
Sopimuksen osana oli yhteisymmärrys jäljellä olevien saksalaisten karkottamisesta alueelta. Puolalaisten siirto ei tarvinnut hyväksyntää. Tarkkoja lukuja väestöryhmien siirroista ja liikkeistä on vaikea tehdä. Natsihallinnon aikana saksalaisvalloittajat ajoivat puolalaiset kodeistaan ja asuttivat ne saksalaisilla valloitustensa turvaamiseksi. Toisen maailmansodan jälkeisistä siirroista Churchill oli sitä mieltä, että ainoa tapa vähentää kansojen välisiä jännitteitä oli saada väestönsiirroilla aikaan väestö, joka noudattaisi valtion kansallisia rajoja.
Churchill selosti alahuoneessa vuonna 1944 kantaansa: ”Väestönsiirrot on menetelmä, joka mielestämme tulee tuottamaan kaikkein pitkäaikaisimman ja tyydyttävimmän vaikutuksen. Jäljelle ei jää väestönsekoituksia, jotka aiheuttaisivat loputtomia vaikeuksia… Voidaan aloittaa uudestaan puhtaalta pöydältä (clean sweep). Minua eivät huolestuta nämä siirrot, joita voidaan paremmin toteuttaa nykyoloissa…”Vaikka Churchillin suurta merkitystä toiselle maailmansodalle ei voida kieltää, hän sai monia vihollisia kotimaassaan. Hän lausui julki halveksuntansa sellaisia ajatuksia kohtaan kuin julkinen terveydenhuolto tai parempi koulutus väestön valtaosalle, mikä aiheutti paljon tyytymättömyyttä kansalaisissa, varsinkin sodassa taistelleiden joukossa. Välittömästi Euroopan sodan päättymisen jälkeen Churchill kärsi raskaan tappion vuoden 1945 vaaleissa Clement Attleen työväenpuolueelle.Winston Churchill oli pan-eurooppalaisuuden varhainen tukija, mikä lopulta johti Euroopan yhteismarkkinoiden ja myöhemmin Euroopan unionin syntyyn, minkä vuoksi yksi Euroopan parlamentin kolmesta rakennuksesta on nimetty hänen kunniakseen. Churchill oli myös keskeisessä roolissa, kun Ranska sai pysyvän paikan YK:n turvallisuusneuvostossa. Hän tuki Ranskan paikkaa, jotta saataisiin toinen eurooppalainen valtio tasapainottamaan Neuvostoliiton pysyvää paikkaa.
Kylmän sodan alussa Churchill teki tunnetuksi käsitteen rautaesirippu (Iron Curtain), joka tuli julkisuuteen vuonna 1946 Westminster Collegessa Fultonissa, Missourissa pidetyssä kuuluisassa julistuksessa:
»Itämeren rannalta Stettinistä [nyk. Szczecin] aina Triesteen Adrianmerelle asti, maanosan halki on laskettu rautaesirippu. Tämän linjan taakse jäävät kaikki Keski- ja Itä-Euroopan vanhojen valtioiden pääkaupungit. Varsova, Berliini, Praha, Wien, Budapest, Belgrad, Bukarest ja Sofia, kaikki nämä kuuluisat kaupungit asukkaineen ovat nyt niin sanoakseni Neuvostoliiton etupiirissä, eivätkä ainoastaan eri tavoin ilmenenevän Neuvostoliiton vaikutuksen vaan paljolti myös sen yhä tiukkenevan valvonnan alaisena.» 
Ensimmäisenä rautaesirippu-käsitettä käytti kuitenkin keväällä 1945 natsi-Saksan entinen propagandaministeri Joseph Goebbels.
Työväenpuolueen hävittyä vuoden 1951 vaalit Churchillistä tuli jälleen pääministeri. Vuonna 1953 hänelle myönnettiin kaksi suurta kunnianosoitusta; Sukkanauharitarikunnan jäsenyyden lisäksi hänelle myönnettiin Nobelin kirjallisuuspalkinto ”historiallisen ja elämäkerrallisen kuvauksen hallinnasta samoin kuin loistavista puheista inhimillisten arvojen puolustajana”. Saman vuoden kesäkuussa aivohalvaus halvaannutti hänen kehonsa vasemman puolen. Churchill piti 10. lokakuuta 1953 puolueensa vuosikokouksessa puheen, jossa hän korosti idän ja lännen välisen konferenssin järjestämisen olevan tärkeää. Hän erosi terveyssyistä 5. huhtikuuta 1955, mutta säilytti virkansa Bristolin yliopiston kanslerina. Seuraavien vuosien aikana hän kirjoitti ja lopulta julkaisi neliosaisen teoksen History of the English Speaking Peoples. Vuonna 1956 saksalainen Aachenin kaupunki myönsi hänelle Karlspreis-palkinnon hänen ajatuksestaan Euroopan Yhdysvalloista. Vuonna 1959 Churchill peri arvonimen Father of the House (pisin yhtäjaksoinen toiminta alahuoneen edustajana) ollen pisimpään yhtäjaksoisesti palvellut kansanedustaja – vuodesta 1924. Hän säilytti asemansa vuonna 1964 tapahtuneeseen alahuoneesta eroamiseen asti. Vuonna 1963 Churchill kutsuttiin Yhdysvaltojen kunniakansalaiseksi.
2. syyskuuta 1908 Churchill meni naimisiin Pyhän Margaretin kirkossa Westminsterissä Clementine Hozierin (1885–1977) kanssa, joka oli säkenöivä mutta lähes rahaton kaunotar. Heillä oli viisi lasta: Sarah Millicent Hermione Churchill (josta tuli jossain määrin tunnettu elokuvanäyttelijä, joka esiintyi Fred Astairen kanssa elokuvassa Royal Wedding), Randolph Frederick Edward Churchill, Marigold Frances Churchill (joka kuoli nuorena), Diana Churchill ja Mary Churchill.
Churchillin poika Randolph ja pojanpoika Winston seurasivat häntä parlamenttiin.
15. tammikuuta 1965 Churchill sai taas aivohalvauksen, diagnoosina vaikea aivoveritulppa. Hän kuoli yhdeksän päivän päästä 24. tammikuuta 1965, jolloin hänen isänsä kuolemasta oli täsmälleen 70 vuotta. Hänen ruumiinsa oli esillä Westminster Hallissa (parlamenttirakennuksessa) kolme päivää ja valtiolliset hautajaiset pidettiin St Paulin katedraalissa Lontoossa. Nämä olivat ensimmäiset ei-kuninkaallisen hautajaiset katedraalissa sitten sotamarsalkka Frederick Robertsin vuonna 1914. Churchillin on kerrottu toivoneen, että Ranskan Charles de Gaullen eläessä häntä pidempään Churchillin hautajaiskulkue kulkisi Waterloon rautatieaseman halki. Hautajaiset olivat aikansa suurimmat, ja niihin osallistui suuri joukko valtionjohtajia, muiden muassa koko Britannian kuningasperhe kuningatar Elisabet II:n johdolla, Tanskan kuningas Fredrik IX, Alankomaiden kuningatar Juliana sekä prinssi Bernhard, Belgian kuningas Baudouin, Norjan kuningas Olavi V, Kreikan kuningas Konstantin II, Luxemburgin suurherttua Jean, Ruotsin prinssi Bertil sekä Ranskan presidentti Charles de Gaulle.Churchillin toivomuksesta hänet haudattiin perhehautaan Saint Martinin hautausmaalle Bladoniin Woodstockin (Oxfordshire, Englanti) lähelle.
Poliittisen uransa ohella Churchill oli myös huomattava historioitsija, joka julkaisi useita teoksia. Eräät hänen 1900-luvun kirjoituksensa, kuten The World Crisis (käsittelee ensimmäistä maailmansotaa) ja The Second World War (”toinen maailmansota”) ovat voimakkaasti omaelämäkerrallisia ja kertovat konfliktin kulusta osallisen silmin. Churchill oli tunnettu puhuja, ja hänen puheitaan on julkaistu kokoelmina kuten The Unrelenting Struggle (1942), The Dawn of Liberation (1945) ja Victory (1946).Churchill itse vähätteli joidenkin teostensa kirjallista arvoa ja alleviivasi sitä, että elätti perheensä kirjoittamalla eikä elänyt perityn varallisuuden turvin.Alun perin Churchill kirjoitti nimellä Winston Churchill. Hän sai kuitenkin jo varhain tietää, että oli myös olemassa samanniminen amerikkalainen kirjailija, joka oli julkaissut jo ennen häntä. Välttääkseen sekaannuksen he sopivat, että amerikkalainen kirjailija jatkaisi julkaisemista nimellä Winston Churchill ja englantilainen kirjoittaisi nimellä Winston S. Churchill.Churchillin teoksiin lukeutuvat:
The River War – Julkaistu 1899 (kaksi osaa). Aiheena Herbert Kitchenerin suorittama Sudanin uudelleenvalloitus vuonna 1898. Julkaistu myös yksiosaisena lyhennettynä laitoksena.
My Early Life (suom. Nuoruuteni) – omaelämäkerta joka käsittelee hänen uransa 25 ensimmäistä vuotta, mukaan lukien toiminta buurisodassa.
Marlborough – Churchillin esi-isän John Churchill, Marlboroughin herttuan elämäkerta. Julkaistu kaksi-, neljä ja kuusiosaisina laitoksina.
The Scaffolding of Rhetoric – 1 763 sanan essee kaunopuheisuudesta; julkaisematon, kirjoitettu 1897.
Hastings, Max: Winston Churchill: Sotavuodet 1940–1945. Finest Years. Suomentanut Ruuhinen, Heli. Jyväskylä: Docendo, 2011.  ISBN 978-951-0-38033-8.   
Adler, Peter: Churchill i talarstolen – ett retoriskt porträtt.   Stockholm: Carlssons, 2012.  ISBN 978-91-7331-510-4.   (ruotsiksi)
Shelden, Michael: Young Titan: The Making of Winston Churchill.   New York: Simon & Schuster, 2013.  ISBN 978-1-4516-0991-2.   (englanniksi)
Churchill, Randolph & Gilbert, Martin: Winston S. Churchill. Virallinen elämäkerta, 8 osaa.  Lontoo: Heinemann, 1966–1988.  ISBN 978-0-434-13001-6.   (englanniksi)
Raico, Ralph: Rethinking Churchill, Part 1 (arkistolinkki, Churchilliin liittyvien myyttien arviointia) Lew Rockwell.    (englanniksi)
Sir Winston Leonard Spencer Churchill  (1874–1965) (arkistolinkki, elämäkerta ja laajoja lainauksia puheista) RootsWeb. Ancestry.    (englanniksi)
Winx-klubi (engl. Winx Club) on Iginio Straffin luoma italialainen animaatiosarja, jota on julkaistu televisiosarjana ja sarjakuvana. Siitä on myös tehty kolme 3D-elokuvaa sekä useita teatteriesityksiä. Winx Club kertoo nuorista keijutytöistä, jotka käyvät maagisessa ulottuvuudessa keijukoulu Alfeaa. Tuotantokausien aikana he seikkailevat myös fiktiivisessä Maassa. Suomessa Winx-klubia esittävät C More Juniori ja MTV3. Winx-klubin ensimmäinen 3D-elokuva Winx – salaisuuksien linna tuli ensi-iltaan Suomessa 16. huhtikuuta 2010. Rooman teemahuvipuistossa nimeltä Rainbow Magicland on Winx-klubin Alfean linna. Sarjasta on esitetty tunnin pituisia spesiaalijaksoja vuodesta 2011 Nickelodeon-kanavalla Amerikassa sekä C More  Juniori-kanavalla Suomessa kesällä 2013.
Vauhdikas animaatiosarja kertoo teini-ikäisistä keijuista, jotka puolustavat hyvää energiaansa noitien pahaa voimaa vastaan. Pirteät, vahvat ja muotitietoiset keijutytöt seikkailevat kaikkialla universumissa, saavat uusia upeita transformaatioita ja kohtaavat erilaisia vihollisia. Lisäksi he saavat oppeja yliluonnollisille voimilleen alan parhailta kouluttajilta Alfean keijukoulussa. Samaan aikaan komeat ja mukavat spesialistit opiskelevat miekkasankareiksi Punalähteen poikakoulussa, kun taas noidat kouluttautuvat Pilvitornin noitakoulussa omiin jäyniinsä.
Winx-klubista on julkaistu yhteensä seitsemän tuotantokautta ja kahdeksas kausi on tulossa vuonna 2019. Winx-klubin tekijät kertoivat vuonna 2012 ensi-iltaan tulleen Winx Club: Magical Adventure -elokuvan haastattelussa, että kaksi seuraavaa kautta on tekeillä.
16-vuotias Bloom elää tavallista teinitytön elämää vanhempiensa sekä lemmikkikaninsa, Kikon kanssa Gardenian kaupungissa, autuaan tietämättömänä taikavoimistaan. Hän näkee sattumalta keijun taistelemassa keltaista Knut-peikkoa vastaan puistossa. Pelko saa Bloomin voimat 'aktivoitumaan', ja hän auttaa keijua peikkoa vastaan. Hän ystävystyy keijun kanssa joka on Solarian prinsessa Stella, ja hän huomaa Bloomin taikavoimat ja kertoo tämän olevan keiju. Bloom matkustaa Stellan kannustamana Alfeaan, keijujen kouluun, jossa hän ystävystyy vielä muiden keijujen Floran, Musan ja Tecnan kanssa. He luovat ryhmän jonka nimeksi valitaan Winx. Bloom tapaa myös komean prinssi Skyn, mutta ei aluksi tiennyt että hän on Eraklyonin prinssi ja tuleva hallitsija. Taikaulottuvuuden Magix-kaupungissa Bloom kohtaa ilkeät Trixit (Icyn, Darcyn ja Stormyn) Pilvitornin noitakoulusta. Trixeistä ja Winxeistä tulee arkkivihollisia keskenään, ja kun nämä tahtovat pakkomielteisesti riistää Bloomilta Lohikäärmetulen ja sitten tuhota Magixin, panokset ovat kovat.
Keijuille katkerat ja häviön kokeneet Trixit on lähetetty Valokivelle, jossa on tarkoitus puhdistaa mieli ja muuttaa pahat olennot hyviksi. Winxit löytävät Alfean kulmilta tummaihoisen keijun, joka tulee metsästä puolipyörryksissä ja kyyneleet silmistä valuen. Hän on Layla, joka yritti pelastaa metsissä asustelevat pikkukeijut, pixiet, lordi Darkarin kynsistä. Samaan aikaan lordi Darkar ilmaantuu Valokivelle ja vapauttaa Trixit antaen heille Gloomix-voiman. Darkar on feeniksolento, jonka tarkoituksena on saada käsiinsä Codex-nimisen portaaliavaimen kaikki palaset, jotka sijaitseva Alfeassa, Punalähteellä, Pilvitornissa ja Pixiekylässä. Darkarin tavoitteena on päästä Codexin avulla Realixin valtakuntaan ottamaan haltuunsa täydet pimeyden voimat ja näin päästä hallitsemaan maailmaa. Winxit auttavat Laylaa ja pelastavat yhteisvoimin pixiet Darkarin linnoituksesta ja liittoutuvat näiden kanssa. Winxit saavuttavat myös uuden voimamuodon Charmixin, jonka saadakseen keijun täytyy kohdata pelkonsa tai tehdä rohkea teko. Koko kauden ajan Winxit ja spesialistit yrittävät estää Darkaria saamasta Codexin palasia käsiinsä. Darkar myös langettaa pimeän loitsun Bloomin ylle muuttaakseen Lohikäärmetulen pimeäksi voimaksi.
Trixit karkotetaan jäälohkareissa Omega-ulottuvuuteen, josta he löytävät Valtorin, pahan velhon, joka on syyllinen Bloomin biologisten vanhempien katoamiseen. Valtor vapautetaan jäiden sisästä, ja hän käyttää uskomattoman vahvoja taikojaan Omegan hirviökäärmeitä vastaan. Valtor pakenee Omegasta Trixien kanssa ja ottaa heidät suojelukseensa. He aikovat yhteistyöllä etsiä Valon Komppanian jäsenet, jotka ovat mm. Faragonda, Saladin ja Griffin ja varastaa kaikkien taikaplaneettojen voimakkaat, maagiset ja mystiset aarteet. Valtor haluaa myös löytää Bloomin ja tuhota hänet pimeillä voimillaan. Kauden alussa Valtor ottaa valtaansa Solarian kreivitär Casandran ja tämän tyttären Chimeran, jotta nämä syrjäyttäisivät Stellan prinsessan valtaistuimelta ja Cassandra pääsisi Stellan isän, kuningas Radiuksen, kuningattareksi. Valtor myös ottaa prinsessa Diaspron kautta valtaansa prinssi Skyn, joka Eraklyonissa ilmoittaa Diaspron prinsessakseen ja laittaa Bloomin kärsimään rakkaansa menetyksestä. Enchantixin Winxit saivat uhrautumalla jonkin kotiplaneettansa asukkaan puolesta. Tecna kuitenkin uhrautui koko taikaulottuvuuden puolesta sulkemalla Androsin ja Omegan välisen portaalin, mutta katosi itse sen sisälle. Muut tytöt pelkäsivät Tecnan kuolleen, mutta Timmy selvitti tämän olevan yhä elossa. Winxit ja spesialistit lähtevät yhdessä pelastamaan Tecnaa Omegasta. Winxit menevät myös Kultaiseen Kuningaskuntaan hakemaan vesitähtiä, joiden avulla he voivat pysäyttää Valtorin. Bloom saa myöhemmin tietää Valtorilta totuuden vanhemmistaan Oritelista ja Marionista, sekä heidän olinpaikastaan.
Neljännellä kaudella seikkaillaan Gardeniassa, Bloomin kotikaupungissa. Winxit toimivat Alfeassa tällä kertaa "opettajina". He saavat tietää uudesta kehittyneemmästä keijumuodosta, joka on nimeltään Believix. Voiman voi saada vain ei-maagisesta maailmasta, kuten Maasta, saamalla jonkun ihmisen todella uskomaan taikuuteen ja keijuihin. Gardeniassa Winxit törmäävät Mustan kehän velhoihin, jotka aikovat löytää Maan viimeisen keijun. Winxit ovat saaneet tietää Faragondalta Alfeassa keijumetsästäjistä, jotka ovat vanginneet kerran kaikki maapallon keijut Mustan kehän kautta Tir Nan Ogiin, Maan keijujen valtakuntaan. Winxit ja spesialistit yrittävät ennättää velhojen edelle etsiessään Maan viimeistä keijua Gardeniasta. Seuraavaksi tehtäväkseen Winxit ottavat Maan keijujen vapauttamisen Tir Nan Ogista. Apunaan heillä on Valkea kehä, joka on Mustan kehän vastakohta ja ainoa portaali vankityrmään, jossa keijut ovat vankeina. Maan keijuista muodostuu sarjaan kaksi merkittävää hahmoa, kuningatar Morgana sekä entinen rauhan keiju Nebula. Winxit saavat keijut vapautettua Tir Nan Ogista, mutta nämä hautovat kostoa Mustan kehän velhoja vastaan.
Winxit elävät superkeijujen elämää Gardeniassa, kun kaupungin lähivesillä ollut öljylautta räjähtää. Räjähdyksen seurauksena lautalta mereen levinneet saasteet pääsevät vedenalaisten porttien läpi Androkseen, jossa Tritannus ja Trixit olivat vangittuina. Layla esittelee ystävilleen Androsin vedenalaisen kuningasperheen: setänsä kuningas Neptunen, tätinsä kuningatar Ligean ja serkkunsa, jo kolmannelta kaudelta tutun Tressan sekä kaksoset Nereuksen ja Tritannuksen. Tritannus joutui vankilaan hyökättyään katkeruuttaan omaa perhettään vastaan kesken kruunajaisten, kun hänen isänsä valitsi seuraavaksi kuninkaaksi Tritannuksen veljen eikä häntä. Trixit joutuivat Androsin vankilaan jäätyään kiinni salaliitosta Valtorin kanssa. Tritannus pääsee vapaaksi saasteen ansiosta ja se muuttaa hänet liskomaiseksi merihirviöksi. Hän vapauttaa Trixit tyrmistään ja Icy ihastuu häneen. Tritannuksen suunnitelmana on päästä Äärettömälle Merelle ja siten päästä hallitsemaan kaikkia Taikaulottuvuuden vesiä. Winxit palaavat Alfeaan tutkimaan miten he voivat päihittää Tritannuksen, sillä Believix-voimat eivät toimi veden alla. Faragonda kertoo heille muinaisesta Sirenix-voimasta joka sisältää vedenalaisten ulottuvuuksien voimia. Winxit saavat käsiinsä Sirenix-kirjan joka avautuu vain korkean voiman avaimella. Sirenix-voiman saaminen on heille välttämätön, sillä jos he eivät suorita kirjan antamia tehtäviä tietyssä ajassa, he menettävät taikavoimansa iäksi.
Winxit saavat luonnon avaimen ja sillä he avaavat Sirenix-kirjan, jolta he saavat Harmonix-voimat. Niiden avulla he voivat etsiä kolme helmeä tähdenmuotoiseen rasiaan, josta heitä neuvovat Sirenix-suojelijat. Suoritettuaan kaikki Sirenix-kirjan haasteet Winxit pystyvät viimein avamaan portin Äärettömälle Merelle, jolloin he ovat askeleen lähempänä Tritannuksen nujertamista. Roccaluche-järvellä he aktivoivat Sirenix-lähteen, jonka jälkeen he pääsevät portaalista uuden upean voiman ansiosta Äärettömälle Merelle. Samalla Winxit yrittävät estää Tritannusta aktivoimasta Keisarin valtaistuinta suojelemalla Valon, Tasapainon ja Hallinnan pilareita. Pilareiden sinetit ovat ainoa keino saada istuimen haltija tulemaan keisariksi, jonka myötä Tritannus käy pilarien kimppuun, onnistuu saamaan kaksi sinettiä ja epätasapainottamaan Taikaulottuvuutta. Winxit ehtivät kuitenkin hävittää viimeisen sinetin, ja lopulta Tritannus kokee keijuille murskaavan häviön menetettyään ainoan häntä hirviöhahmossa pitäneen esineen, atraimensa. Tritannus lähetetään Kadotukseen, kun Winxit pitävät voittokonsertin Androsilla ja Bloom on onnessaan Daphnen paluusta.
Winxit juhlivat Daphnen paluuta eläväksi olennoksi Dominolla, kun Trixit lähettävät Syvyyksien pedon pilaamaan juhlat. Winxit saavat Daphnen uskomaan itseensä, jotta hän voi saada sisäiset taikavoimansa takaisin eloon. Palattuaan takaisin Alfeaan Daphne aloittaa taikuuden historian opettajana ja Stella pitää muotiputiikkia salassa Griseldalta. Pilvitornissa salaperäinen Maasta tullut noita Selina esittelee muille noidille Legendariumin, taikakirjan joka pystyy herättämään sadut, legendat ja tarut eloon. Trixit huomaavat kirjan mahtavuudet ja saavat Selinan puolelleen, jotta he voivat vallata jokaisen Taikaulottuvuuden koulun ja sitä kautta päästä sen valtiaiksi. Mutta kenen puolella Selina todellisuudessa onkaan?
Trixit ottavat jälleen vallan Pilvitornissa. Winxit saavat esimakua Trixien uusista juonista kun he kohtaavat Linphean keijukoulussa, johon Trixit hyökkäävät ensimmäisenä Pilvitornin noidat ja Selina puolellaan. Kohdatessaan Legendariumin vielä tietämättään siitä kaikki muut keijut paitsi Bloom menettävät taikavoimansa. Bloom jakaa Lohikäärmetulensa jotta muut Winxit eivät olisi kokonaan voimattomia, jonka myötä he ansaitsevat Bloomix-voimat, jotka voi saada pienillä rohkeilla teoilla.
Selina kutsuu koko ajan vaarallisempia satuhahmoja kirjastaan Winxien yrittäessä etsiä Eldoraa, keijukummia, joka on viimeisin Legendariumin haltija ennen Selinaa. Matkansa päätteeksi he löytävät Eldoran, Gardenian metsässä asustelevan höperöhkön keijun joka voi auttaa heitä tietämään miten lukita Legendarium. Winxit matkustavat Tir Nan Ogiin, Maan keijujen valtakuntaan, jonka kuningatar Nebula on muuttanut keijukouluksi. Siellä he löytävät Muinaiset Valtikat, jotka olivat ensimmäisillä keijuilla jotka loikkasivat Legendariumista todelliseen maailmaan. Osoittamalla rohkeutensa Valtikoiden edessä, Winxit saavat niiltä Mythix-voimat, joiden avulla he pystyvät pääsemään sisään Legendarium-maailmaan. Winxeille selviää, että heidän on löydettävä fantasiasmaragdi ja hopeakeihäs, jotka yhdessä muodostavat Legendarium-avaimen. Sen avulla he pystyvät sulkemaan petollisen kirjan lopullisesti.
Faragonda esittelee Winxeille Alfean Luontopuiston, paikan jossa keijueläimet elävät rauhassa. Yhtäkkiä vieras lintu nappaa yhden puiston asukeista, jolloin Roxy kertoo etteivät keijueläimet hyökkää toisten kimppuun. Epäonnistuessaan linnun jahtaamisessa, Winxit palaavat Faragondan luo miettimään miksi keijueläin voisi olla noin tärkeä. Roxy kertoo kyseisen lajin olevan miltei sukupuutossa, jolloin Faragonda ehdottaa Winxien matkaavan menneisyyteen, aikaan jolloin laji kukoisti. Hän vie Winxit Muistojenhalliin ja näyttää heile kiven, jonka hän erottaa seitsemään osaan, joiden avulla voi matkata menneisyyteen. Samaan aikaan ilkeät sisarukset, kissamainen muodonmuuttaja Kalshara ja ovela velho Brafilius etsivät kuumeisesti Keijueläinten suurinta voimaa. Kalsharan suunnitelmana on luoda keijueläimistä mahtava armeija voiman ansiosta ja hallita Taikaulottuvuutta.
Aikamatkalla Winxit tutustuvat vuosisatojen takaiseen, keijueläintaikuutta opettaneeseen Alfeaan, jota johti rehtori Mafella. Etsiessään johtolankoja he törmäävät nuoreen Faragondaan ja löytävät myös etsimänsä keijueläimen. Selviää, että Kalshara oli aikoinaan Alfean opiskelija ja Faragondan avulla hän sai haltuunsa Luonnonkirjan, joka kertoo kaiken keijueläimistä. Hän varasti kirjasta Villin voiman ja muuttui kissamaiseksi olennoksi. Oman veljensä Brafiliuksen hän muutti koiramaiseksi olennoksi. Kalsharan hyökkättyä keijueläinten kimppuun ja Winxien yrittäessä estää häntä, he saavat tietää Kalsharan olleen se lintu, joka nappasi keijueläimen tulevaisuudessa. Voitettuaan Brafiliuksen herättämän kivihirviön Winxit ansaitsevat Butterflix-voiman, koska suojelivat keijueläimiä ja puistoa. Winxien palatessa nykyaikaan he alkavat Roxyn vihjeen ansiosta etsiä Taikaulottuvuuden ensimmäistä väriä, jolla on Kalsharan etsimä suuri voima. Winxien etsiessä tätä voimaa he tapaavat omat keijueläimensä kukin vuorollaan. Keijueläimet aiheuttavat suuria harmeja Alfeassa ollessaan.
Kun Winx-keijut jokainen löytää oman keijueläimensä, he huomaavat heidän keijueläintensä yhdessä olevan Keijueläinten suurimman voiman suojelijat. Sen myötä, eläimet antavat Winxeille taikarannekkeet, jotka sisältävät Tynix-voiman, sen avulla Winxit pystyvät matkaamaan erilaisten paikkojen ja alueiden Minimaailmoihin, kristalleista koostuviin maailmoihin, jotka ylläpitävät alueensa ekosysteemiä.
Winx-tytöt lähtevät kosmiselle seikkailulle, joka vie heidät Taikauniversumin kaukaisimpiin kolkkoihin tehtävänään pelastaa tähdet itse.
Yhdysvaltojen 4Kids-kanava pyöritti ohjelmaa kolme tuotantokautta, kunnes vuonna 2007 4Kidsin ja Rainbow-animaatiostudion sopimus purettiin. Rainbow alkoi etsiä uutta partneria, kunnes vuonna 2010 ryhtyi yhteistyöhön Nickelodeonin kanssa.
Winx-klubin 4Kids-versio oli muunneltu sekä tunnusmusiikissa että varsinaisessa englannin kielen dubbauksessa. RAI English -tuotanto sen sijaan on alkuperäinen versio animaatiosarjasta, vain italialaisesta versiosta englanniksi puhuttuna. Winx-klubin kolme tuotantokautta tehtiin vuosina 2003–2007 sekä 4Kids- että RAI English -versiona, nyt enää vain Nickelodeonin RAI-versiona.
Syyskuussa 2010 Nickelodeon ilmoitti lehdistötilaisuudessa, että kanava tuottaa Winx-klubin tuotantokaudet 5 ja 6 sekä ehkä siitäkin pidemmälle yhteistyössä Rainbow’n kanssa. Lopulta yhteistyönä tuotettiin vain kaudet 5-6. Nickelodeon esitti vielä sarjan seitsemännen tuotantokauden DuArtin dubbaamana. Vuonna 2017 tv-kanava KidsClick esitti Winx Clubin ensimmäiset tuotantokaudet alkuperäisellä RAI-dubbauksella ensimmäisenä Yhdysvalloissa.
Winx-klubi on myös todella suosittu teatterilavoilla ja siitä on tehty useita esityksiä eri maissa. Koko teatterihistorian aloitti vuonna 2005 esitetty Winx Power Show, joka kesti vuoteen 2007. Vuonna 2006 yleisön pyynnöstä Winx Power Show esitettiin uudelleen uusien lavasteiden kanssa. Francesca Colapietro korvasi vuonna 2005 Bloomia esittäneen Mary Diman. Vuonna 2007, ensimmäisen Winx Club -elokuvan kunniaksi, Winx Power Show teki muutamia keikkoja muun muassa ostoskeskuksissa. Winx -tyttöjen näyttelijät esiintyivät punaisella matolla Rooman elokuvafestivaaleilla. Vuonna 2009 esitetty Winx Club On Tour on uusi versio Winx Power Show’sta. Sen esityksissä käytettiin Winx Power Show’n lavasteita, mutta mukana oli Winx On Ice -jääshow'n musiikkia.
Winx-klubista on tuotettu neljä 45 minuuttia kestävää televisioelokuvaa, joiden sisältö perustuu kausiin 1 & 2. TV-elokuvat tehtiin Nickelodeonin alettua partneriksi Rainbow’n kanssa vuonna 2010. Tämän tarkoitus oli tutustuttaa Yhdysvallat uudestaan Winx-klubiin sen jälkeen, kun Rainbow lopetti sopimuksen 4Kidsin kanssa vuonna 2007. TV-elokuvissa käytetään voimamuotoa Taika Winx (uudelleen nimettynä Charmix).
Winx-klubi: Tarina alkaa: Maassa asuva Bloom huomaa ensimmäisen kerran taikavoimansa, kun hän tapaa Auringonpaisteen keijun Stellan Gardenian puistossa taistelemassa keltaista Knut-peikkoa vastaan. Hän matkustaa Stellan kanssa Taikaulottuvuuteen, jossa menee opiskelemaan Alfean keijukouluun. Hän tapaa myös uudet ystävänsä Musan, Floran ja Tecnan. Magixin kaduilla hän törmää Pilvitornin noitakolmikkoon, Trixeihin, jotka "riepottelevat" häntä, kunnes muut Winxit saapuvat paikalle. Alfeassa ollessaan Bloom näkee unia nymfisiskostaan Daphnesta, jolla on jotain tekemistä hänen menneisyytensä kanssa. Trixien hyökkäyksen jälkeen Bloom tajuaa taikavoimiensa mahdin ja Trixit saavat tietää Bloomin Lohikäärmetulesta.
Winx-klubi: Trixien kosto: Bloomin elämä hankaloituu, kun hän saa kuulla totuuden menneisyydestään. Hän näkee edelleen unia Daphnestä, ja saa myös vanhemmiltaan tietää ettei ole heidän tyttärensä. Bloom palaa Magixiin ja lähtee ystävineen Pilvitorniin löytääkseen lisää tietoa menneisyydestään. Trixit kuitenkin huijaavat Bloomia uskotellen hänen olevan oikeasti noita. Samalla he havittelevat Bloomin voimia ja saavatkin riistettyä häneltä Lohikäärmetulen. Bloom saa tietää, että Daphnen on hänen siskonsa, joka vain lisää kysymyksiä hänen menneisyydestään.
Winx-klubi: Magixin taistelu: Trixit yrittävät valloittaa Magixin varastamansa voiman avulla. Taikaulottuvuuden koulut yhdistävät voimansa ja yrittävät pysäyttää Trixit sekä estää Magixin tuhoutumisen.
Winx-klubi: Varjojen Feeniksi: Winxit saavat vastaansa uuden vihollisen, Varjojen Feeniksin. Hän yrittää varastaa Pixie-keijukansan Codexin, jonka avulla voi hallita koko taikaulottuvuutta. He tapaavat myös uuden keijun Aishan (Nickelodeon versio Laylasta)
Winxien maailma (engl. World of Winx) on Netflixin tuottama spin-off sarja Winx-klubille, jonka ensimmäinen tuotantokausi ilmestyi marraskuussa 2016. Winxit ovat matkanneet Maahan tutkimaan mysteerisiä katoamistapauksia, jossa lahjakkaita nuoria ja lapsia on salaperäisesti kadonnut. Ollessaan kykyvarkaan jäljillä he samalla yrittävät löytää näitä lahjakuuksia WOW nimisen kykykilpailun kautta. Lopulta he löytävät johtolankoja toisensa perään kun löytämänsä unihiekka ja kello antavat vapauden kulkea kahden maailman väliä; todellisuuden ja unien maan välillä. Yrittäessään löytää kaapatun Annabellen, Winxit herättävät Dreamix-voimat astumalla unien maan portista sisään. Nyt Winxien tulee matkata maailman halki ja napata kykyvaras ennen kuin kukaan muu jää hänen vangikseen. Samalla heidän perässä matkaa kaksi agenttia jotka yrittävät myös löytää kadonneet lahjakkuudet.
Winx – salaisuuksien linna (eng. Winx Club: Secret of the Lost Kingdom) on vuonna 2007 julkaistu Winx-klubin ensimmäinen elokuva. Tarinassa Bloom ja muut yrittävät löytää keinoja herättää Bloomin kuollut kotiplaneetta Domino (elokuvassa Sparks) eloon Enchantix-voimillaan. Elokuva julkaistiin Suomessa vuonna 2010.
Winx Club: Magical Adventure on 2010 vuonna julkaistu toinen teatteri-levitteinen elokuva. Elokuvassa Winxit yrittävät estää viime elokuvasta tuttuja muinaisia noitia tuhoamasta Taikaulottuvuutta, tällä kertaa Believix-voimien kanssa. Elokuvaa ei ole julkaistu Suomessa eikä Skandinaviassa.
Winx Club – Syvyyksien salaisuus (eng. Winx Club: Mystery of the Abyss) on vuonna 2014 julkaistu elokuva. Tarinassa Bloom ja muut Winxit yrittävät estää Sirenix-voimillaan Politeaa saamasta Syvyyksien Helmeä, jolla hän voisi päästä vapaaksi Äärettömältä mereltä. Elokuva on julkaistu teatterilevityksenä, ja Netflix julkaisi elokuvan englanninkielisen version. Suomessa elokuva tuli teatterilevitykseen 8. toukokuuta 2015. Elokuvan DVD julkaistiin Suomessa 14. elokuuta sisältäen ranskan, hollannin, englannin ja suomen jälkiäänityksen.
Winx Club – Saving Alfea (Nintendo DS & Nintendo 3DS)Kolme ensimmäistä peliä perustui Winx-klubin yhdysvaltalaisiin 4Kids-versioihin. Lisäksi Venäjällä on tehty muutamia venäjänkielisiä Winx-klubi -pelejä.

Wissam El Bekri (arab. وسام البكري‎, s. 16. kesäkuuta 1984 Thiais, Ranska) on ranskalais-tunisialainen jalkapalloilija, pelipaikaltaan laitapuolustaja. Hän edustaa Tunisian pääsarjassa pelaavaa Hammam-Lifia.
El Bekri aloitti uransa Ranskassa LB Châteauroux'in juniorijoukkueessa vuonna 2000, jossa hän pelasi ensimmäiset edustusjoukkueen ottelut kaudella 2003/2004. El Bekri siirtyi heinäkuussa 2005 toiseen kotimaahansa Tunisiaan Espéranceen, jossa hän voitti ensimmäisellä kaudellaan Tunisian liigamestaruuden ja Tunisian cupin. Sittemmin vuonna 2009 El-Bekri palasi takaisin Ranskaan siirryttyään Dijoniin.
Kausi Dijonissa ei kuitenkaan sujunut odotusten mukaan, kun El Bekri pelasi ensimmäisellä kaudellaan vain viisi ottelua. Seuraavalla kaudella 2010–2011 hän jäi edellisen kauden tapaan vaihtopelaajan rooliin ja päätti siirtyä talvella 2010 takaisin Tunisiaan, tällä kertaa Hammam-Lifin riveihin.
Maajoukkueessa El Bekri on pelannut 14 ottelua ja oli muun muassa mukana vuoden 2008 Afrikan-mestaruuskilpailuissa.

With the Beatles on brittiläisen The Beatles -yhtyeen toinen studioalbumi, joka julkaistiin 22. marraskuuta 1963. Se nousi Britannian listaykköseksi 21 viikon ajaksi ja pudotti kärjestä yhtyeen edellisen albumin Please Please Me. Beatles oli siten Britannian listaykkösenä 51 peräkkäistä viikkoa, mikä oli uusi ennätys.
Albumilla on kahdeksan yhtyeen itse kirjoittamaa laulua sekä kuusi lainakappaletta, jotka heijastavat yhtyeen kiinnostusta Motown- ja R&B-musiikkiin. Levyltä ei julkaistu Britanniassa yhtäkään singleä, mutta esimerkiksi kappale ”All My Loving” sai silti paljon radiosoittoa. Toisin kuin Britanniassa, se ilmestyi singlenä muun muassa Suomessa, missä se ylsi listaykköseksi. Lisäksi albumille kuulumaton ”I Want to Hold Your Hand” ilmestyi erillisenä singlenä vain seitsemän päivää With the Beatlesin jälkeen.
Yhdysvalloissa, missä beatlemania oli juuri alkamassa, albumi julkaistiin tammikuussa 1964 nimellä Meet the Beatles!. Siitä jätettiin pois viisi With the Beatlesin kappaletta ja tilalle lisättiin kolme muuta.
The Beatlesin ensimmäinen albumi Please Please Me oli julkaistu maaliskuussa 1963, ja se oli erittäin suosittu Britanniassa. Albumi oli listan kärjessä 30 viikkoa ja nosti Beatlesin Britannian suosituimmaksi yhtyeeksi. Sen jälkeen Beatles hallitsi brittiläistä musiikkikenttää. EP-levy Twist and Shout oli vuoden myydyin, minkä lisäksi singlet ”From Me to You” ja ”She Loves You” nousivat Britannian listaykkösiksi. Vuonna 1963 Beatles soitti Britanniassa yli kahdessa sadassa konsertissa ja esiintyi kymmeniä kertoja radiossa ja televisiossa. Menestyksen myötä lehdistössä alettiin puhua beatlemaniasta.
Yhtyeen toinen albumi With the Beatles äänitettiin erillisissä sessioissa Abbey Roadin studiolla Lontoossa 18. heinäkuuta – 23. lokakuuta 1963. Äänittäjänä työskenteli Norman Smith. Studion äänitystekniikka oli rajallinen, sillä levy tehtiin kaksiraitanauhureilla. Edellisen albumin menestyksen ja lukuisten radio- ja televisioesiintymisten myötä Beatles oli saanut studiotyöskentelyyn lisää itsevarmuutta. Äänitysaikaa oli enemmän kuin suurimmaksi osaksi yhdessä päivässä nauhoitetulla Please Please Me -albumilla, kaikkiaan seitsemän sessiopäivää ja yhteensä 28 tuntia. Lisäksi järjestettiin joitakin miksaus- ja editointisessioita. George Harrisonin mielestä With the Beatlesista tuli esikoisalbumia parempi juuri siksi, että siihen käytettiin enemmän aikaa.Ensimmäinen äänityssessio oli 18. heinäkuuta, jolloin työstettiin lainakappaleita ”You Really Got a Hold on Me”, ”Money (That’s What I Want)”, ”Devil in Her Heart” ja ”Till There Was You”. Heinäkuun 30. päivänä äänitettiin kappaleita ”Please Mister Postman”, ”It Won’t Be Long”, ”Money”, ”Till There Was You”, ”Roll Over Beethoven” ja ”All My Loving”. Syyskuun 11. ja 12. päivänä valmistuivat kappaleet ”All I’ve Got to Do”, ”Don’t Bother Me”, ”Hold Me Tight” ja ”Not a Second Time”. ”Little Child” saatiin valmiiksi 3. lokakuuta, ”You Really Got a Hold on Me” 18. lokakuuta ja ”I Wanna Be Your Man” 23. lokakuuta.Vuonna 1963 monoääni oli hallitseva äänentoistomuoto. Myös stereomiksaukset tehtiin, mutta Beatles ei ollut niissä lainkaan läsnä. With the Beatlesin stereomiksauksissa pyrittiin lähinnä jaottelemaan laulu- ja soitinosuudet, ja tyypillisesti laulut käsittävät toisen kanavan ja soittimet toisen. Kappaleita miksattiin sitä mukaa, kun ne valmistuivat. Monomiksaukset tehtiin 21. elokuuta, 30. syyskuuta ja 23. lokakuuta. Stereomiksaukset tehtiin pääosin kolmessa tunnissa 29. lokakuuta. Seuraavana päivänä viimeisteltiin vielä ”Money (That’s What I Want)” -kappaleen stereoversio. Se käsittää todellisuudessa kaksi erillistä monomiksausta, jotka soivat samanaikaisesti kahdessa kanavassa. Kyseisen kappaleen mono- ja stereoversiot ovat muutenkin hieman erilaiset kitara- ja piano-osuuksien sekä soitinnuksen osalta.
With the Beatlesin neljästätoista kappaleesta yhtyeen jäsenten itse kirjoittamia on kaikkiaan kahdeksan. John Lennon on kirjoittanut kappaleet ”It Won’t Be Long”, ”All I’ve Got to Do” ja ”Not a Second Time”. Paul McCartney on tehnyt kokonaan kappaleen  ”All My Loving” ja suurimmaksi osaksi kappaleet ”Hold Me Tight” ja ”I Wanna Be Your Man”. ”Little Child” on Lennonin ja McCartneyn yhteistyön tulosta, kun taas ”Don’t Bother Me” -kappaleen kirjoitti George Harrison. Lainakappaleita albumilla on kuusi, ja ne kuvastavat yhtyeen innostusta Motown- ja R&B-musiikkiin. Yhtye oli tuolloin huomattavasti kiinnostuneempi amerikkalaisesta kuin brittiläisestä musiikista, ja rumpali Ringo Starrin mukaan lainakappaleen valitsi levylle se jäsen, joka siitä sattui pitämään.Edellislevy Please Please Me on enimmäkseen suoraviivainen, kitara–basso–rummut-kokoonpanolla tehty albumi, ja siihen verrattuna With the Beatles -levyllä käytetään enemmän lyömä- ja kosketinsoittimia. Toisella albumillaan Beatles aloitti studiotekniikan kokeilut, sillä yhtye hyödynsi uutta mahdollisuutta äänittää laulu kahdelle raidalle. John Lennonin mielestä yhtye meni kyseisen efektin käytössä liian pitkälle ja käytti sitä levyllä turhan usein.Albumin kokonaispituus on 32 minuuttia ja 44 sekuntia.
Albumin avauskappale on ”It Won’t Be Long”, jonka John Lennon kirjoitti ajatuksenaan tehdä siitä yhtyeen seuraava single. Kappaleen sanoituksen on tulkittu kuvastavan Lennonin kokemuksia vanhempiansa hylkäämäksi jäämisestä, sillä teksti asettaa vastakkain kertojan ahdistuksen ja kuvitelman, että kaikki muut elävät huoletonta elämää. Toisaalta kertoja odottaa tytön, joka on hänet jättänyt, palaavan takaisin ja tekevän hänet taas onnelliseksi. Ensimmäisessä hitaassa kappaleessa, ”All I’ve Got to Do”, on Lennonin mukaan tavoiteltu Smokey Robinsonin tyyliä. Laulun sanoituksessa on nähty yhtäläisyyksiä Robinsonin kappaleeseen ”(You Can) Depend on Me”. Paul McCartneyn ”All My Loving” käsittelee erossa olemista. Innoittajana toimi ilmeisesti tyttöystävä Jane Asher, kuten monissa muissakin McCartneyn tuon ajan rakkauslauluissa. John Lennon piti sitä yhtenä McCartneyn ensimmäisistä todella hyvistä kappaleista. George Harrisonin kitarasoolossa on pieniä country-vaikutteita.”Don’t Bother Me” oli ensimmäinen Harrisonin kappale, jonka Beatles levytti, ja ensimmäinen hänen tekemänsä sanoitus. Ringo Starr soittaa kappaleessa arabialaista bongoa, Lennon tamburiinia ja McCartney rytmikapuloita. Rockkappale ”Little Child” kertoo yksinäisestä ja surullisesta pojasta, minkä vuoksi sen on epäilty olleen alun perin Lennonin idea. McCartney soittaa kappaleessa pianoa. McCartneyn laulaman ”Till There Was You” -kappaleen on kirjoittanut Meredith Willson. Se on peräisin Broadway-musikaalista The Music Man, jossa sen esittivät Robert Preston ja Barbara Cook.  Beatles esitti kappaletta alkuaikojensa konserteissa useiden vuosien ajan. Starr ei soita kappaleessa rumpuja, vaan bongoja. Lennon ja Harrison puolestaan soittavat akustista kitaraa, ja ainoa sähköinen instrumentti on McCartneyn bassokitara. ”Please Mister Postman” on alun perin tyttöyhtye The Marvelettesin vuonna 1961 levyttämä kappale, joka nousi myös Yhdysvaltain listaykköseksi. Beatles sai idean kappaleen levyttämiseen faneilta, joilla oli tapana kirjoittaa yhtyeelle lähettämiensä kirjeiden taakse postinkantajille osoitettuja pyyntöjä mahdollisimman nopeasta toimituksesta. Beatles oli kuitenkin esittänyt kappaletta jo uransa alussa The Cavern Clubilla.
B-puolen aloittaa George Harrisonin laulama ”Roll Over Beethoven”, joka ilmestyi alkujaan Chuck Berryn singlenä vuonna 1956 ja tuli myöhemmin rock-klassikoksi. Beatlesin ohjelmistoon ”Roll Over Beethoven” kuului 1950-luvun lopulta vuoteen 1964, ja se oli yhtyeen suosituimpia livenumeroita. Aluksi kappaletta lauloi Lennon, mutta vuodesta 1961 alkaen Harrison. Paul McCartneyn laulamasta ”Hold Me Tight” -kappaleesta Beatles oli tehnyt version jo edellisen Please Please Me -albumin äänityksissä, mutta se äänitettiin nyt kokonaan uusiksi. McCartney kertoi myöhemmin sen olevan hieman The Shirelles -vaikutteinen ”työlaulu”, josta hän ei muista paljoakaan. ”You Really Got a Hold on Me” on Smokey Robinsonin kirjoittama kappale, joka oli Smokey Robinson & The Miracles -yhtyeen top 10 -hitti vuodenvaihteessa 1962–1963. Starr laulaa yksinkertaisen neljän soinnun kappaleen ”I Wanna Be Your Man”, joka on enimmäkseen McCartneyn tekemä. Hammond-urkuja taustalla soittaa Lennon. Myös The Rolling Stones levytti laulun, ja siitä tuli yhtyeen ensimmäinen top 20 -hitti Britanniassa.Richard Drapkinin kirjoittaman ”Devil in Her Heart” -kappaleen levytti alun perin tyttöyhtye The Donays vuonna 1962, tosin nimellä ”Devil in His Heart”. With the Beatlesilla tämän keskitempoisen kappaleen laulaa George Harrison. Kappaleesta ”Not a Second Time” John Lennon kertoi myöhemmin, että se oli hänen yrityksensä ”tehdä jotain”. Paul McCartneyn mukaan tämäkin kappale sai vaikutteita Smokey Robinson and The Miracles -yhtyeeltä. Albumin päättää Janie Bradfordin ja Berry Gordyn kirjoittama ”Money (That’s What I Want)”, jonka julkaisi alkujaan Barrett Strong vuonna 1959. John Lennon lisäsi siihen säkeen ”I want to be free”. Yhtye oli esittänyt kappaletta jo vuonna 1960.Albumin kappaleista suurin osa päätyi Beatlesin konserttien soittolistalle: ”All My Loving”, ”Till There Was You”, ”Please Mister Postman”, ”Roll Over Beethoven”, ”Hold Me Tight”, ”You Really Got a Hold on Me”, ”I Wanna Be Your Man”, ”Devil in Her Heart” ja ”Money (That’s What I Want)”. Niistä soitetuimpia olivat ”Till There Was You”, ”Roll Over Beethoven” ja ”Money (That’s What I Want)”, jotka olivat kuuluneet yhtyeen ohjelmistoon jo varhaisilla kiertueilla. Omista sävellyksistä Beatles esitti eniten kappaletta ”I Wanna Be Your Man”, myös myöhemmillä kiertueilla aina vuoteen 1966.
Levyn kannen valokuvan otti lontoolainen muotikuvaaja Robert Freeman 22. elokuuta 1963 Bournemouthissa sijaitsevassa Palace Court Hotelissa. Freeman oli John Lennonin ja tämän silloisen vaimon Cynthia Lennonin ystävä ja naapuri, ja hän oli aiemmin kuvannut muun muassa ensimmäistä Pirelli-kalenteria ja John Coltranea. Beatlesin jäsenet näyttivät Freemanille kuvia, joita Astrid Kirchherr oli ottanut heistä Hampurissa, ja toivoivat samantapaisia.Kansikuvassa Beatlesin jäsenet on kuvattu mustissa poolokauluksissaan mustaa taustaa vasten, toinen puoli kasvoista valaistuna. Freeman ei halunnut kuvassa kaikkien päitä suoraan linjaan, joten Ringo Starr sijoitettiin oikeaan alareunaan, koska hän oli yhtyeen uusin jäsen ja pituudeltaan lyhyin. Kuva sai niin paljon kiitosta, että Freemanista tuli yhtyeen virallinen valokuvaaja vuoden 1964 Amerikan-kiertueen ajaksi. EMI maksoi Freemanille kannen kuvaamisesta 75 puntaa, mikä oli kolme kertaa enemmän kuin yhtiön normaalit palkkiot. Kansikuvasta tuli 1960-luvun jäljitellyimpiä. George Harrisonin mukaan With the Beatlesin kansikuva oli ensimmäinen, jossa yhtye pyrki tarkoituksellisesti taiteellisuuteen.
»Se tapahtui hotellissa ja meillä oli tunti aikaa ottaa kuvat. Hän (Freeman) otti neljä tuolia ja järjesti meidät hotellin käytävälle – se oli hyvin epästudiomaista. Käytävä oli melko pimeä, ja perällä oli ikkuna, ja tämän voimakkaasti oikealta paistavan luonnonvalon avulla hän sai aikaan tämän hyvin synkän kuvan. Ihmiset luulevat, että siihen olisi mennyt tekniikan takia ikuisuus, mutta siinä meni tunti. [...] Mutta Robert (Freeman) oli todella hyvä. Pidin kovasti hänen valokuvistaan. Luulen, että hän otti parhaat kuvat Beatlesista tällä tavalla.» (Paul McCartney)
Freemanin mukaan kuvia ei otettu käytävällä vaan hotellin ruokasalissa.Levy-yhtiö EMI oli vastentahtoinen käyttämään kannessa mustavalkoista kuvaa, mutta Brian Epstein ja George Martin taivuttelivat yhtiön suostumaan. Samaa Freemanin kuvaa käytettiin myös Yhdysvaltain-version Meet the Beatlesin kannessa.Albumin takakannessa on edellisalbumin tapaan yhtyeen tiedottajan, Tony Barrow’n, kirjoittamat esittelytekstit. Niissä hän muun muassa kutsuu yhtyettä nimellä ”The fabulous foursome”, jonka lehdistö omaksui muodossa ”The Fab Four”.
Albumilta ei julkaistu Britanniassa lainkaan singleä, mikä oli aikanaan epätyypillistä. Kuitenkin esimerkiksi ”All My Loving” soi paljon radiossa. Lisäksi ”I Want to Hold Your Hand” -kappaletta ei julkaistu ollenkaan albumilla, vaan erillisenä singlenä vain seitsemän päivää With the Beatlesin jälkeen. Myöskään Yhdysvalloissa ei ilmestynyt singlenä yhtäkään albumille kuuluvaa kappaletta, mutta silti huhtikuussa 1964 ”All My Loving” nousi sijalle 45 ja ”Roll Over Beethoven” sijalle 68.Joissakin maissa ilmestyi omia singlejä, kuten ”All My Loving”, joka nousi listaykköseksi Australiassa sekä monessa Euroopan maassa, kuten Suomessa. Ranskassa julkaistiin singlet Till There Was You / P.S. I Love You sekä Hold Me Tight / All My Loving, ja Alankomaissa ja Länsi-Saksassa Money / It Won’t Be Long. ”Roll Over Beethoven” ilmestyi monissa maissa eri kappaleiden B-puolena.
With the Beatlesia myytiin ennakkoon 300 000 kappaletta, joten albumi ylitti 250 000 kappaleesta myönnettävän hopealevyn rajan jo neljä päivää ennen ilmestymistääm.Parlophone-levymerkki julkaisi With the Beatlesin sekä mono- että stereoversiona 22. marraskuuta 1963. Albumi nousi listaykköseksi 7. joulukuuta ja pudotti kärkipaikalta yhtyeen edellisen Please Please Me -albumin. Kun se pysyi ykkösenä 21 viikon ajan, Beatles oli  albumilistan kärjessä ennätykselliset 51 peräkkäistä viikkoa. Levyä myytiin ensimmäisen viikon aikana yli puoli miljoonaa ja vuoden 1963 loppuun mennessä 930 000 kappaletta. Lopulta syyskuussa 1965 With the Beatlesista tuli toinen albumi, jota myytiin Britanniassa yli miljoona kappaletta. Ensimmäinen oli South Pacific -elokuvan soundtrack. Albumi pysyi listalla 51 viikkoa. With the Beatles kruunasi Beatlesin aseman Britannian selvästi suosituimpana yhtyeenä, sillä aikaisemmin yhdenkään englantilaisen yhtyeen albumia ei ollut myyty miljoonaa kappaletta. Myös Länsi-Saksassa With the Beatles nousi listaykköseksi. Ranskassa se nousi viidenneksi. Jossain määrin albumin menestystä himmensi John F. Kennedyn salamurha, joka tehtiin samana päivänä kuin albumi ilmestyi. Albumi palasi Britannian listalle vuonna 2009, ja vuoteen 2017 mennessä sille on kertynyt yhteensä 53 listaviikkoa.Vuonna 1964 albumi julkaistiin monona kelanauhana. Siitä otettiin uusintapainos vuonna 1968, jolloin se julkaistiin sekä monona että stereona. Ensimmäinen C-kasettiversio ilmestyi stereona ennen vuotta 1973, kuten myös 8-raita. Vuonna 1987 ilmestyi uusi C-kasettipainos, nyt pelkästään monona. Ensimmäinen CD-versio julkaistiin monona 26. helmikuuta 1987. Ensimmäinen stereo-CD ilmestyi 9. syyskuuta 2009, jolloin se oli myös osa The Beatles Stereo Box Set -boksia. Britanniassa tämä uusintapainos myi kultalevyyn oikeuttavan määrän. Se saavutti listasijoituksia useassa maassa. Yhdysvalloissa albumi oli ilmestynyt ensimmäisen kerran 21. heinäkuuta 1987, ja siitä myönnettiin kultalevy tammikuussa 1997. Kanadassa kultalevy myönnettiin 24. maaliskuuta 1995, Saksassa 1993 ja Australiassa 2009.
Brittiläinen New Musical Express -lehdessä todettiin 15. marraskuuta 1963, että With the Beatles on esikoisalbumi Please Please Men täydellinen vastakohta ja kunnianosoitus yhtyeen lahjakkuudelle. Artikkelissa myös uskottiin, että mikäli Britanniassa on vielä jäljellä Beatles-vihaajia, heidän mielipiteensä muuttuu, kun he kuulevat uuden albumin.AllMusicin Stephen Thomas Erlewinen mielestä With the Beatles on parempi albumi kuin Please Please Me; se ei ainoastaan rokkaa kovemmin, vaan on myös hienostuneempi. Hän kehuu yhtyeen omien kappaleiden monipuolisuutta ja pitää esimerkiksi kappaletta ”Little Child” yhtenä yhtyeen aliarvostetuimmista alkuaikojen rock-kappaleista. Erlewinen mukaan jo tältä alkuaikojen Beatles-albumilta kuuluu yhtyeen innovatiivinen kehittyminen, joka jatkuisi tulevaisuudessa vieläkin pidemmälle. Hän antaa With the Beatlesille täydet viisi tähteä.Pitchfork Median Tom Ewing toteaa, ettei albumi petä Beatles-faneja, vaikkei esimerkiksi sen päätöskappale ”Money (That’s What I Want)” ylläkään aivan Please Please Men ”Twist and Shoutin” tasolle eikä albumi ole yhtä yhtenäinen kuin edeltäjänsä. Ewin antaa levyn arvosanaksi 8,8 kymmenestä mahdollisesta.Vuonna 2009 albumia arvioi uuden remasteroidun julkaisun myötä muun muassa Paste-lehti. Siinä Mark Kemp totesi, että With the Beatles on lähes yhtä vahva kuin debyyttialbumi Please Please Me. Kempin mielestä kuitenkin albumin heikkous on Paul McCartneyn mieltymys siirappiseen, Tin Pan Alley -tyyliseen poppiin. Sitä edustava ”Till There Was You” on hänen mielestään Beatlesin uran törkeimpiä levytyksiä. With the Beatlesin arvosanaksi Kemp antaa 87 pistettä 100:sta mahdollisesta.With the Beatles on mukana Robert Dimeryn toimittamassa kirjassa 1001 albumia jotka jokaisen on kuultava edes kerran eläessään (2006). Siinä levyä käy läpi Record Collector -lehden entinen varapäätoimittaja Daryl Easlea, jonka mielestä With the Beatles on edelleen hauskan ja tuoreen kuuloinen. George Harrisonin ja John Lennonin taustaharmoniat The Miraclesin ”You Really Got a Hold on Me” -kappaleessa ovat todennäköisesti yhtyeen paras äänilevyllä esittämä kunnianosoitus, ja Lennonin tulkinta kappaleessa ”Money (That’s What I Want)” tarjoaa ”veret seisauttavan kokemuksen”. Lisäksi Easlea pitää ”All My Lovingia” Paul McCartneyn ensimmäisenä klassikkona.Yhdysvaltalainen Rolling Stone -musiikkilehti sijoitti With the Beatlesin 420:nneksi vuonna 2003 julkaistulla 500 kautta aikojen parasta albumia -listallaan. Vuonna 2012 ilmestyneeltä päivitetyltä versiolta se oli pudotettu pois.
Laulu 1: John Lennon • 2: Paul McCartney • 3: George Harrison • 4: Ringo Starr • Viimeisenä +taustalaulu.
John Lennon – laulu, sähkökitara, akustinen kitara, Hammond-urut kappaleessa ”I Wanna Be Your Man”, huuliharppu kappaleessa ”Little Child”, tamburiini kappaleessa ”Don’t Bother Me”, kättentaputukset kappaleessa ”Roll Over Beethoven”
Paul McCartney – laulu, bassokitara, wood block, piano kappaleessa ”Little Child”, kättentaputukset kappaleessa ”Roll Over Beethoven”
George Harrison – laulu, sähkökitara, akustinen kitara, kättentaputukset kappaleessa ”Roll Over Beethoven”
Ringo Starr – rummut, laulu, bongot kappaleissa ”Don’t Bother Me” ja ”Till There Was You”, marakassit kappaleissa ”I Wanna Be Your Man” ja ”Devil in Her Heart”, kättentaputukset kappaleessa ”Roll Over Beethoven”George Martin – piano kappaleissa ”You Really Got a Hold on Me”, ”Not a Second Time” ja ”Money (That’s What I Want)”Muut
The Beatles Albums: songs, discography, biography, and listening guide: Rate Your Music Rate Your Music.   Viitattu 25.2.2017. (englanniksi)
The Beatles Bible – Not quite as popular as Jesus... The Beatles Bible.   Viitattu 25.2.2017. (englanniksi)
The Beatles Discography The Beatles Discography.   Viitattu 25.2.2017. (englanniksi)
Immonen, Tenho: The Beatles – Suuri historia.   Tampere: POP-lehti, 2005. ISBN 952-5546-08-X.    
With The Beatles -CD-levyn kansilehti, kirjoittanut Kevin Howlett, Mike Heatley ja Allan Rouse (Apple 0946 3 82420 2 4)

Wittgenstein on englantilaisen Derek Jarmanin ohjaama elokuva Ludwig Wittgensteinin elämästä. Elokuva on dramatisointi ja ottaa taiteellisia vapauksia, jonka vuoksi se luokitellaan fiktioksi.Elokuvan maailmanensi-ilta oli vuoden 1993 Berliinin elokuvajuhlilla. Elokuva voitti juhlien parhaan kokoillan elokuvan Teddy-palkinnon.
Wittgensteinin Suomen-ensi-ilta oli 12. marraskuuta 1993 elokuvateatteri Illusionissa. Yleisradio esitti elokuvan televisiossa 18. toukokuuta 1997.
Video-oppaassa vuodelta 1994 Olavi Similä sanoo elokuvan sisältävän tyyliä, taitoa, filosofiaa ja ironiaa samassa paketissa. Hän antaa Wittgensteinille kolme tähteä viidestä, mikä vastaa sanallista arviota ”hyvä”.
