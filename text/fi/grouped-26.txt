
Smash Center (aiemmin, vuoteen 2017 saakka Finland Tennis Club) on Helsingin Myllypurossa sijaitseva mailapelikeskus. Smash Centerissä  on tennikselle 12 sisäkentää, joista kuusi on sisähallissa, kolme vuonna 2011 valmistuneessa Kolo Areenassa ja kolme vuonna 2017 valmistuneessa Janushallissa. Lisäksi kesäisin on käytössä yksi perinteinen ulkomassakenttä ja yksi SmashCourt-keinomassakenttä. Sulkapalloa voi pelata 12 kentällä ja squashia kahdella kentällä. Lisäksi padelia voi pelata kahdella sisä- ja kahdella ulkokentällä. Edellä mainittujen lisäksi voi keskuksessa pelata myös pöytätennistä ja pickleballia. Muuta toimintaa hallissa on mailapelipelaajien käyttöön suunniteltu kuntosali, kokoustila, ravintola Breadstick n.o 4, sekä pelivarusteiden Pro Shop.
Smash-tennis harjoittaa Smash Centerissä valmennustoimintaansa. Sulkapallossa toimii Smash-Tenniksen alajaosto Smash-Sulkis & Racketlon ja padelissa Smash-Padel. Lisäksi hallissa toimii Hyvä Hieronta -hierojapalvelu.
Smash Centerissä järjestetään valmennuksen lisäksi kansallisia- ja sisäisiä kilpailuita sekä muita tapahtumia. Toimitusjohtajana (2018) toimii Tapio Totro.

Finnish commuter airline (Finncomm) (IATA: BE, ICAO: FCM, kutsukoodi: FINNCOMM) oli suomalainen vuonna 1993 perustettu lentoyhtiö. Elokuussa 2011 brittiläinen Flybe ja Finnair ostivat Finncommin osakekannan yhteisyrityksensä Flybe Nordic AB:n omistukseen. Osakekannasta 60 % on Flyben ja 40 % Finnairin omistuksessa. Omistajanvaihdoksen yhteydessä Finncommin nimi muutettiin Flybe Finlandiksi.
Yhtiö lensi vuodesta 1998 saakka syöttöliikennettä Finnairille, jonka kanssa yhtiöllä oli code sharing -sopimus. Finnair oli siirtänyt vähemmän käytettyjä reittejään Finncommille, jolle kerääntyi kotimaan lentovuoroja enemmän kuin millään muulla yhtiöllä Suomessa.
Yhtiö aloitti liikennöinnin 1993 tilauslentoyhtiönä nimellä Etelä-Pohjanmaan Lentokeskus Oy. Ensimmäinen lentokone oli Cessna 402 (OH-CHS), myöhemmin yhtiö kasvatti laivastoaan kahdella Mitsubishi MU-2:lla (OH-WBA, OH-STA). Yhteistyö Finnairin kanssa alkoi vuonna 1998, kun Finncomm Airlines aloitti säännöllisen lentoliikenteen suunnitellen, toteuttaen ja markkinoiden ruotsalaisen Golden Airin Suomen toiminnot Saab 340 -koneilla. Finncomm Airlines sai omat reittilentoluvat vuonna 2003. Vuonna 2005 yhtiön toimitusjohtaja Juhani Pakari allekirjoitti 207 miljoonan euron arvoisen sopimuksen kahdeksasta uudesta ATR 42 -koneesta.Finncomm Airlines aloitti operoinnin omilla koneillaan, kun kaksi 49-paikkaista Embraer ERJ 145 -suihkukonetta liittyivät laivastoon. Ensimmäinen lento Embraer EJR 145 -koneella tehtiin 9. marraskuuta 2003. Ensimmäinen uusi 48-paikkainen ATR 42-500-potkuriturbiinikone liittyi laivastoon 30. marraskuuta 2005 ja ensimmäinen 68-paikkainen ATR 72-500 vuonna 2007. Vuoden 2008 alussa yhtiön laivasto koostui kahdestatoista koneesta, joista yksi oli vuokrattu Aer Arannilta.Yhteistyö Finncomm Airlinesin ja Golden Airin välillä päättyi vuodenvaihteessa 2007–2008, kun Finnairin Saab 340 -huolto lakkautettiin. Tämän seurauksena kaikki jäljellä olevat Saab 340 -lentokoneet siirtyivät muihin tehtäviin. Vuoden 2008 alusta kaikki Finncomm Airlinesin lennot lennettiin yhtiön omilla koneilla.Finncomm Airlines toimi Finnairin syöttöliikenneyhtiönä ja suunnitteli aikataulunsa yhteistyössä Finnairin kanssa ottaen jatkoyhteydet huomioon. Finncomm sekä Finnair tiivistivät yhteistyötään entisestään heinäkuussa 2007, kun yhtiöt solmivat code sharing -yhteistyösopimuksen, jonka myötä Finnairin lennonnumero lisättiin useimmille Finncommin lennoille.Marraskuun alussa 2009 Finncomm ilmoitti siirtyvänsä suurempiin suihkukoneisiin ja lisäävänsä kapasiteettia. Vuonna 2009 yhtiö kuljetti kaikkiaan 870 000 matkustajaa. Kaksi 76-paikkaista Embraer 170 -konetta korvasivat laivaston kaksi 49-paikkaista Embraer ERJ 145 -suihkukonetta. Viimeinen Embraer ERJ 145 -lentokone poistui Finncomm Airlinesin laivastosta marraskuun lopulla 2009. Ensimmäinen uusista ERJ 170 -koneista lensi ensilentonsa Finncommin väreissä 16.11.2009 reitillä Helsingistä Kemi-Tornion lentoasemalle. Toinen kone aloitti liikenteen tammikuussa 2010.Yhtiön toiminta oli murrosvaiheessa kesällä 2010, kun latvialainen AirBaltic kävi neuvotteluja Finncommin ostamisesta. Yhtiöt ehtivät tehdä jo yhteistyösuunnitelman, johon sisältyi muun muassa Porin, Seinäjoen ja Jyväskylän reittien lopettaminen. Finnair vastusti AirBaltic-yhteistyötä, ja yhtiöt päätyivät käräjäoikeuteen selvittelemään erimielisyyksiään. 
Konfliktille tuli päätös syyskuun 2010 alussa, kun Finnair ilmoitti tehneensä Finncommin kanssa esisopimuksen kaikkien 12 ATR-lentokoneen ja Finncommin lentoliikennettä hoitavan tytäryhtiön omistuksellisista järjestelyistä, jolloin Finnairista tulisi Finncommin vähemmistöomistaja. Kauppahinnan ilmoitettiin olevan vajaat 50 miljoonaa euroa. Tavoitteena oli toteuttaa järjestely vuoden 2011 toisella neljänneksellä. Esisopimuksen myötä Finncomm palasi Turun, Porin, Tampereen, Tallinnan ja Jyväskylän reittien liikennöijäksi. Seinäjoen reitti oli käynnistetty uudelleen jo aiemmin elokuussa Etelä-Pohjanmaan kuntien ja yritysten kanssa tehdyn sopimuksen myötä. Joulukuussa 2010 Finnair kuitenkin kertoi Finncomm-järjestelyiden viivästyvän.
Finncomm Group oli loppuaikoinaan laajaksi kasvanut konserni, joka tuotti erilaisia ilmailualan palveluja joko suoraan tai välillisesti. Yhtiöllä oli lentotoiminnan lisäksi myös muuta liiketoimintaa, esimerkiksi Finncomm Training Academy -niminen koulutusorganisaatio. Se tuotti koulutuspalveluja niin omalle henkilökunnalle kuin ulkopuolisillekin asiakkaille. Lisäksi konserniin kuului maapalveluyhtiö Inter Handling sekä Finnish Aircraft Maintenance Oy (FAM).
Inter Handling Oy oli Finncommin sekä yksityisten sijoittajien puoliksi omistama maapalveluyritys, joka toimi Helsinki-Vantaan, Turun sekä Porin lentoasemilla. Inter Handling työllisti 90 henkilöä ja vastasi Finncomm Airlinesin maapalvelutoiminnasta Helsingissä. [1] Inter Handling harjoitti myös catering toimintaa ja pyöritti Helsinki-Vantaan lentoaseman henkilökunnalle tarkoitettua Stand 1 -nimistä lounasravintolaa Finncommin tiloissa Öljykujalla. [2]
FAM oli vuonna 2008 perustettu Finnairin sekä Finncommin puoliksi omistama huoltoyritys, jonka toimilupa kattoi ATR, Embraer ERJ 145 sekä Embraer 170 -suihkukoneet. FAM:n suurimpana asiakkaana oli Finncomm, sillä FAM vastasi yhtiön koko laivaston linjahuolloista sekä ATR-koneiden osalta myös raskaista huollosta. Lisäksi FAM teki huoltotöitä ulkopuolisille asiakkaille. Yhtiön toimipaikka oli Helsinki-Vantaan lentoasema ja se työllisti noin 90 henkilöä. [3] 
Finncomm Airlinesin toimitusjohtajana toimi Juhani Pakari, lentotoiminnanjohtajana Niilo Syrjäniemi, Continuing airworthiness managerina Kari Nyman, talouspäällikkönä Pirjo Savijoki ja markkinointijohtajana Tuure Holkko.
Yhtiö oli lähes täysin yksityisten Etelä-Pohjanmaalta kotoisin olevien omistajien hallussa. Eräitä yhtiön omistajia olivat toimitusjohtaja Juhani Pakari, hänen isänsä Heikki Pakari, hallituksen puheenjohtaja Jaakko Keskinen, Kalle Keskinen, Ville Keskinen, Jukka Peltola, Taisto Saikkonen ja Jarkko Haukkala perheineen. Vuonna 2006 yhtiön liikevaihto oli 55 miljoonaa euroa, joka oli 70 % enemmän kuin edellisenä vuonna. Liikevoitto oli 4,7 miljoonaa euroa, joka oli 8,6 % liikevaihdosta.Vuonna 2007 yhtiö kasvatti liikevaihtonsa 74 miljoonaan euroon. Lisäksi Finncomm Airlines nousi Suomen toiseksi suurimmaksi lentoyhtiöksi ja kotimaanlentojen markkinajohtajaksi. Saab 340 -koneiden poistuttua liikenteestä syntynyt kalustovaje paikattiin yhteistyösopimuksella irlantilaisen Aer Arannin kanssa. Vuoden 2007 puolella matkustajamäärä kotimaanliikenteessä kasvoi 60 prosenttia. Yhtiö joutui lopettamaan lennot Lappeenrantaan loppuvuodesta kannattamattomina.Vuonna 2008 yhtiön liikevaihto oli yli 95 miljoonaa euroa.
Finncomm Airlines lähti vuonna 2006 mukaan halpahinnoitteluun lanseeraamalla oman nettikaupan Matka 2006 -messujen yhteydessä. Finncomm Airlinesin lennoille myytiin lippuja oman verkkosivun kautta, mutta myös yhteistyökumppani Finnairin sivuilta. Yhtiö kertoi, että se ei pidä itseään perinteisenä halpalentoyhtiönä, sillä yhtiö tarjosi lennoillaan välipalaluontoisen aterian eikä se perinyt matkatavaroista lisämaksua. Finncomm Airlines sekä Finnair solmivat heinäkuussa 2007 code sharing -sopimuksen, joka lisäsi Finncomm Airlinesin näkyvyyttä kansainvälisissä varausjärjestelmissä.
Finncomm Airlines oli yksi Helsinki-Vantaan lentoaseman suurimpia käyttäjiä ja lentojen määrällä mitattuna suurin operaattori kotimaan lentoliikenteessä: yhtiö lensi lähes puolet Suomessa lennettävistä reittilennoista. [4] Syyskuussa 2009 yhtiön lennoista 94,2 % lähti aikataulunmukaisesti ja 98,8 % suunnitelluista lennoista lennettiin. Lennon katsotaan lähteneen aikataulussa, mikäli myöhästyminen on alle 15 minuuttia.Vuonna 2006 yhtiö kuljetti yli 400 000 matkustajaa. Vuoden 2007 alkupuolella lentojen määrä lisääntyi 19,3 % ja matkustajia reiteillä oli 50,8 % enemmän kuin edellisenä vuonna. Vuonna 2008 Finncomm kuljetti 876 505 matkustajaa 30 219 lennollaan. Matkustajien määrä kasvoi edellisvuoteen verrattuna 39 prosenttia ja lentojen määrä 24 prosenttia.. Lokakuussa 2009 Finncomm teki kaikkien aikojen ennätyksensä kuljettaen kuukauden aikana 84 426 matkustajaa. Tammi-lokakuun matkustajamäärä oli yhden prosentin pienempi kuin vuotta aiemmin, vaikka taantumasta johtuen kaikkien lentoyhtiöiden yhteenlaskettu matkustajamäärä kotimaassa väheni 12,6 %. [5]
Finncomm joutui muuttamaan koulutustaan sekä menetelmiään Ilmailuhallinnon vaatimuksesta vuoden 2007 alussa. Joulukuun 2006 aikana yhtiön koneille sattui kolme vakavaa vaaratilannetta.Yhtiölle sattui yhteensä kymmenen vaaratilannetta vuonna 2006. 11. joulukuuta 2007 tapahtuneessa vaaratilanteessa puolestaan Seinäjoelle laskeutumassa ollut kone ajautui kiitotien sivuun ja rikkoi kaksi lamppua. Tutkinnassa todettiin vaaratilanteen aiheuttajiksi sää sekä inhimilliset tekijät. Koneessa ei havaittu mitään sellaista vikaa, joka olisi voinut aiheuttaa tapahtuman. Uudenvuodenpäivänä 2007 tapahtuneessa vaaratilanteessa yhtiön kone lähestyi Seinäjoen lentoaseman kiitotietä lentäen liian matalalla. Ilmeiseksi syyksi epäillään korkeusmittarin virheellistä ilmanpaineasetusta. Onnettomuustutkintakeskus tutki asiaa. Myöhemmässä vaaratilanteessa juuri lentoon lähteneen koneen nokka nousi liian ylös ja kone kallistui 35,5 astetta. Miehistö oli asettamassa lentoreittiä kesken nousun, vaikka tämä olisi pitänyt asettaa jo maassa.Ilmailuhallinto rajoitti Finncomm Airlinesin toimintaa 9. tammikuuta 2007 alkaen. Näkyvyyden ja tuuliolojen sekä lentäjien kokemuksen vaatimuksia tiukennettiin ATR 42 -lentokoneilla tapahtuvassa lentotoiminnassa. Lisäksi lentäjille määrättiin lisäkoulutusta ja yhtiöltä vaadittiin pitkän tähtäimen suunnitelma lentäjien koulutuksen parantamiseksi. Ilmailuhallinto huomautti myös, ettei lentotoiminnan laajentamiselle ATR 72 -koneisiin ollut edellytyksiä, ennen kuin puutteet on korjattu.ATR 72 -koneita koskeva kielto poistettiin sittemmin. Säärajoitukset poistuivat sitä mukaa kuin lentäjät läpäisivät vaaditun lisäkoulutuksen.
Finncomm Airlines käytti ATR-potkuriturbiinikonetta, joka tuottaa valmistajan mukaan päästöjä lennolla vähemmän kuin henkilöauto tai jopa sähköjuna, jos sähkö on tuotettu fossiilisilla polttoaineilla. ATR kertoo potkuriturbiinikoneen olevan vähemmän saastuttava matkustusmuoto kuin suihkukone, sillä se kuluttaa istuinpaikkaa kohden jopa runsaan kolmanneksen vähemmän polttoainetta kuin suihkukone. Vähentääkseen jäänpoistoaineen käyttöä yhtiö säilytti lentokoneensa maakuntakentillä halleissa.
Skellefteå (Skellefteån lentoasema) (1.8.2011 alkaen. Reitti lennetään välilaskulla Kokkola-Pietarsaaren lentoasemalle.)
Finncomm Airlines tilasi kesällä 2005 ranskalais-italialaiselta ATR-yhteenliittymältä kahdeksan uutta ATR 42 -lentokonetta. Kokonaisarvoltaan 250 miljoonan Yhdysvaltain dollarin sopimukseen sisältyi myös optio kahdeksan koneen lisätilauksesta.Joulukuussa 2006 vastaanotettu neljäs kone jäi tilauksen viimeiseksi ATR 42 -koneeksi, koska viimeiset neljä alkuperäisen tilauksen kahdeksasta koneesta ja kolme kahdeksasta optiosta vaihdettiin ATR 72 -koneiksi. Tammikuussa 2008 yhtiö ilmoitti tilanneensa viisi uutta ATR 72-500 -konetta. Yhtiön ATR-laivasto olisi näin ollen koostunut neljästä ATR 42- ja kahdestatoista ATR 72 -koneesta. Uusilla ATR 42- ja ATR 72 -koneilla korvattiin kaupallisen käyttöikänsä loppupuolella olleet Saab 340:t Suomen sisäisillä reiteillä. Lisäksi uusilla ATR-koneilla kasvatettiin kapasiteettia ja lisättiin vuoroja sekä avattiin uusia reittejä.
Marraskuun alussa 2009 Finncomm ilmoitti siirtyvänsä suurempiin suihkukoneisiin ja korvaavansa kahdella 76-paikkaisella Embraer 170 koneella laivaston kaksi 49-paikkaista Embraer ERJ 145 -suihkukonetta. Ensimmäinen Embraer 170 aloitti liikenteen marraskuussa 2009 ja seuraava liittyi laivastoon tammikuussa 2010. Embraer 170 -koneet vuokrattiin Finnairilta. Finncomm Airlinesin laivasto koostui tällöin neljästä ATR 42 -koneesta ja yhdeksästä ATR 72-koneesta sekä kahdesta Embraer 170 -koneesta. Finncomm Airlinesin laivaston keski-ikä oli tässä vaiheessa kaksi vuotta.
Heinäkuussa 2010 AirBaltic ilmaisi kiinnostuksensa ostaa Finncomm. Suomen kansallinen lentoyhtiö ja Finncommin yhteistyökumppani Finnair ilmoitti puolestaan, että sillä on etuosto-oikeus Finncommin osakkeisiin. Finnair pyrki estämään Finncommin siirtymisen AirBalticin omistukseen. Finnair haki heinäkuun lopulla 2010 Helsingin käräjäoikeudelta päätöksen väliaikaisesta turvaamistoimesta, joka esti Finncommin osakkeiden myynnin muille kuin toisille pääosakkaille tai Finnairille. Esto päättyi elokuussa 2010.
Helsingin Sanomat uutisoi 31. heinäkuuta 2010 AirBalticin aloittavan yhteistyön Finncomm Airlinesin kanssa. Uuden yhteistyökuvion myötä Finncomm Airlinesin lennot Helsingistä Poriin, Seinäjoelle ja Jyväskylään olisivat loppuneet elokuussa 2010. Samaisen uutisen mukaan yhtiö harkitsisi omien yhteyksiensä lopettamista Helsingistä Varkauteen, Savonlinnaan, Vaasaan ja Kokkolaan. Vastaavasti Finncomm Airlines olisi aloitanut lennot Helsingistä Ouluun 8 kertaa päivässä ja Helsingistä Rovaniemelle kuudesti päivässä.
Uutinen lentojen paniikinomaisesta lopettamisesta tuli yllätyksenä Porin ja Seinäjoen yrityksille, eikä katkeria sanoja säästelty. Muun muassa Porin Sampo-Rosenlewin toimitusjohtaja Jali Prihti kärjistää, että mikäli lentokoneella ei pääse Helsingistä Poriin ja takaisin, niin samalla voi yhtiön pääkonttorinkin siirtää Algeriaan. Atrian toimitusjohtaja Juha Gröhn väläyttää mahdollisuutta, että Atria siirtäisi joitakin toimintoja pois Seinäjoelta säännöllisen lentoyhteyden puuttumisen takia.Finncomm Airlines ei vastannut Finnairin tekemään tarjouspyyntöön muutamalle reitilleen. Näin ollen Finnair uhkasi siirtyä käyttämään englantilaisen Flyben laivastoa muun muassa reiteillä Helsingistä Tampereelle, Tallinnaan ja Turkuun. Tämä ei kuitenkaan toteutunut.
Syyskuussa 2010 Finnair ilmoitti solmineensa aiesopimuksen, jolla se ostaa koko osakepääoman yhtiöistä, jotka omistavat Finncomm Airlinesin käyttämät lentokoneet. Lisäksi Finnair ilmoitti ostavansa 20 % osuuden Finncomm Airlines lentoyhtiöstä. Kaupan arvoksi ilmoitettiin 38 miljoonaa euroa.  Kauppa ei toteutunut.
1.7.2011 Finnair ja Flybe ilmoittivat ostavansa Finncommin koko lentotoiminnan. Flybe omistaa 60 % ja Finnair 40 % uudesta Flybe Nordic -nimisestä yhtiöstä, josta tuli Finncomm Airlinesin uusi omistaja. Yhtiöiden omistajat vakuuttivat, että Finncommin reitit tulevat säilymään, joskin jokaisen reitin tulee olla liiketaloudellisesti kannattava. Finncomm Airlines Oy:n uusi nimi on ollut 27.10.2011 alkaen Flybe Finland Oy. Kauppasumma oli 25 miljoonaa euroa käteisenä. Lisäksi lentokoneista maksettiin 104 miljoonaa euroa, josta vähennettiin 70 miljoonan velkavastuu. Finncommin omistajat saivat kaikkiaan siis 59 miljoonaa euroa. Suurimman osan jakoivat Juhani Pakari ja Jaakko Keskinen yhtiöidensä kautta, yhteensä 26 miljoonaa euroa. PSS Trade Oy sai noin 10 miljoonaa euroa. Jarkko Haukkalan omistama Länsi-Suomen Yrityspalvelu sai myynnistä noin 9,5 miljoonaa. Martti Lepistön osuus oli reilut seitsemän miljoonaa ja Avicon Oy sai kymmenen prosentin osuudella 5,9 miljoonaa.
 Kuvia tai muita tiedostoja aiheesta Finncomm Airlines Wikimedia Commonsissa Wikiuutisissa on aiheeseen liittyvä uutinen: Finncomm Airlines tilaa uusia ATR-koneita

Finnish Graffiti 2, Suomalaisen Rockin Historiaa vol. 2 eli Suomi-Rockin oppivuodet 1965-1970 on kokoelmalevy, jolle on tallennettu suomirockin varhaisia äänitteitä.
Matkalippu (Ticket To Ride) -J. Lennon - P. McCartney, suom. san. Saukki- The Esquires - 3:00 (1965)
Kaiken menetin (All My Trials) -Trad., sov. Bosse ja Robert, suom. san. Saukki- Anki, Bosse ja Robert - 3:07 (1965)
Esplanaadi -Säv. Keijo Räikkönen, san. K. Räikkönen - P. Reponen, sov. K. Räikkönen- Hootenanny Trio - 4:20 (1965)
Palkkasoturi (Universal Soldier) -Buffy Sainte-Marie, san. Hector, sov. E. Linnavalli- Hector - 2:00 (1965)
Salattu suru (My Heart Must Do The Crying) -Brown - Gibson - Johnson - Mallet, suom. san. K. Tuomisaari, sov. E. Linnavalli- Danny & The Renegades - 3:00 -(1966)
We Shall Overcome -Trad., sov. Juhani Joutsenniemi- Hootenanny Trio, Päivi Paunu, Finn Trio & Guldgurkorna
Näen mustaa vain (Black Is Black) -Wadey - Hayes - Grainger, suom. san. J. Raittinen, sov. Topmost- Topmost - 2:57 (1966)
Perjantai (Friday On My Mind) -Young - Vanda, suom. san. J. Vainio, sov. The First- The First - 2:48 (1967)
Call Me On Your Telephone -Säv. ja san. Jim Pembroke, sov. Blues Section- Blues Section & Jim Pembroke - 3:19 (1967)
Meni hermot (Cuore matto) -T. Savio, suom. san. J. Vainio, sov. R. Lehtinen- The First - 2:27 (1967)
Mikset mua huomaa (Happy Together) -Bonner - Gordon, suom. san. P. Reponen, sov. New Joys- New Joys - 2:50 (1967)
Kaipaan sua -Trad., sov. Johnny Liebkind - Seppo Paakkunainen, suom. san. J. Raittinen, sov. The Boys- Eero ja Jussi & The Boys - 2:50 (1967)3, 8 - levykopio (alkuperäisnauha kateissa)CD 2
Hetki lyö (Beat The Clock) -Goettherer - Stroll, san. P. Reponen, sov. S. Paakkunainen- Kirka & The Islanders - 3:22 (1967)
Meni remonttiin (Mr. Lovin' Luggage Man) -Reed - Mason, suom. san. J. Vainio, sov. Topmost- Topmost - 2:32 (1968)
Leijat (Kites)) -L. Pockriss - H. Hackady, suom. san. P. Reponen, sov. J. Salo- Kirka & The Islanders - 3:37 (1968)
Angela (Genevieve) -Raymond - Murray, suom san. T. Valkama, sov. The Matthews- The Matthews - 2:37 (1969)
Mun sormuksein (Wear My Ring Around Your Neck) -Carroll - Moody, suom. san. J. Laine, sov. J. Uhlenius- Rauli "Badding" Somerjoki - 1:55 (1970)
Sisältäni portin löysin -Säv., san. ja sov. Pekka Streng- Pekka Streng - 5:07 (1970)2 - ei ole alkuperäislevytys

Fireball on brittiläisen Deep Purple -yhtyeen viides studioalbumi, joka julkaistiin vuonna 1971. Levy oli tyylillisesti progressiivisempi kuin edellinen albumi Deep Purple in Rock, joka edusti suoraviivaisempaa heavy metalia. Albumilla jatkaa yhtyeen kuuluisin kokoonpano, niin sanottu Mark II -miehitys; Ian Gillan (laulu), Ritchie Blackmore (kitara), Jon Lord (kosketinsoittimet), Roger Glover (basso) ja Ian Paice (rummut).
Suuresta konserttimäärästä johtuen albumin työstö kesti odotettua pidempään, ja lisäksi se tehtiin edellisalbumin mainiosta menestyksestä johtuen suuren paineen alla. Levy työstettiin useassa studiossa pääosin keikkatauoilla, minkä vuoksi siitä tuli tyylillisesti hajainen. Albumi nousi kuitenkin Britanniassa listaykköseksi, vaikka sitä myytiinkin vähemmän kuin edellisalbumi In Rockia. Sen sijaan Yhdysvalloissa albumi oli Deep Purplen menestynein kolmeen vuoteen. Kriitikoilta se sai kaksijakoisen vastaanoton ja myös suurin osa yhtyeen jäsenistä ilmoitti tyytymättömyytensä Fireballia kohtaan.
Yhdysvalloissa albumi julkaistiin heinäkuussa 1971, kun Britanniassa se ilmestyi vasta syyskuussa. Yhdysvaltain-painoksen kappalelistaan kuului hittisingle ”Strange Kind of Woman”, joka puuttui brittipainoksesta. Vuonna 1996 albumista julkaistiin 25-vuotisjuhlapainos bonuskappalein varustettuna.
Vuonna 1968 perustetun Deep Purplen kolme ensimmäistä albumia Shades of Deep Purple (1968), The Book of Taliesyn (1968) ja Deep Purple (1969) olivat saavuttaneet jonkinasteista menestystä Yhdysvalloissa. Niistä jokainen oli yltänyt vähintään top 200:aan. Näiden kolmen albumin jälkeen yhtyeestä erotettiin solisti Rod Evans sekä basisti Nick Simper, ja heidät korvasivat Ian Gillan ja Roger Glover. Näin syntyi niin sanottu Mark II -kokoonpano.Kotimaassa Britanniassa yhtyeen nosti listoille vuonna 1969 ilmestynyt Concerto for Group and Orchestra, joka oli äänitetty orkesterin kanssa Lontoon Royal Albert Hallissa. Lopullisesti yhtyeen löi läpi Britanniassa seuraava albumi Deep Purple in Rock (1970), joka ylsi sijalle neljä. Samalla yhtyeen tyylilaji oli siirtynyt hard rockiin ja heavy metaliin.
Suurten konserttimäärien takia yhtyeellä ei ollut yhtäkään kappaletta valmiina äänitettäväksi, kun nauhoitukset alkoivat syyskuussa 1970. Albumin tekeminen kestikin odotettua kauemmin, sillä viimeiset sessiot järjestettiin seuraavan vuoden toukokuussa. Ensimmäisessä sessiossa saatiin valmiiksi vain yksi kappale: country-tyylinen ”Anyone’s Daughter”. Se oli kuitenkin vain lyhyt hengähdystauko, sillä yhtye aloitti pian Britannian-kiertueensa. Yhtyeellä ei ollut aikaa palata studioon, eivätkä he olleet saaneet hädin tuskin kappaleita levyn valmiiksi.Albumin äänityksissä oli useampia ongelmia, joista merkittävin oli kitaristi Ritchie Blackmoren ja Ian Gillanin erimielisyydet. Niitä ei helpottanut Gillanin runsas alkoholinkäyttö, mikä teki hänestä persoonana vaikean. Myös Blackmorella oli asenneongelmia, ja Gillan ajatteli, että hänelläkin on oikeus käyttäytyä samoin. Gillan on myöhemmin todennut, ettei muista Fireballin ajoista mitään. Yhtyeen muiden jäsenten ongelmat olivat fyysisellä puolella. Kosketinsoittaja Jon Lordia vaivasi selkä, jonka hän oli kipeyttänyt jo vuosia aiemmin entisessä yhtyeessään, kun oli rahdannut Hammond-urkujaan aikakaudella, jolloin roudareita ei liiemmin tunnettu. Lordin selkävaivat olivat niin pahoja, että yhtye joutui niiden vuoksi toisinaan jopa peruuttamaan konserttejaan. Lisäksi hänen Gemini Suite -projektinsa vei hänen voimiaan. Basisti Roger Glover kärsi stressin aiheuttamista vatsakivuista, joiden takia Glover romahti keikoilla useampaan otteeseen. Toisinaan Gloveria tuurasi encoren ajan Chas Hodges. Glover sai lopulta vaivaansa apua hypnoterapiakurssilta, jossa opetettiin rentouttamaan kireitä vatsalihaksia.Deep Purple perui vuoden 1970 viimeiset konserttinsa, ja siirtyi joulukuun puolivälissä Deep Purple siirtyi Hermitage-nimiseen maalaistaloon Devoniin Lounais-Englantiin. Yhtye oli kyllästynyt kappaleiden tekemiseen studiossa tai kiertueilla ja halusi rauhaiseen, syrjäiseen paikkaan. Suurin osa ajasta Devonissa kului kuitenkin paikallisessa pubissa. Okkultismista vahvasti kiinnostunut Ritchie Blackmore taas harjoitti spiritismiä. Tähän liittyi välikohtaus Blackmoren ja Roger Gloverin välillä. Rumpali Ian Paicen tyttöystävä oli pyytänyt Gloveria lainaamaan krusifiksiaan spiritismi-istuntoa varten. Gloverin kieltäytymisestä suuttunut Blackmore oli myöhemmin iskenyt kirveen Gloverin makuuhuoneen oven läpi. Raivostunut Glover juoksi Blackmoren perässä pitkin talon käytävää. Lopulta hän sai Blackmoren kiinni ja aikoi iskeä tuolinjalalla Blackmorea. Hän kuitenkin malttoi mielensä viime hetkellä. Glover on myöhemmin kertonut, että pidemmälle edenneenä tuon yön tapahtumat olisivat hyvinkin voineet merkitä yhtyeen loppua. Maalaistalossa saatiin kuitenkin tehtyä uudet kappaleet ”Strange Kind of Woman”, ”Freedom” ja ”Slow Train”. "I’m Alone" puolestaan muotoutui aiemmin instrumentaalin ”Grabsplatter” pohjalle.Vuoden 1970 lopulla erään musiikkilehden haastattelussa Roger Glover kertoi, että yhtye haluaisi saada Fireballin valmiiksi helmikuuhun 1971 mennessä ja julkaista sen kuukautta myöhemmin. Hän kertoi yhtyeellä olevan valmiina yhdeksän tai kymmenen kappaletta, mikä oli kuitenkin liioiteltua puhetta. Hän kertoi myös Deep Purplen keskustelleen hintatasoltaan normaalia halvemman studio/live-rakenteisen tupla-albumin julkaisemisesta kiitokseksi faneille.Tammikuussa 1971 Deep Purple peruutti neljä Skotlannin-konserttiaan saadakseen ylimääräisen viikon studiotyöskentelylle. Se meni äänittämään niihin studioihin, joihin se vain pääsi, ja yksi sessio tehtiin maineikkaalla Abbey Roadin studiolla. Näissä Martin Birchin kanssa pidetyissä sessioissa yhtye sai lisää materiaalia kasaan.Helmikuussa laulusolisti Ian Gillan kertoi haastattelussa albumista innostuneena:
»Olemme pysyneet samassa yksinkertaisessa teemassa [...] Miksauksen ja kannen pitäisi olla valmis huhtikuun puolivälissä. Kappaleet eivät olisi sopineet In Rockille, mutta ne osoittavat luonnollista kehitystä.» (Ian Gillan, laulusolisti)
Nauhoitukset jatkuivat De Lane Leassa sekä Olympic-studioilla Lontoossa. Toukokuuhun mennessä levy-yhtiöt alkoivat olla hermostuneita, erityisesti yhtyeen Pohjois-Amerikan julkaisija Warner Bros. Records, sillä Deep Purplen piti aloittaa siellä kiertue kesällä. Yhtye pysyi kuitenkin kesäkuun ensimmäisen puoliskon yhä studiossa. Ian Gillan rauhoitti kärsimättömiä brittifaneja lupaamalla uuden albumin sisältävän muun muassa pidemmän version helmikuussa julkaistusta hittisinglestä ”Strange Kind of Woman”.
Avausraita ”Fireball” on suoraviivainen heavy metal -kappale. Kappaleessa ei ole lainkaan Ritchie Blackmoren kitarasooloa, mutta siinä kuullaan sen sijaan basso- ja kosketinsoolot. Kappale julkaistiin singlenä lokakuussa 1971, jolloin se nousi Britanniassa sijalle 15. Hyvän menestyksen ansiosta Deep Purple pääsi esittämään sen Top of the Pops -tv-ohjelmassa 16. joulukuuta 1971. ”Fireballia” seuraa ”No No No”, jossa Ritchie Blackmoren kitaransoitto sisältää funk-vivahteita. Tämä teki basisti Roger Gloveriin vaikutuksen. Myöhemmin hän kuitenkin kertoi pitävänsä sitä yhtenä albumin heikoimmista kappaleista. ”Demon’s Eye” työstettiin albumin kappaleista viimeisenä. Myös se sisälsi pieniä funk-vaikutteita, ja yhtye ajatteli kappaleen olevan hyvä livenumero. Yhdysvaltain- ja Kanadan-painoksilla ”Demon’s Eyen” tilalla oli kappale ”Strange Kind of Woman”. Se on yhtyeen tunnetuimpia kappaleita ja lähteestä riippuen sen sanoitus kertoo joko prostituoidusta tai eräästä Ian Gillanin ystävän tavoittelemasta naisesta.Ensimmäisessä äänityssessiossa valmistunut ”Anyone’s Daughter” edustaa country-musiikkia, ja se on Ritchie Blackmoren kunnianosoitus ihailemilleen country-tyylisille kitaristeille, kuten Albert Leelle. Roger Gloverin mukaan kappale äänitettiin päivä sen jälkeen, kun yhtyeen sisällä oli käyty suuri keskustelu tyylillisesti ”jännittävänä ja raskaana” olemisesta. Yhtye istui studiossa odotellen inspiraatiota, kun Blackmore ryhtyi leikkimään sointukuvioilla ja muu yhtye liittyi siihen. Ian Gillan teki kappaleeseen humoristiset sanoitukset, mutta piti myöhemmin laulun valitsemista levylle virheenä.B-puolen aloittava ”The Mule” oli konserteissa Ian Paicen rumpusoolonumero, ja sen liveversio löytyy muun muassa albumilta Made in Japan. Kappaleen äänityksen jälkeen tapahtui erehdys, jonka takia osa Paicen alkuperäisestä rumpuraidasta tuhoutui. Paice joutui soittamaan osan kappaleesta uudestaan lainatulla rumpusetillä, koska hänen oma settinsä oli jo äänitysten päätteeksi matkalla tuleville konserttipaikoille. Lainasetin soundi ei ollut samanlainen kuin Paicen omissa rummuissa, ja tarkasti kuunneltuna rumpujen vaihtumisen pystyy kuulemaan.Pitkä ja tunnelmallinen ”Fools” on Ian Gillanin mielenilmaisu ihmiskunnan typeryyttä vastaan. Se kertoo kuolevasta miehestä, joka katsoessaan menneeseen tajuaa idioottien johtavan maailmaa. Ideanpuutteiden vuoksi kappaleen kitarasoolo-osio on Blackmoren keikoilla harrastaman improvisoinnin toisintoa. Fireballin päättävää ”No One Camea” on pidetty jopa Gillanin parhaana laulusuorituksena Deep Purplessa ja myös sen sanoituksia on kehuttu. Osa sanoista on suoraa lainausta Monty Python -tv-sarjasta. Sävellyksenä ”No One Came” on Deep Purplen funk-vaikutteisimpia. Kappale ehtii jo kertaalleen päättyä, kun sen pääriffi alkaa uudestaan. Yhtye laittoi pääriffin nauhan toistamaan itseään. Samalla Jon Lord soitti kosketinsoitinimprovisaatiota, ja muut jäsenet hidastivat ja nopeuttivat nauhaa, jonne Lordin soitto oli tallentumassa. Kukaan ei tiennyt miltä se tulisi kuulostamaan, mutta yhtye rakasti tulosta, joten efekti otettiin mukaan lopulliseen versioon.
Warner Bros. julkaisi albumin Yhdysvalloissa, Kanadassa ja Japanissa heinäkuussa 1971, sillä yhtye oli juuri aloittamassa Amerikan-kiertuetta. Mukana oli Euroopassa menestystä saavuttanut ”Strange Kind of Woman”, joka kuitenkin erosi singleversiosta pidemmän kitarafeidauksen osalta. Yhdysvalloissa albumi otettiin hyvin vastaan. Albumi nousi Billboard 200 -listalle sijalle 21. elokuuta, ja rikkoi muutamassa päivässä edellisalbumi In Rockin parhaan sijoituksen 143. Parhaimmillaan albumi oli sijalla 32. Se oli yhtyeen menestynein albumi Yhdysvalloissa sitten vuonna 1968 julkaistun esikoisalbumin Shades of Deep Purple. Vuonna 2001 Fireball oli saavuttanut Yhdysvalloissa kultalevyyn oikeuttavan myyntimäärän, 500 000 kappaletta.Britanniassa albumin julkaisi Harvest Records syyskuussa 1971, jolloin äänitysten alkamisesta oli kulunut tasan vuosi. Britannian-painoksessa ei ollut ollenkaan ”Strange Kind of Womania”, sillä se oli korvattu sessioissa viimeisenä valmistuneella kappaleella ”Demon’s Eye”. Harvest oli julkaissut albumin Länsi-Saksassa kuukausi ennen Britannian-painosta. Saksan-painos ei eronnut kappaleiltaan brittiversiosta. Britanniassa albumi nousi listaykköseksi viikon ajaksi, mutta sitä myytiin vähemmän kuin neljänneksi sijoittunutta edellisalbumi In Rockia. Listan kärkeen Fireball pääsi myös ainakin Länsi-Saksassa ja Ruotsissa. Yhtyeen Saksan levy-yhtiö suunnitteli järjestävänsä uudenvuodenaattona juhlat, joissa Deep Purplelle jaettaisiin tuoreet kultalevyt. Suunnitelmaa jouduttiin kuitenkin muuttamaan, kun Fireball oli myynyt vain noin puolet tarvittavasta määrästä. Järjestäjät päättivät halkaista levyt puoliksi ja antaa ne yhtyeen jäsenille kokonaisten sijaan.
Kriitikot eivät vastaanottaneet albumia yhtä positiivisesti kuin edellistä Deep Purple in Rockia. Myös yhtyeen sisällä Fireball aiheutti eriäviä mielipiteitä. Ritchie Blackmoren mielestä levyllä oli vain kolme hyvää kappaletta; ”Fireball”, ”No No No” ja ”Fools”, ja Ian Gillan puolestaan piti albumia yhä 2000-luvullakin Deep Purplen parhaana. Jon Lord oli muuten tyytyväinen, mutta myönsi, että albumi olisi ”ehkä kaivannut lisää höyryä”. Hän piti sitä kuitenkin In Rockia parempana. Gillania lukuun ottamatta yhtyeen arvio oli, että levy oli tyyliltään liian radikaali ja seuraavalla albumilla tulisi palata suoraviivaisempaan ilmaisuun. Myös fanien keskuudessa albumin katsottiin yleisesti kärsivän materiaalin hajanaisuudesta.Fireballin lievän väheksymisen syynä on pidetty muun muassa sitä, että se julkaistiin kahden todella arvostetun albumin Deep Purple in Rockin ja Machine Headin välissä, eikä sitä pidetä myöskään yhtä yhtenäisenä kokonaisuutena. Lisäksi albumin brittipainos ei sisällä varsinaisesti yhtäkään suurta Deep Purple -klassikkoa.Roger Glover analysoi albumia 1990-luvun lopulla:
»Albumeita arvioidaan yleensä hittien perusteella, ja koska Fireball ei menestynyt yhtä hyvin kuin In Rock, se häviää yleensä vertailussa. Se oli hyvä albumi mutta hieman raskassoutuinen. In Rockin tuoreuteen ja tulisuuteen verrattuna Fireball oli hyvin itsetietoinen levy. In Rock tehtiin ennen menestystä, eikä meillä ollut mitään menetettävää, kun taas Fireball-levyn aikaan In Rock oli jo jymymenestys ja tiesimme, että ihmiset kuuntelisivat Fireballia.» (Roger Glover, basisti)
Albumin arvostus on kuitenkin noussut, ja tämänpäivän arvosteluissa se on saanut, toisin kuin ilmestyessään, hyvää palautetta. Esimerkkinä Allmusic-sivusto, jonka kriitikko Eduardo Rivadavia antoi arvostelussaan Fireballin Yhdysvaltain-painokselle neljä ja puoli tähteä viidestä. Neljä tähteä viidestä antoi Progarchives-sivuston arvostelija, joka toteaa, ”ettei vihaa albumia tarpeeksi voidakseen antaa sille vähemmän kuin todella hyvän arvion”. Hän kuitenkin täsmentää, ettei inhoa kuin yhtä levyn kappaletta; raitaa ”No No No”, joka on hänen mielestään lähestulkoon parodia Deep Purple in Rock -albumin heavy metal -kappaleista.  Sputnikmusic-sivuston kriitikko nostaa albumilta esiin kappaleet ”Fools”, ”Fireball”, ”The Mule” ja ”Demon’s Eye”, ja antaa levylle niin ikään neljä tähteä viidestä.Suomenkielisen Deep Purple -historiikin kirjoittanut Heikki Heino pitää levyä mestariteoksena ja yhtenä Deep Purplen onnistuneimmista albumeista.
Levyn julkaisua seurasi Fireball World Tour -kiertue. Koska valtaosa yhtyeen jäsenistä oli sitä mieltä, että Fireballin kappaleista suurin osa ei toiminut livenä, ainoastaan Ian Paicen rumpusoolonumero ”The Mule” sekä ”Strange Kind of Woman” pysyivät setissä pidemmän aikaa. Niinpä yhtye kehitti konsertteihin sopivampaa materiaalia, ja seuraavalla studioalbumilla Machine Head julkaistut kappaleet ”Highway Star” ja ”Lazy” olivat mukana keikoilla jo Fireballin ilmestymisen aikoihin. ”Lazy” korvasi pitkään yhtyeen ohjelmistossa olleen kappaleen ”Wring That Neck”, joka oli ainoa kappale, jossa Ritchie Blackmore käytti yhä Gibson 335 -kitaraa. Näin ollen hän käytti jatkossa yksin Fender Stratocasteria. Fireballin muista kappaleista ”No No No” esitettiin kiertueella muutaman kerran ja lisäksi ”Demon’s Eye” ja ”Anyone’s Daughter” oli soitettu aiemmin samana vuonna ennen itse kiertuetta. ”Fireball” toimi toisinaan encorena.Kiertueella yhtyeen sisäiset ongelmat pahenivat. Blackmore ja laulaja Ian Gillan eivät tulleet enää toimeen keskenään. Blackmore oli sitä mieltä, että Deep Purplen menestys oli hänen virtuoosimaisen soittonsa ansiota. Ian Gillan oli myös tajunnut olevansa maailman arvostetuimpia rocklaulajia, ja molemmat sitä mieltä, että saivat tehdä, mitä halusivat. Detroitin konsertissa Gillan teki mikrofonitelineellä reikiä konserttilavan kumiseen alustaan. Paikallisen ammattiliiton edustajat raivostuivat tapahtuneesta, ja Gillan pakotettiin allekirjoittamaan papereita, joissa hän myönsi syyllisyytensä tuhotyöhön ja lupasi kustantaa korvaukset. Gillan ja Blackmore olivat myös keksineet, että häiriköimällä he saivat itselleen ilmaista mainosta. Blackmoren ja Roger Gloverin välit eivät myöskään olleet parhaat mahdolliset, koska Blackmore ei pitänyt Gloverin bassonsoittotyylistä.Yhtye oli soittanut Pohjois-Amerikan-kiertueen ensimmäisen osion menestyksekkäästi The Facesin lämmittely-yhtyeenä, ja lokakuussa se aloitti toisen puoliskon vuorostaan pääesiintyjänä. Deep Purple sai jokaisesta esiintymisestään noin 5 000–6 000 dollarin palkkion, mutta kiertue jouduttiin keskeyttämään kolmen konsertin jälkeen solisti Gillanin sairastuttua hepatiittiin.
Kaikki sävellykset Ritchie Blackmore, Ian Gillan, Roger Glover, Jon Lord ja Ian Paice. Poikkeuksena 25th Anniversary Editionin raita 13, joka on traditionaalinen.  Alkuperäisissä Yhdysvaltain-, Kanadan- ja Japanin-painoksissa on kappale ”Strange Kind of Woman” kappaleen ”Demon’s Eye” tilalla.
Jerry Bloom: Musta ritari Ritchie Blackmore.    Otavan Kirjapaino Oy, 2009. ISBN 978-952-01-0142-8.    
Jan M. Ekblad (toim.): Deep Purple – syvän purppuran vuodet 1967–2004. Sisältää Deep Purplen historiikin, yhtyeeseen liittyviä arvosteluja, fanitarinoita sekä diskografian. Useita kirjoittajia. Suurimman osan tekstistä on kirjoittanut historiikin laatinut Heikki Heino, jonka tekstiin tässä artikkelissa viitataan.  Tampere: Juvenes Print, 2004. ISBN 952-5546-02-0.    
Thompson, Dave: Smoke on the Water – Deep Purplen tarina.    Minerva, 2013. ISBN 978-952-492-743-7.    

Fisher King on Terry Gilliamin ohjaama vuonna 1991 ensi-iltansa saanut draamakomedia. Sen pääosissa ovat Jeff Bridges, Robin Williams, Mercedes Ruehl ja Amanda Plummer. Elokuvan nimi tulee Graalin maljaan liittyvästä Kalastajakuninkaan legendasta Kuningas Arthurin tarinoista.
Elokuva oli ehdolla mm. viiteen Oscariin ja Golden Globeen. Mercedes Ruehl voitti sekä parhaan naissivuosan Oscarin että Globen. Lisäksi Robin Williams sai parhaan miespääosapalkinnon Golden Globen kategoriassa komedia- tai musikaalielokuvat.
Jack Lucas (Jeff Briges) on kyyninen ja pöyhkeä radion puheohjelman isäntä, joka masentuu lähes itsemurhan partaalle, kun hänen kommenttinsa ohjelmassa saavat psykoottisen soittajan tekemään manhattanilaisessa baarissa massamurhan.
Kolme vuotta myöhemmin Lucasin kimppuun hyökätään. Mielisairas koditon mies nimeltä Parry (Robin Williams) pelastaa Lucasin. Parry on etsimässä Graalin maljaa ja yrittää saada Lucasin mukaan auttamaan häntä. Parry tarvitsee Lucasin apua paitsi etsinnöissä, myös pelottavan hallusinaation, Punaisen ritarin karkottamisessa. Lucas suhtautuu ehdotukseen kielteisesti.
Lucasin ohjelmaan oli soittanut psykoottinen henkilö, joka oli luullut Lucasin kannustavan häntä verilöylyyn. Parry oli nähnyt massamurhan ja vaimonsa kuoleman. Kuultuaan tästä Lucasissa herää vastuuntunto ja hän päättää auttaa etsinnöissä.
The New York Timesin kriitikot valitsivat Fisher Kingin vuonna 2004 yhdeksi kaikkien aikojen tuhannesta parhaasta elokuvasta.

Fixed (tunnetaan myös nimellä Halo 6) on yhdysvaltalaisen yhtyeen Nine Inch Nailsin remix-EP vuodelta 1992. Albumi sisältää uudelleen miksattuja versioita Brokenin materiaalista, sekä yhden uuden kappaleen "Throw This Away".
Screaming Slave – 8.00 (remixaus Reznor, Vrenna, Bill Kennedy, Sean Beavan, Martin Brumbach, Bob Flanagan)

FK Zorja Luhansk (ukr. ФК «Зоря» Луганськ, ven. ФК «Заря» Луганск, FK Zarja Lugansk) on jalkapalloseura Luhanskin (ent. Vorošilovgrad) kaupungista, Ukrainasta. Se pelaa maan korkeimmalla sarjatasolla. 
1936–1947: ukr. «Дзержинец», Dzeržynets, ven. «Дзержинець», Dzeržinets (kaupungin nimi oli vuosina 1935–1958 Vorošilovgrad)
1964–1991: ukr. «Зоря», Zorja, ven. «Заря», Zarja (kaupungin nimi oli vuosina 1970-1990 Vorošilovgrad)
1997– ukr. «Зоря», Zorja, ven. «Заря», ZarjaSeura pääsi ensi kertaa Neuvostoliiton laajuisiin sarjoihin, B-kakkosliigaan, vuonna 1939 voitettuaan edelliskaudella Ukrainan mestaruuden. Neuvostoliiton pääsarjassa se pelasi ensimmäisen kerran vuonna 1967 voitettuaan edelliskaudella B-liigan kakkoslohkon. Vuonna 1972 seura voitti ensimmäinen ja ainoaksi jääneen Neuvostoliiton mestaruutensa. Pääsarjasta se putosi kaudeksi 1980 ja kauden 1984 päätteeksi kakkosliigaan. Seura nousi vielä kaudeksi 1987 ykkösliigaan yhden kauden ajaksi. Kaudella 1986 se voitti kakkosliigan Ukrainan aluesarjan ja nousi takaisin ykkösliigaan, mutta säilyi sarjassa vain kahden kauden ajan.Ukrainan itsenäistyttyä Zorja pääsi vuonna 1992 käynnistyneeseen pääsarjaan, mistä se putosi kauden 1995/1996 päätteeksi. Takaisin korkeimmalle sarjatasolle se nousi kaudeksi 2006/2007. Itä-Ukrainan kriisin vuoksi Zorja pelaa kotiottelunsa nykyään Zaporižžjassa.

Flower on Thatgamecompanyn kehittämä ja Jenova Chenin suunnittelema pulmapeli, joka julkaistiin PlayStation 3 -konsolille vuonna 2009 Playstation Network -verkkopalvelussa. Bluepoint Gamesin kehittämät versiot PlayStation 4:lle ja PlayStation Vitalle julkaistiin marraskuussa 2013. Kyseessä on Thatgamecompanyn entisen hankkeen, Flow'n ”henkinen seuraaja”, jossa pelaaja kontrolloi tuulta ja ohjaa ilmassa leijuvia terälehtiä. Flowerissa ei ole konkreettisia vaatimuksia, mutta peli etenee kentällä esiintyviä kukkia koskettamalla ja niistä puhjenneita lehtirykelmiä johdattamalla. Kukkien laukaiseminen saattaa aiheuttaa myös sivuvaikutuksia pelimaailmassa, kuten kuolleiden peltoalueiden värjäystä tai paikallisten tuulimyllyjen aktivoimista. Peli ei sisällä lainkaan tekstitystä tai vuoropuhelua, joten kertomuksen kaari muodostuu pitkälti kuvallisen esityksen ja tunnetilojen välityksellä.Sen sijaan että olisi pyritty haastavaan tai ”hauskaan pelattavuuteen”, Flowerin tavoitteena on herättää pelaajissa myönteisiä mielenliikutuksia. Ajatuksen takana oli Chen, jonka mielestä koko viihdeteollisuus pohjautuu tunteiden herättämiseen ja että videopeleissä niitä ei hyödynnetä tarpeeksi laajasti. Flower otettiin hyvin vastaan ja toimittajat kehuivat muun muassa sen musiikkia, ulkoasua sekä pelimekaniikkaa. Flower nimettiin Spike Video Game Awards -gaalassa vuoden 2009 ”parhaaksi itsenäiseksi peliksi” monien muiden palkintojen ohessa.
Flower on jaettu kuuteen päätasoon, joita täydentää lopputekstejä käsittelevä päätöskenttä. Tasot esitellään asuinhuoneiston ikkunalaudalla sijaitsevilla kukkaruukuilla, joista valitsemalla pääsee kyseisen kukan ”haaveisiin”. Pelissä säädellään tuulen voimakkuutta ja ohjataan ilmassa leijuvaa sekä alati kasvavaa terälehtirykelmää. Lehtien kallistaminen ja nyökkääminen tapahtuu Playstation 3:n ohjainta liikuttamalla, kun taas tuulen voimistamiseen riittää minkä tahansa näppäimen painaminen. Terälehtien nopeuteen vaikuttaa suurenevasti myös niiden määrä. Kamera seuraa pääosin lehtiä, mutta toisinaan se kohdentuu uusien tehtävien tai pelaajan toimista koituneiden seurauksien esittelemiseen.
Jokaisessa tasossa esiintyy useampia kukkaryhmittymiä tai -rivejä, joita lähestymällä saa niiden terälehdet seuraamaan pelaajaa. Tietyt kukat saavat aikaan myös ympäristön muutoksia, jotka voivat vaihdella esimerkiksi uusien alueiden avautumisella, kuolleiden ruohokenttien vihertymisellä tai tuulimyllyjen käynnistymisellä. Vaikutukset lisäävät myös uusia kukkia pelialueelle. Musiikki määräytyy dynaamisesti ympäristön tapahtumien mukaan ja kukkien puhkeaminen saa aikaan erilaisia sointuja. Pelaaja ei voi varsinaisesti hävitä tai menettää saavutuksiaan, sillä Flowerissa ei ole vihollisia, terveyspisteitä tai aikarajoitteita. Yksinpelin läpäiseminen kestää arviolta noin tunnin.Vaikka peli ei sisällä lainkaan puhetta tai tekstitystä, kentät noudattavat tarinankerronnallista kaarta. Pelaajan aloitussijainti on joka tason suhteen lähellä viime kentän loppua ja pelin yhtenäinen kulkureitti johtaa etäiseen kaupunkiin. Ensimmäiset tasot keskittyvät elämän ja värien palauttamiseen kuolleelle maaperälle, jonka jälkeen aktivoidaan tuulimyllyjen sarjoja. Ennen varsinaiseen kaupunkiin saapumista liikutaan vielä öisillä pelloilla ja valaistaan pimeitä alueita. Kaupungissa on uhkaavia, metallisia rakennelmia ja haaleita rakennuksia. Pelaajan viimeisenä tehtävänä on muuntaa se kirkkaaksi ja onnelliseksi paikaksi.Pelin edetessä kenttävalikko – eli ikkunasta nähtävä kaupunkimaisema – muuttuu vähitellen eloisammaksi ja värikkäämmäksi. Jos pelaaja löytää jokaisesta kentästä kolme salaista kukkaa, kaupunkimaisema korvautuu kirkkaalla pellolla ja vuoristotaustalla. Myös musiikkityyli monipuolistuu loppua kohden. Viimeinen ja lopputekstejä käsittelevä taso pelataan pääkenttien tyylisessä ympäristössä, mutta pelintekijöiden nimet ilmestyvät poikkeavasti kukkien yläpuolelle. Flower sisältää myös Playstation Network -trophyja, joista suurin osa keskittyy rentoutumiseen ja maisemien ihailuun.
Flowerin henkisenä edeltäjänä toimi vuoden 2006 Flow-niminen Flash-peli, jonka Jenova Chen ja Nicholas Clark kehittivät Etelä-Kalifornian yliopistoaikoinaan. Flower oli samalla Chenin ja Kellee Santiagon perustaman Thatgamecompanyn ensimmäinen peli koulun ulkopuolella. Hankkeesta tiedotettiin Tokyo Game Show’ssa 24. syyskuuta 2007 ja se julkaistiin Playstation Network -verkkopalvelussa 12. helmikuuta 2009. Pelin kehitykseen osallistui samanaikaisesti 7–10 työntekijän suuruinen henkilöstö, jota johti taiteellisena johtajana toiminut Chen. Kehitystyö kesti noin kaksi vuotta, mutta ajasta käytettiin noin kolme neljäsosaa prototyyppien suunnitteluun. Kun lopulliset päätökset pelin rakenteesta saatiin tehtyä, Flower tuotettiin vain kuudessa kuukaudessa.Playstation 3:n valitseminen alustaksi tapahtui sekä suhteiden välityksellä että teknisistä ratkaisuista johtuen. Pelin tuottajan, Kellee Santiagon mukaan olisi ollut mahdotonta tehdä Flower yhtä näyttävänä jollekin toiselle järjestelmälle. Tällä hän viittasi Cell-suorittimen laskentatehoon, jota tarvittiin ruohonkorsien yksityiskohtaiseen mallintamiseen. Pelissä voi esiintyä samanaikaisesti 200 000 ruohonkortta, jotka taipuvat itsenäisesti tuulen mukaan. Toinen syy PlayStation 3:n ja sen verkkopalvelun hyödyntämiseen oli Thatgamecompanyn ja Sonyn läheiset välit. Yhtiö on solminut kolmea PSN-peliä koskevan yhteistyösopimuksen SCE Santa Monica Studiosin kanssa, joista Flower on toinen.
Taiteellisena johtajana toiminut Chen kuvaili Floweria ”vuorovaikutteiseksi runoksi, joka tutkii kaupungin ja luonnon välistä jännitettä”. Hän päätti luontoteemasta jo varhain, ja kertoi tavoitteistaan: ”Minulla oli suunnitelma, että jokainen Playstation on kuin portti olohuoneessa. Ajattelin, että olisi hienoa kyetä sen kautta halaamaan luontoa”. Pelin tunnevetoisen keskipisteen luonut Chen koki, että viihdeteollisuuden päätarkoituksena on tunteiden herättäminen ja että videopeleissä niiden vaikutusaluetta hyödynnetään liian suppeasti. Kehittäessään Flowerista haluamaansa ”tunnepitoista kirjoa”, Chen näki kehitysprosessin enemmänkin taiteen kuin ”hauskan” pelin luomisena. Hän tiivisti näkökulmansa sanomaan, että pelimekaniikka koostuu ainoastaan kukkiin osumisesta ja niiden laukaisemista tapahtumista. Ryhmä jätti tarkoituksellisesti pois kaikki syvemmät tavoitteet, koska ne lisäävät ”haastetta”, joka on toisaalta hauskaa, muttei rentouttavaa.Sisällön luominen aloitettiin poikkeuksellisesti musiikin säveltämisellä. Vincent Diamanten näytekappaleet toimivat eräänlaisena kehityksen mallina, joilla haettiin innoitusta Flowerin olemukseen. Santiagon mielestä kyseinen taktiikka ”auttaa kaikkia pääsemään samalle viivalle... mallikappaleiden herättämät tunteet pitävät työn johdonmukaisena”. He loivat lukuisia eri prototyyppejä, jotka sisälsivät kukkien ja ihmisten tietoisuuden ympärille pohjautuneita perusmalleja. Tekijät tulivat siihen tulokseen, että ilmassa leijuviin lehtiin keskittyneet prototyypit herättivät parhaiten haluttuja tunteita. Suunnittelun päätavoite oli pelaajan pitäminen rauhallisessa mielentilassa, ja pelistä karsittiin kaikki vähänkin turhauttavat osat. Näihin kuuluivat esimerkiksi uusia kenttiä avaavat pisterajat, jotka muuttaisivat pelaajan henkisesti virittyneeksi. Tiimi halusi, että ympäristössä voisi liikkua vapaasti eivätkä siksi lisänneet ylimääräisiä esteitä. Myöhemmin he kuitenkin huomasivat, että ilman lievää opastamista – kuten kameran keskittämistä uusiin alueisiin – pelaajat saattaisivat hämmentyä ja turhautua. Chen kuvaili prosessia seuraavasti: ”Melkein kuin olisimme halunneet heittää perinteisen pelisuunnittelun roskiin, mutta päädyimmekin poimimaan hylätyt palaset ja kokoamaan ne takaisin. Tiesimme, että niitä tarvitaan hyvin opastetun kokemuksen tarjoamiseen”.
Flowerin musiikin on luonut Vincent Diamante, joka on videopelisäveltäjä ja interaktiivisen median professori Etelä-Kalifornian yliopistossa. Hän teki musiikin myös Chenin ensimmäiseen peliin, Cloudiin, kun he kävivät samaa yliopistoa. Diamante ei pelkästään säveltänyt musiikkia, vaan yhdensi sen kehitystiimin avulla peliin. Tämä tapahtui kukkien sijaintia ja niiden ohittaessa kuuluvia sointuja säätämällä. Hän yhdisti pelattavuuden ja musiikin siten, että sävelmä vaihtuu ympäristön tapahtumien mukaan. Diamante käytti musiikkiaan kehitystiimin innoittamiseen ja pääsi tätä kautta soveltamaan omia ajatuksiaan pelille.Musiikin tyyli valittiin jokaiselle kentälle vastaamaan sen ympäristöä ja tarinallista sijoitusta. Musiikki on sävelletty useilla akustisilla soittimilla, joiden nousut ja laskut korreloivat pelaajan toimien kanssa; esimerkiksi lennätettävien terälehtien määrä ja musiikin monipuoleisuus ovat suoraan verrannollisia. Käytettyjä soittimia olivat muun muassa piano, klassinen kitara sekä fagotin kaltaiset puupuhaltimet. Instrumentaalikappaleet pyrittiin saada kuulostamaan hyvältä myös yksinään, vaikka niitä käytettiin muutamien kenttien suhteen suurissa orkestroiduissa ryhmissä. Sony julkaisi pelin soundtrackin 8. huhtikuuta 2010 Playstation Networkiin ostettavaksi. Flower: Original Soundtrack -niminen albumi kattaa kahdeksan kappaletta ja kestää kokonaisuudessaan yhden tunnin, neljä minuuttia ja 37 sekuntia.
Flower otettiin maailmanlaajuisesti hyvin vastaan. Viihdeteollisuuden tuotteiden arvosteluja kuvastava Metacritic-sivusto on kerännyt pelistä tehtyjä arvosteluja 57 kappaletta, joiden pistekeskiarvo on sivustolla 87%. Flower menestyi myös kaupallisesti, sillä se piti hallussaan Playstation Networkin myydyimpien pelien kärkisijaa kahtena ensimmäisenä kuukautenaan. The Gamecola nimesi sen kaikkien aikojen 45:nneksi parhaaksi videopeliksi vuoden 2010 Top 50 -listassaan. Sivuston arvostelija Elizabeth Medina-Gray ylisti pelin kaikkia osa-alueita ja piti sitä ”lähes täydellisenä” teoksena.
1UP.comin Alice Liand kehui pelin vapautta, joka ”saa sen tuntumaan yhtä rentouttavalta kuin koskettava tuulenhenkäys”. Hän sanoi, ettei ”hauskuus” kuvasta täydellisesti pelin luonnetta, mutta sen musiikki, kuvat ja mekaniikka vetävät pelaajan vastustamattoman tunteikkaaseen kokemukseen. Hän myös tunsi, että sillä on lyhyydestään huolimatta paljon uudelleenpeluuarvoa. IGN:n arvostelija Ryan Clements oli samaa mieltä Liangin kanssa ja myönsi ettei ole vuosiin kokenut yhtä nautittavaa ja tunteikasta peliä. Clements kuitenkin huomautti, ettei peli välttämättä vetoa kaikkiin, mutta se on silti ”jotain hyvin ainutlaatuista ja voimakasta”. PALGN:n Michael Kontoudis kutsui Floweria ”kerta kaikkiaan ainutlaatuiseksi, rohkeaksi ja meneväksi peliksi, joka huokuu omaperäisyyttä ja määrätietoisuutta”. Hänen mielestään Flower on kuitenkin lähempänä taideteosta kuin videopeliä, minkä takia se ei ehkä kiinnosta kovinkaan monia. Samankaltaisesti myös The Pressin toimittaja, Gerard Campbell kuvaili kokemustaan joksikin suuremmaksi kuin peliksi, kutsuen sitä ”täydelliseksi ehkäisyksi väkivaltaisia räiskintäpelejä kohtaan” ja kehuen sitä ”yhtenä tämän hetken tuoreimmista ja rentouttavimmista peleistä”.Eurogamerin Tom Bramwell yhtyi muiden toimittajien kehuihin ja myönsi pelin ”ruohoanimaatioiden ja auringonvalon käytön olevan vailla vertaansa.” Myönteisestä palautteesta huolimatta hän pisteytti Flowerin muita arvostelijoita alhaisemmin, koska tunsi kymmenen dollarin hinnan olevan pelin kestoon nähden liian suuri. Kuitenkin The Age -sanomalehden Jason Hillin mukaan hinta on ”kohtuullinen” ja piti peliä yhtä ilahduttavana pituudestaan riippumatta. GamePron Terry Terrones ja GameTrailers peräsivät samoja asioita kuin muut arvostelijat; GameTrailers sanoi sen olleen ”ei niinkään peli kuin kokemus. Floweria ei välttämättä 'pelata'; sen kanssa ollaan vuorovaikutuksessa”. Terrones taas nosti esille musiikin, jota hän kehui esityksen parhaaksi osa-alueeksi. The Daily Telegraphin Tom Hoggins tunsi, että Flower voisi ”sytyttää uudelleen 'videopelit taiteena' -väittelyn” ja kehui samalla sen ”upeaa visuaalista suunnittelua”. Myönteinen vastaanotto yllätti kehittäjät, sillä he odottivat hajanaisempia reaktioita.
Flower keräsi interaktiivisen median järjestöiltä, videopelisivustoilta sekä aikakauslehdiltä yhteensä 15 eri palkintoa. Se nimettiin Spike Video Game Awardsissa vuoden 2009 ”parhaaksi itsenäiseksi peliksi” ja Playboy palkitsi sen samankaltaisella tittelillä ”paras indie-peli”. Se oli myös ehdolla lukuisiin eri palkintoihin, jotka käsittelivät innovatiivisuutta ja musiikkisuunnittelua British Academy Film Awards- ja Interactive Achievement Awards -gaaloissa.  Niissä Flower voitti BAFTAn ”taiteellisen saavutuksen” sekä AIAS:n ”vuoden kasuaalipelin” palkinnot. Sen ensiesiintyminen vuoden 2008 E3-messuilla johti myös useaan palkintoon, kuten 1UP.comin ”paras ladattava E3-peli”, UGOn ”paras alkuperäinen peli” ja IGN:n ”erityissaavutus innovaatiosta”. G4-televisiokanava valitsi Diamanten säveltämän soundtrackin vuoden parhaaksi.
Sophia; Chen, Jenova: Flower – what does it all mean? GameSpot.  23.1.2009.   Viitattu 24.6.2010. (englanniksi)
Flower Video Game – Reviews, Trailers & Interviews GameTrailers.   Viitattu 6.6.2010. (englanniksi)

Floyd Patterson (4. tammikuuta 1935 Waco, Pohjois-Carolina – 11. toukokuuta 2006 New Paltz, New York) oli yhdysvaltalainen nyrkkeilijä, olympiavoittaja ja ammattilaisten raskaansarjan nyrkkeilyn kaksinkertainen maailmanmestari, joka muistetaan erityisesti kolmesta ottelustaan ruotsalaista Ingemar Johanssonia vastaan.Patterson voitti avoimen raskaansarjan maailmanmestaruuden ottelussa Archie Moorea vastaan 1956. Noustessaan mestariksi Patterson oli vain 21-vuotias, eli kaikkien aikojen nuorin raskaansarjan maailmanmestari. Myöhemmin Mike Tyson on onnistunut rikkomaan tämän ennätyksen. Sen lisäksi Patterson muistetaan ensimmäisenä sekä nyrkkeilyn olympiakultamitalin että ammattilaisten raskaansarjan maailmanmestaruuden voittaneena nyrkkeilijänä ja painoluokkansa ensimmäisenä kaksinkertaisena maailmanmestarina. Hän menetti mestaruutensa Ingemar Johanssonille vuonna 1959, mutta voitti sen takaisin uusintaottelussa ja puolusti mestaruuttaan tämän jälkeen vielä kerran ennen sen menettämistä Sonny Listonille vuonna 1962. Tämänkin jälkeen Patterson yritti paluuta maailmanmestariksi kolmesti ensin uusintaottelussa Listonia vastaan, Muhammad Alia vastaan 1965 ja Jimmy Ellisia vastaan 1968 kuitenkaan onnistumatta. Hän lopetti uransa vuonna 1972 hävittyään toisessa kohtaamisessaan Alia vastaan NABF:n mestaruusottelussa.
Pattersonin omalaatuinen Peek-a-Booksi ristitty nyrkkeilytyyli ja nopeus nostivat hänet 1950-luvulla otteluja televisiosta seuraavan kansan suosikiksi, vaikka hänen iskunkestävyytensä olikin heikko. Ottelemissaan seitsemässä maailmanmestaruusottelussa hän kävi 16 kertaa kanveesissa. Uransa jälkeen hän toimi nyrkkeilyvalmentajana ja New Yorkin nyrkkeilykomission puheenjohtajana. Hän jätti kyseisen tehtävän sairastuttuaan 1990-luvun lopulla Alzheimerin tautiin. Floyd Patterson kuoli kotonaan New Yorkissa 11. toukokuuta 2006.
Floyd Patterson syntyi Wacossa, Pohjois-Carolinassa 4. tammikuuta 1935, mutta muutti jo lapsena Brooklyniin, New Yorkiin. Hän ohjautui nyrkkeilyn pariin jo nuorena Wiltwyckin koulukodissa, jossa hän vietti kaksi vuotta, ja päästyään 15-vuotiaana pois hän jatkoi lajin harjoittelua Carltonin YMCA:n sekä Gramercy Gymnasiumin saleilla. Nyrkkeilymanageri ja Gramercy Gymnasiumin omistaja Cus D'Amaton hän oli tavannut jo muutamaa vuotta aiemmin avustaessaan samalla salilla harjoitellutta isoveljeään, jota D'Amato valmensi. Hän otti Pattersonin koulutettavakseen.Patterson voitti New Yorkin osavaltion Golden Gloves -turnauksen ja amatöörinyrkkeilyn Yhdysvaltain-mestaruuden. Hänet valittiin 17-vuotiaana edustamaan maataan vuoden 1952 kesäolympialaisissa Helsingissä. Nuori Patterson kilpaili keskisarjassa ja joukkueen valmentajana toiminut Pete Mello otti hänet suosikikseen kaikista joukkueen ottelijoista. Patterson oli sarjassaan ylivoimainen ja voitti kaikki vastustajansa Ranskan Omar Tebakkaa lukuun ottamatta tyrmäyksellä. Patterson voitti olympiakultaa tyrmättyään loppuottelussa romanialaisen Vasile Tițăn ensimmäisessä erässä alle minuutin ottelun jälkeen.Palattuaan New Yorkiin Patterson allekirjoitti välittömästi ammattilaissopimuksen Cus D'Amaton kanssa. D'Amato palkkasi Pattersonin valmentajaksi Jersey Joe Walcottia valmentaneen Danny Florion. Suojatteihinsa isällisesti suhtautunut D'Amato oli merkittävä voima Pattersonin uralla. Patterson onkin sanonut, että D'Amaton ansiosta hänen ei ikinä tarvinnut huolehtia siitä, mitä sopimuksia kirjoittaa tai sanoa reporttereille, sillä D'Amato järjesti kaiken tämän hänen puolestaan. Parin välillä vallitsi täydellinen luottamus.
12. syyskuuta 1952 Patterson aloitti ammattilaisuransa alemmassa raskaassasarjassa. Hän saapui kehään olympiajoukkueen viitta yllään ja kukisti huolella valitun vastustajansa Eddie Goldboldin neljännessä erässä tyrmäyksellä. Patterson voitti uransa ensimmäiset 13 ottelua ja niistä kahdeksan tyrmäyksellä. Kolmannessa ottelussaan Lester Jacksonia vastaan hän otteli ensimmäistä kertaa Madison Square Gardenissa, ja jo seuraavassa kamppailussaan Lulu Sabotinia vastaan hän otteli nyrkkeilyillan pääottelussa Brooklynissa. Uransa neljännessätoista ottelussa hän koki ammattilaisuransa ensimmäisen tappion, kun 7. kesäkuuta 1954 entinen maailmanmestari Joey Maxim voitti hänet pistein kahdeksassa erässä. Tämän jälkeen Patterson kohtasi Jacques Royer-Crecyn, joka ensimmäisenä nyrkkeilijänä kaatoi Pattersonin kanveesiin. Patterson voitti ottelun seitsemännessä erässä teknisellä tyrmäyksellä, kun Royer-Crecyn silmäkulma aukesi.Vuonna 1956 raskaansarjan voittamaton maailmanmestari Rocky Marciano lopetti uransa ja jätti maailmanmestaruuden avoimeksi. Patterson oli juuri tuolloin aloittanut nousunsa ylempään painoluokkaan eikä ollut hävinnyt otteluakaan Joe Maximia vastaan koetun tappion jälkeen. 8. heinäkuuta 1956 Patterson otteli ensimmäistä kertaa New Yorkissa Madison Square Gardenin pääottelussa Tommy Jacksonia vastaan. Ottelun panoksena oli pääsy maailmanmestaruusotteluun 42-vuotiasta entistä alemman raskaansarjan maailmanmestaria Archie Moorea vastaan. Patterson voitti tasaisen 12. eräisen ottelun tuomaripistein 2-1 ja pääsi ottelemaan tittelistä. 30. marraskuuta Chicagossa käydyssä kohtaamisessa 21-vuotias Patterson tyrmäsi Mooren vasemmalla koukullaan viidennessä erässä, minkä myötä hänestä tuli kaikkien aikojen nuorin raskaansarjan maailmanmestari ja ensimmäinen painoluokkansa mestari, joka oli voittanut myös olympiakultamitalin. Saman illan aikana Patterson sai kuulla vaimonsa Sandran synnyttäneen hänen ensimmäisen lapsensa.Manageri Cus D'Amato halusi sanoutua irti James D. Norrisin International Boxing Clubin hallitsemasta monopolista nyrkkeilyn maailmanmestaruusotteluihin. IBC:n manageroimiin nyrkkeilijöihin kuului monia raskaansarjan haastajia, minkä takia Patterson joutuikin kohtaamaan monia heikkoja haastajia ja harvoin. Patterson puolusti mestaruuttaan ensimmäistä kertaa menestyksellä Tommy Jacksonia vastaan, ja hän voitti 23. kesäkuuta 1957 käydyn ottelun teknisellä tyrmäyksellä kymmenennessä erässä tuomarin keskeytettyä epätasaisen ottelun. Seuraavaksi raskaansarjan olympiakultaa Melbournessa vuotta aiemmin voittanut Pete Rademacher kohtasi Pattersonin uransa ensimmäisessä ammattilaisottelussa. Ottelun promoottorina toiminut Emil Lence maksoi Pattersonille 250 000 dollaria siitä, että tämä ylipäänsä suostui kohtaamaan Rademacherin, joka ei ollut koskaan aiemmin otellut kolmea erää pidempään. Silti Rademacherin onnistui kaataa Patterson kanveesiin toisessa erässä, minkä jälkeen Patterson päätti ryhdistäytyä ja ”tehdä lopun tästä pelleilystä”. Hän tyrmäsi Rademacherin kuudennessa erässä. Vuonna 1958 Patterson otteli vain yhden ottelun voittaen Roy Harrisin 12. erässä.
Patterson puolusti mestaruutta neljännen kerran 26. kesäkuuta 1959 Yankee Stadiumilla, Bronxissa käydyssä ottelussa, jossa hän kohtasi voittamattoman ruotsalaisen Ingemar Johanssonin. Ottelun ensimmäiset kaksi erää kamppailijat tyytyivät vain tarkkailemaan vastustajaansa, eikä todellisia yhteenottoja nähty. Ottelun kolmannessa erässä Johansson aloitti hyökkäyksensä ja kaatoi Pattersonin oikealla suorallaan kanveesiin. Mestari pääsi nopeasti ylös. Hän lähti kuitenkin kävelemään kohti väärää kulmaa, ja Johansson pääsi iskemään hänet jälleen kanveesiin. Patterson kävi erän aikana kanveesissa kaikkiaan seitsemän kertaa, ja kehätuomari päätti keskeyttää epätasaisen ottelun ja julistaa Ingemar Johanssonin maailmanmestariksi teknisellä tyrmäyksellä. Patterson oli lähtenyt otteluun ennakkosuosikkina vedonlyöntikerrointen ollessa 4-1 hänen voittonsa puolesta, joten mestaruuden menettäminen tuli yllätyksenä.Ottelusopimuksessa oli pykälä uusintaottelusta, jota odotellessa Patterson vetäytyi julkisuudesta harjoitusleirilleen Newtoniin Connecticutiin. Hän harjoitteli askeettisissa oloissa lähes vuoden ajan ja valmistautui kohtaamiseen treenaamalla voimaa ja totuttelemalla ajatukseen, että hänestä tulisi voittonsa myötä ensimmäinen mestaruutensa uusinut maailmanmestari. 20. kesäkuuta 1960 Patterson kohtasi Johanssonin uudelleen maailmanmestarin haastajana. Johansson oli ottelun ennakkosuosikki kertoimin 8-5, eikä Pattersonin paluuseen yleisesti uskottu. Alusta alkaen Patterson pyrki painostamaan Johanssonia ja ajoi hänet jo ensimmäisessä erässä köysiin. Ottelun ratkaisu nähtiin viidennessä erässä, kun Johansson oli juuri noussut kanveesista ja kuunnellut tuomarin luvunlaskun yhdeksään asti. Silloin Patterson hyökkäsi uudelleen ja voimakas oikea koukku, joka nosti Johanssonin ilmaan kanveesin pinnasta, kaatoi hänet jälleen maahan. Johansson ei enää noussut ja näin Floyd Pattersonista tuli ensimmäinen nyrkkeilijä, joka on kyennyt uusimaan kerran menettämänsä raskaansarjan maailmanmestaruuden. Hän rikkoi ensimmäisenä nyrkkeilijänä legendaarisen säännön "They never come back", joka tarkoittaa, että kun maailmanmestari on kerran menettänyt mestaruutensa, hän ei ikinä voi voittaa sitä takaisin. 8 nyrkkeilijää, mukaan lukien Joe Louis, yksi kaikkien aikojen arvostetuimmista nyrkkeilijöistä, oli yrittänyt palata mestariksi jo ennen Pattersonia, mutta epäonnistunut.13. maaliskuuta 1961 Miami Beachissa, Floridassa Patterson kohtasi Johanssonin kolmatta ja viimeistä kertaa sopimuksen mukaisessa uusintaottelussa. Ottelun alussa Johansson hallitsi kamppailua ja löi Pattersonin ensimmäisessä erässä kahdesti kanveesiin. Heikon kuntonsa takia hän yritti jahdata nopeaa ratkaisua ja yritti koko ottelun alun ajan painostaa Pattersonia. Kanveesin jälkeisestä palautumiskyvystään tunnettu Patterson pääsi kuitenkin hyötymään uudesta säännöstä, jonka mukaan nyrkkeilijälle laskettiin lukua kahdeksaan asti vielä kanveesista nousemisen jälkeen. Tämän jälkeen Johanssonkin kävi kerran kanveesissa, ja jo toisessa erässä ottelu siirtyi maailmanmestarin hallintaan. Floyd Patterson tyrmäsi Johanssonin ottelun kuudennessa erässä ja päätti ensimmäinen nyrkkeilyn raskaassasarjassa käydyn kolmen ottelun sarja samojen ottelijoiden välillä.
4. joulukuuta 1961 Kanadan Torontossa käymässään ottelussa Patterson voitti kokemattoman Tom McNeeleyn teknisellä tyrmäyksellä neljännessä erässä tämän käytyä kanveesissa kymmenen kertaa. Tammikuussa 1961 Patterson sai kutsun Yhdysvaltain presidentti John F. Kennedyn luokse Valkoiseen taloon. Kennedy totesi hänelle, että olisi mielenkiintoista nähdä Patterson kehässä yhdessä Sonny Listonin kanssa. Vastoin managerinsa ohjeita Patterson lupasi otella pelättyä ja voimakasta Listonia vastaan, mikä aiheutti Pattersonin ja Cus D'Amaton polkujen eroamisen. Patterson sanoi vuonna 1997, ettei Kennedykään halunnut hänen ottelevan Listonia vastaan. Ehtona ottelulle oli, että Listonin pitäisi ensin voittaa saksalainen Albert Westphal, jonka hän tyrmäsikin jo ensimmäisessä erässä.25. syyskuuta 1962 Patterson kohtasi Chicagon Comiskey Parkilla käydyssä ottelussa vain yhden tappion urallaan kokeneen Sonny Listonin, joka lähti kamppailuun asiantuntijoiden mukaan selkeänä ennakkosuosikkina. Liston hyökkäsi heti ottelun alussa Pattersonin kimppuun ja löi tätä vartaloon molemmin käsin, kunnes lopulta tyrmäsi hänet jabillaan, kun ensimmäistä erää oli oteltu vain kaksi minuuttia ja kuusi sekuntia. Ensimmäistä kertaa nyrkkeilyhistoriassa raskaansarjan maailmanmestari oli vaihtunut ensimmäisessä erässä tapahtuneella tyrmäyksellä, ja jo seuraavana päivänä chicagolaiset sanomalehdet ilmoittivat, että 18 894 ottelua paikan päällä seurannutta katsojaa oli saanut todistaa nyrkkeilyhistorian kolmanneksi nopeinta tyrmäystä. Patterson poistui häpeissään areenalta takakautta tummien lasien ja tekoparran avulla naamioituneena.Patterson yritti jälleen voittaa mestaruutensa takaisin ja kohtasi Listonin uusintaottelussa 22. heinäkuuta 1963 Las Vegasin Convention Centerissä. Tällä kertaa Patterson hävisi teknisellä tyrmäyksellä heti ensimmäisessä erässä. Hän kesti vain neljä sekuntia pidempään ja kävi ennen tyrmäystä kanveesissa kolmesti. Koko ottelun aikana Patterson sai perille vain yhden iskun. Molemmat ottelijat tienasivat kamppailusta 1,5 miljoonaa dollaria.Tappionsa jälkeen Patterson vietti hetken hiljaiseloa, kunnes teki paluun nyrkkeilykehään Ruotsissa 1964, jossa hänestä tuli nyrkkeilyä seuranneen yleisön suosikki. Käymissään otteluissa hän voitti italialaisen Sante Amontin ja heinäkuussa myös Eddie Machenin. Tämän jälkeen hän voitti vielä kolme ottelua, minkä jälkeen hän pääsi yrittämään kolmannen raskaansarjan maailmanmestaruuden voittamista.
14. toukokuuta 1965 Patterson haastoi WBC:n maailmanmestari Muhammad Alin. Ali ei tuntenut kunnioitusta entistä maailmanmestaria kohtaan, koska tämä oli hänen mielestään pettänyt mustan rodun muutettuaan etnisesti valkoiseen kaupunginosaan. Vastauksena Alin solvauksiin Patterson kirjoitti arvostettuun Sports Illustrated -lehteen artikkelin, jossa hän kertoi halveksuvansa Nation of Islamia (uskonnollista järjestöä, johon Ali kuului) ja totesi ”mustiin muslimeihin” kuuluvan maailmanmestarin häpäisevän puheillaan sekä maansa että lajinsa. Ottelijoiden välit kiristyivät entisestään, kun Patterson jatkoi Muhammad Alin kutsumista hänen entisellä nimellään Cassius Clay,, vaikka Ali oli vaatinut kaikkia käyttämään hänestä uutta nimeään. Viikkoa ennen ottelua Ali uhkasi rankaista Pattersonia hänen kirjoituksessaan esittämiensä syytösten vuoksi ja sanoi lyövänsä häntä ”niin pahasti, että hän tarvitsee kenkälusikan pannakseen hatun päähänsä”. Ali jatkoi Pattersonin pilkkaamista läpi koko pitkän ottelun, joka ratkesi Alin hyväksi 12. erässä teknisellä tyrmäyksellä. On väitetty, että Ali olisi pitkittänyt ottelua tahallaan eikä olisi yrittänytkään saada nopeaa tyrmäysvoittoa. Patterson on myöhemmin perustellut huonoa esitystään kipeällä selällä.Viimeisen kerran Patterson pääsi yrittämään kolmannen maailmanmestaruuden voittamista 14. syyskuuta 1968 haastettuaan Jimmy Ellisin otteluun WBA-maailmanmestaruudesta. Ottelu oli ensimmäinen ja viimeisin Ruotsissa käyty raskaansarjan maailmanmestaruusottelu. Kun Patterson hävisi ottelun niukasti pistein ja Ellis sai pitää maailmanmestaruutensa, katsojat protestoivat äänekkäästi tulosta, sillä heidän mielestään Patterson oli voittanut.Patterson jatkoi uraansa vielä muutaman vuoden ajan. Hän lopetti uransa kärsittyään tappion viimeisessä ottelussaan 20. syyskuuta 1972 Muhammad Alille NABF:n kansallisessa mestaruusottelussa. Ammattilaisurallaan hän otteli kaikkiaan 64 ottelua, joissa saavutti 55 voittoa, 8 tappiota, ja lisäksi yksi päättyi ratkaisemattomaan.
Pattersonin managerina koko hänen uransa ajan toiminut Cus D'Amato halusi vastustaa nyrkkeilijöitä riistäviä promoottoreita, kuten James D. Norrisia, eikä ikinä ottanut ottelijansa palkkioista merkittäviä osuuksia. Patterson sai siis pitää suurimman osan uransa aikana ansaitsemistaan ottelupalkkioista ja sijoitti kaikki nyrkkeilyllä ansaitsemansa seitsemän miljoonaa dollaria tuottoisasti. Uransa jälkeen Patterson kärsi Parkinsonin syndroomasta, Parkinsonin taudin lievemmästä versiosta, jota esiintyy nyrkkeilijöillä. Lopettamisestaan huolimatta hän pysyi suosittuna henkilönä ja jatkoi nyrkkeilypiireissä vaikuttamista sekä valmentajana että New Yorkin nyrkkeilykomission puheenjohtajana. Hänen erityisenä päämääränään oli nyrkkeilijöille tyypillisten vammojen vähentäminen. Hän toimi komission puheenjohtajana kahdesti, mutta erosi tehtävästään kesken toisen virassaolokautensa vuonna 1998, kun hänen muistinsa alkoi heikentyä. Pattersonilla alkoi olla vaikeuksia muistaa jopa oman uransa huippukohtia. Viimeisinä vuosinaan Patterson sairasti Parkinsonin syndrooman lisäksi myös Alzheimerin tautia ja eturauhassyöpää.Floyd Patterson kuoli kotonaan 11. toukokuuta 2006 oltuaan sitä ennen viikon sairaalahoidossa. WBC-liiton johtaja José Sulaimán julisti päivän kansalliseksi surupäiväksi, ja International Boxing Hall of Fame laski toimitalonsa liput suruliputukseen.
Floyd Patterson oli raskaansarjan nyrkkeilijäksi pienikokoinen jo omana aikanaan, sillä hän oli vain 183 senttiä pitkä ja kevytrakenteinen, minkä takia hän otteli uransa alun alemmassa raskassarjassa. Pattersonin paino riitti raskaansarjan otteluihin vasta 1955. Hän käytti managerinsa Cus D'Amaton opettamaa omaperäistä Peek-a-Booksi-ristittyä nyrkkeilytyyliä, jossa vastustajaa pyrittiin painostamaan jatkuvasti omaa ylävartaloa samanaikaisesti puolelta toiselle heiluttaen. Pattersonin vahvuuksia olivat hänen nopeat kätensä ja jalkansa, minkä ansiosta hänestä tulikin televisiosta otteluja seuraavan yleisön suosikki. Patterson tunnettiin myös tunnollisesta harjoittelustaan.Floyd Pattersonilla oli monia heikkouksia. Lyhyiden käsivarsiensa takia hänen piti usein hyökätä vastustajaansa kohti ilman jalkojen tukea, minkä takia hänen iskuvoimansa heikentyi. Lisäksi Pattersonin oma iskunkestävyys oli huono ja hän joutuikin käymissään seitsemässä maailmanmestaruusottelussa kuuntelemaan tuomarin luvunlaskua ennätykselliset 16 kertaa. Kun toimittaja Bert Sugar kysyi häneltä kerran, tietääkö hän olevansa useimmin kanveesiin lyöty nyrkkeilijä maailmassa, hän vastasi myös nousseensa useammin kuin muut. Heikon iskunkestävyyden vuoksi Cus D'Amato pyrkikin valikoimaan suojattinsa vastustajat tarkoin, eikä kovista iskijöistä esimerkiksi Sonny Listonille annettu mahdollisuutta mestaruusotteluun, ennen kuin hän oli voittanut kaikki muut kymmenen ensimmäisen haastajan joukkoon nimetyt nyrkkeilijät. Lisäksi miellyttävästi käyttäytyneeltä Pattersonilta, joka tapasi huolehtia vastustajiensa kohtalosta ja toisinaan jopa auttaa heidät ylös kanveesista, puuttui monien mielestä ns. "tappajan vaisto".
* NBA hajosi kahdeksi kilpailevaksi nyrkkeilyliitoksi, WBA:ksi ja WBC:ksi, jotka molemmat jakavat maailmanmestaruuksia.
Lounasheimo, Ilmo: Kehän sankarit, s. 321 - 331.   Helsinki: WSOY, 1987. ISBN 951-0-13981-5.

Flying Tiger Linen lento 66 oli rahtilento Singaporesta Kuala Lumpurin kautta Bangkokiin, joka törmäsi maastoon lähestyessään Kuala Lumpurin Sulttaani Abdul Aziz Shahin lentoasemaa 19. helmikuuta 1989. Kaikki neljä Boeing 747-249F -koneessa ollutta kuolivat.
Lennonjohto antoi Kuala Lumpuria lähestyvällä koneelle NDB-lähestymisen (non-directional beacon) kiitotielle 33 tarkkuuslähestymisen sijasta. Miehistö sai lennonjohdolta selvityksen "Kayell"-pisteeseen (morsekoodi "KL"), joita tosin oli lentokentän ympäristössä neljä. Kahden eri radiomajakan koodi oli "KL", kuten myös lentokentän VOR-majakan. Lisäksi lennonjohto käytti toisinaan lentokentästä lyhennettä "KL" (Kuala Lumpurin sijaan). Miehistö ei ollut varma, mihin näistä "KL"-pisteistä heidät oli selvitetty. Ohjaamon ääninauhurin tallentamasta keskustelusta käy ilmi, että miehistö kiisteli siitä, mikä radio laitetaan millekin taajuudelle ja mikä lähestyminen suoritettaisiin. Vielä lennon viimeisillä hetkillä kapteeni puhui kiitotien 33 ILS-lähestymisestä, jonka toimimattomuudesta oli kerrottu miehistön saamissa tiedotteista ja jonka lennonjohto oli vielä vahvistanut olevan poissa käytöstä.
Lennonjohto antoi miehistölle ohjeen: "Tiger 66, descend two four zero zero." (Tiger 66, laskeudu kaksi neljä nolla nolla.) To- ja two-sanojen samankaltaisen ääntämisasun vuoksi miehistö kuitenkin luuli lennonjohtajan sanoneen "descend to four zero zero" (laskeudu neljä nolla nollaan). Kapteeni kuittasi tämän: "Okay, four zero zero." (Okei, neljä nolla nolla.), kun kunnollinen kuittaus olisi ollut: "Roger, descend and maintain four hundrer feet." (Selvä, laskeudun ja pidän neljäsataa jalkaa.).
Koneen GPWS-järjestelmä varoitti useasti siitä, että kone lähestyi maanpintaa. Miehistö ei kuitenkaan huomioinut näitä varoituksia, ja kone törmäsi kukkulaan 437 jalan korkeudella merenpinnasta. Kaikki miehistön jäsenet eli kapteeni, perämies, lentomekaanikko ja matkamekaanikko kuolivat onnettomuudessa. Kone syttyi tuleen ja paloi kahden päivän ajan.
Onnettomuuteen johtava tekijä oli Kuala Lumpurin lennonjohdon ja koneen kapteenin käyttämä fraseologia, joka ei ollut ICAO:n ohjeen mukaista. Tämä aiheutti kommunikaatio-ongelmia, joiden vuoksi miehistö ymmärsi väärin lennonjohtajan ohjeen. Onnettomuuden perimmäiset syyt olivat kuitenkin se, ettei miehistö suorittanut lähestymistä oikein, huono henkilöresurssien hallinta ja heikko tilannetaju.

Ford Scorpio on Fordin vuosina 1985–1998 Saksassa Kölnin tehtaallaan valmistama henkilöautomalli. Ford Sierran rakenteeseen perustuva Scorpio korvasi mallistossa Granadan, ja autoa myytiinkin Isossa-Britanniassa Granada-mallinimellä. Joskus käytetään myös merkintää Granada Mk III, jatkona Granadan kahdelle edeltävälle sukupolvelle.
Scorpio suunniteltiin alkujaan Fordin ”lippulaivaksi”. Perusmallissakin oli vakiovarusteena muun muassa lukkiutumattomat jarrut ja keskuslukitus. Ohjaustehostin, kattoluukku ja sähköikkunat sekä automaattivaihteisto olivat lisävarusteita.
Ensimmäisen sukupolven Scorpio rakennettiin jatketulle Sierran pohjalevylle, ja suunniteltiin ulkoisesti Sierran ja kolmannen sukupolven Escortin tyylisesti. Moottorivalikoimana oli 1,8 litrainen Pinto -moottori (ei tuotu Suomeen) ja 2,0 l tilavuuksina, V6 Cologne -moottori 2,8 l, sekä myöhemmin myös 2,4 ja 2,9 litran tilavuuksina ja diesel 2.5 D sekä myöhemmin 2.5 TD. Vuoteen 1989 mennessä valikoimasta poistettiin Pinto -moottorit. Nämä korvasi 2,0 l DOHC-moottori. Vuonna 1991 tuli saataville myös 2,9 litrainen 24 venttiilinen Cosworth-malli. 
Ensimmäisen sukupolven Scorpio oli ensimmäinen eurooppalainen massatuotantoauto, jossa oli vakiona ABS-jarrut. Alkuun Scorpiota sai vain hatchback -mallisena. Sedan -malli esiteltiin vuonna 1990 ja farmari kaksi vuotta myöhemmin.
Täysin erilainen muotoilu edeltäjäänsä verrattuna. Ei saavuttanut suurta suosiota ostajien keskuudessa. Huippumalleissa todella paljon varusteita, Cosworthin 2,9 l moottori ja automaattivaihteisto.

Ford Thunderbird mk4 oli edeltäjäänsä perinteisemmin muotoiltu ja auton sporttisesta imagosta oli tullut ainoastaan imago, nimittäin perusmoottorilla varustetulla T-birdillä kestää kiihtyä 0-100 km/h 11 sekuntia auton suuresta massasta johtuen. Ensimmäisen vuoden myynti oli erinomainen, 92 465 myytyä autoa.
Lisävarusteita olivat tonneau-katto ja pinnavanteet, jotka sisältyivät edellisessä mallissa Sports Roadster -pakettiin.
Autossa on hyvin löysä jousitus, mutta saatavana on lisävarusteena jäykempi sporttijousitus. Vaikka Buick Rivieraa ja Pontiac Grand Prixiä pidettiin ajettavuudeltaan parempina, Thunderbird johti edelleen tämän luokan markkinoita.
Vuonna 1965 vakiovarusteeksi tuli levyjarrut joka renkaaseen ja sekventiaalivilkut jotka vilkuttavat takavalojen osia yksi kerrallaan keskeltä reunaanpäin. Myynti putosi kilpailista (johon vaikutti myös Fordin oma Ford Mustang) johtuen 74 972 kappaleeseen.
Vuonna 1966 lisävarusteeksi tuli isompi 7.0 -litran V8 -moottori sekä uusi Town Hardtop -malli. Landau mallin korvasi uusi Town Landau, jossa on yhdistetty Town Hardtopia ja Landauta. Mallia myytiin 69 176 kappaletta.

Tämä artikkeli kertoo Formula 1 -sarjasta suomalaisten näkökulmasta. Näkyvimmässä roolissa suomalaiset ovat olleet Formula 1:ssä kuljettajina. Ensimmäinen suomalainen F1-kuljettaja oli Leo Kinnunen, joka osallistui yhden kilpailun lähtöön vuonna 1974. Ensimmäisenä suomalaisena vakituisesti ajoi Keke Rosberg, joka myös on ensimmäinen suomalainen maailmanmestari. Hänen lisäkseen F1-sarjan maailmanmestaruuden on voittanut suomalaisista kahdesti Mika Häkkinen ja kerran Kimi Räikkönen. Muut sarjassa ajaneet suomalaiset ovat Mikko Kozarowitzky, Jyrki Järvilehto, Mika Salo, Heikki Kovalainen ja Valtteri Bottas. Kozarowitzky tosin ei selviytynyt karsinnoista kertaakaan lähtöön. Suomalaisia F1-kuljettajia on ollut sarjan historiassa kaikkiaan yhdeksän, kun Saksan kilpailulisenssillä ajava Nico Rosberg lasketaan mukaan. Hänet on laskettu kansalaisuutensa vuoksi tämän artikkelin tilastoihin.
Suomalainen Ossi Oikarinen on toiminut insinöörinä ja Aki Hintsa lääkärinä F1-sarjan eri talleissa. Kaudella 1974 sarjassa oli suomalainen talli AAW Racing Team, ja suomalaiset yritykset ovat toimineet F1-tallien sponsoreina silloin, kun niillä on ollut suomalainen kuljettaja.
Formula 1 on viime aikoina ollut Suomessa hyvin suosittua, ja tv-lähetykset ovat saaneet runsaasti katsojia suhteessa väkilukuun. Lajista on uutisoitu Suomessa jo 1950-luvulla, mutta suosio ja näkyvyys tiedotusvälineissä kasvoi Keke Rosbergin menestyksen myötä. 1960-luvun puolivälistä lähtien kilpailuja on näytetty Suomessa televisiosta aluksi erittäin satunnaisesti ja laajemmin 1980-luvun alusta lähtien. Keke Rosberg ja Mika Häkkinen on myös valittu vuoden urheilijoiksi.
Ensimmäinen suomalainen Formula 1 -kuljettaja oli Leo Kinnunen vuonna 1974, ja ensimmäinen suomalainen maailmanmestari oli Keke Rosberg vuonna 1982. Kimi Räikkönen voitti mestaruuden kaudella 2007, mutta suomalaisista F1-kuljettajista menestynein on kaksinkertainen maailmanmestari Mika Häkkinen. Yhteensä suomalaisia F1-kuljettajia on ollut yhdeksän. Keke Rosbergin poika Nico Rosberg lasketaan tässä mukaan, sillä hän on sekä Saksan että Suomen kansalainen, vaikka kilpaileekin Saksan lipun alla.Suomalaiset ovat voittaneet neljä maailmanmestaruutta, olleet toisia kolmasti ja kolmansia kahdesti. Erikoista on, että kaikki suomalaisten voittamat mestaruudet ovat ratkenneet vasta kauden päättäneessä kilpailussa. McLaren-tallissa on kilpaillut eniten suomalaisia kuljettajia. Neljäs suomalaiskuljettaja McLarenilla on kaudeksi 2008 talliin siirtynyt Heikki Kovalainen. Sauber-tallissa on kilpaillut kolme suomalaista.
Suomalaisia lupaavia autourheilijoita, joista voi tulla F1-kuljettajia, ovat muun muassa GP2-kuljettaja Markus Niemelä ja Britannian Formula 3 -sarjassa ajava Atte Mustonen. GP2 on osoittautunut hyväksi askeleeksi kohti F1-sarjaa, sillä muun muassa Kovalainen ja Nico Rosberg ovat ennen F1-uraansa ajaneet kyseisessä sarjassa kilpaa.
Sen sijaan alemmissa luokissa vahvoja näyttöjä antaneet ja tulevaisuuden F1-kuljettajina pidetyt Jari Nurminen ja Sami Pensala eivät koskaan päässeet edes testikuljettajiksi.
Leo Kinnunen oli ensimmäinen F1:n MM-sarjaan osallistunut suomalainen kuljettaja. Hän ajoi suomalaisen yksityistallin AAW Racing Teamin Surtees TS16 -autolla. Kinnunen osallistui kuuteen GP:hen ja pääsi kerran lähtöruutuun asti. Tämä ainoa kilpailu, johon hän selviytyi esikarsinnoista ja aika-ajoista, oli Ruotsin Grand Prix 1974.Muutama vuosi Kinnusen jälkeen Mikko Kozarowitzky osallistui RAM-tallissa kahteen Grand Prix -viikonloppuun, joista toisessa hän onnistui pääsemään esikarsinnoista aika-ajoihin. Aika-ajoissa hän kuitenkin karsiutui, joten hän ei osallistunut kertaakaan itse kilpailun lähtöön. Kozarowitzkyn F1-saavutuksiksi jäi siis kaksi GP:tä, mutta ei yhtään lähtöä.
Kolmas suomalainen F1-kuljettaja oli Keke Rosberg. Kaudella 1978 hän selviytyi aika-ajoista kilpailuun Theodore-tallin autolla, joten hänestä tuli toinen lähtöruutuun asti päässyt suomalaiskuljettaja. Saman kauden puolivälissä hänestä tuli ensimmäinen maaliin asti ajanut suomalainen, kun hän sijoittui Ruotsin Grand Prix'ssa kymmenenneksi. Samana vuonna Rosberg voitti MM-sarjan ulkopuolisen kilpailun, joka ajettiin Silverstonen radalla. Kaudella 1979 hän ajoi Walter Wolf Racingillä ja sijoittui parhaimmillaan yhdeksänneksi.
Kauden 1980 ensimmäisessä kilpailussa Rosberg ajoi Fittipaldi-tallin autolla kolmanneksi. Hän on siis ensimmäinen MM-sarjan kilpailussa pistesijalle ja myös palkintosijalle ajanut suomalainen. Seuraavalla kaudella 1981 Rosberg ajoi vain kolmesti maaliin, ja Suomen media alkoi pitää häntä ainaisena keskeyttäjänä. Rosbergin mukaan käsitys syntyi siitä, että laji ei ollut Suomessa kovin tunnettu eikä tekniikan tärkeyttä ymmärretty.
Kaudella 1982 Rosberg ajoi vapaastihengittävällä moottorilla toiminutta Williamsin autoa, mutta hän kilpaili silti maailmanmestaruudesta vahvoja turboahtimia käyttäneitä talleja vastaan. Itävallan GP:ssa voitto oli lähellä, mutta Rosberg hävisi lopulta viidellä sekunnin sadasosalla Elio de Angelisille, joka voitti uransa ensimmäisen kilpailun. Seuraavan kilpailun, Sveitsin GP:n, Rosberg voitti. Kauden päättäneessä Las Vegasin Grand Prix'ssa McLarenin John Watson olisi voinut ohittaa Rosbergin pisteissä, jos hän olisi voittanut, mutta Watson sijoittui toiseksi Michele Alboreton jälkeen. Rosbergin taas piti sijoittua vähintään viidenneksi, jotta hän voittaisi mestaruuden. Rosberg ajoikin viidentenä maaliin ja pääsi juhlimaan F1:n maailmanmestaruutta ensimmäisenä suomalaisena ja myös ensimmäisenä pohjoismaalaisena. Rosberg kertoi, ettei hän kokenut voittaneensa mestaruutta Suomelle, vaan itselleen, koska hän ei saanut kovinkaan suurta tukea Suomen medialta.Kaudella 1983 Rosbergin Williamsissa oli yhä vapaastihengittävä moottori, joten taistelu turbomoottoreita vastaan koveni. Hän kuitenkin onnistui voittamaan Monacon GP:n, koska Monacon katuradalla moottorien tehot eivät ratkaise voittoa. Lisäksi hänellä oli oikea rengastaktiikka: hän oli ainoa kärkikuljettaja, joka lähti kilpailuun kuivankelin renkailla. Kaudet 1984 ja 1985 Rosberg ajoi vielä Williamsilla ja voitti kolme kertaa. Kauden 1986 hän ajoi McLarenin tallissa, minkä jälkeen hän lopetti uransa.Vaikka Keke Rosberg voittikin ensimmäisenä suomalaisena maailmanmestaruuden, hän ei ollut ensimmäinen maailmanmestaruuspokaalin vastaanottanut suomalainen. Kaudella 1970 mestaruuden voitti Jochen Rindt, mutta hän kuoli kesken kauden, joten hänen suomalainen vaimonsa Nina Rindt otti palkinnon vastaan. Nina Rindt on Curt Lincolnin tytär.
Kun Rosberg lopetti urheilu-uransa, hän ryhtyi värväämään suomalaisia kuljettajia F1-sarjaan. Hänen suojattinsa Jyrki "JJ Lehto" Järvilehto sai paikan Ferrarin testikuljettajana kaudella 1989 ja osallistui kauden lopulla ensimmäiseen kilpailuunsa Onyx-tallin autolla. Järvilehto putosi usein jo aika-ajoissa tai esikarsinnoissa, kun hänen nopeutensa ei riittänyt kilpailuun. Ensimmäinen kilpailu, johon hän selviytyi mukaan, oli Espanjan GP kaudella 1989. Kaudella 1991 suomalaisia oli ensimmäistä kertaa mukana kaksi: kolmatta kauttaan ajava Järvilehto ja tulokas Mika Häkkinen, jonka managerina toimi myös Keke Rosberg. Häkkinen aloitti uransa Lotus-tallissa, mutta sitä ennen hän oli testannut Benettonin autoa. Kauden 1991 kolmannessa kilpailussa, San Marinon GP:ssa, molemmat suomalaiset ajoivat pistesijoille. Järvilehto sijoittui kolmanneksi, joten hänestä tuli toinen suomalainen palkintosijalle ajanut kuljettaja.
Häkkinen siirtyi Lotukselta McLarenin testikuljettajaksi kaudeksi 1993. Hän pääsi osallistumaan kauden kolmeen viimeiseen kilpailuun Ayrton Sennan tallikaverina, kun Michael Andretti joutui väistymään heikkojen suoritusten vuoksi. Häkkinen herätti huomiota voittamalla heti ensimmäisissä aika-ajoissaan Portugalissa Sennan, jota pidettiin silloin parhaana aika-ajajana. Itse kilpailun Häkkinen keskeytti, mutta jo seuraavassa kilpailussa Japanin GP:ssa hän ajoi ensimmäistä kertaa palkintosijalle.
Kaudella 1994 Järvilehto ajoi sekä Sauberilla että Benettonilla. Benettonilla hän oli tulevan maailmanmestarin Michael Schumacherin tallikaverina. Loukkaannuttuaan Silverstonen testeissä ennen kauden 1994 alkua hän joutui sivuun kahdesta ensimmäisestä kilpailusta ja menetti pian paikkansa tallissa Jos Verstappenille, vaikka saavuttikin Kanadan GP:ssa pisteen. Schumacherin saatua kahden kilpailun mittaisen kilpailukiellon Järvilehto nostettiin kilpakuljettajaksi siksi ajaksi. Pisteitä hän ei kuitenkaan enää saavuttanut. Lopulta Järvilehto joutui lopettamaan F1-uransa kauden 1994 päätteeksi ja siirtyi ajamaan muihin sarjoihin.
Kauden 1994 toiseksi viimeiseen kilpailuun Japanissa osallistui myös uusi kuljettaja Mika Salo. Koska samassa kilpailussa olivat myös Häkkinen ja Järvilehto, suomalaisia oli yhteensä kolme. Kausilla 1995–1998 Salo onnistui ajamaan silloin tällöin pisteille.
Mika Häkkinen loukkaantui vakavasti kauden 1995 päättäneen Australian GP:n perjantain aika-ajoissa. Radalla annetun ensiavun jälkeen hänet vietiin Adelaiden radan lähellä olleeseen sairaalaan. Hän vaipui koomaan. Häkkisen tila parani, mutta monikaan ei uskonut hänen enää nousevan F1:n huipulle. Toisin kuitenkin kävi, sillä hän ajoi heti kauden 1996 ensimmäisessä kilpailussa Australiassa pisteille.
Kaudella 1997 Häkkinen pääsi ensimmäistä kertaa kunnolla taistelemaan kilpailun voitosta ja onnistui kerran ajamaan paalupaikalle. Hänen autonsa oli kuitenkin epäluotettava, minkä vuoksi hän menetti monta tilaisuutta hyvään sijoitukseen. Kauden päättänyt Euroopan GP oli ensimmäinen kilpailu, jonka Häkkinen onnistui voittamaan. Hän ohitti viimeisellä kierroksella Jacques Villeneuven, josta tuli maailmanmestari.
Kaudella 1998 Häkkinen sai kuudennen voittonsa Itävallan GP:ssa, joten hän ohitti Keke Rosbergin voittojen määrässä. Häkkinen oli koko kauden MM-sarjan pistejohdossa ja voitti kahdeksan kilpailua. Hän taisteli maailmanmestaruudesta Ferrarilla ajanutta Michael Schumacheria vastaan ja varmisti mestaruutensa vasta kauden päättäneessä Japanin GP:ssa.Kausi 1999 oli Häkkiselle vaikeampi; MM-sarjan kärkikuljettaja vaihtui useaan otteeseen. Häkkinen voitti kaudella viisi kilpailua ja varmisti jälleen mestaruuden vasta kauden päätöskilpailussa Japanin GP:ssa, tällä kertaa Ferrarin Eddie Irvinea vastaan. Häkkisestä tuli siis ensimmäinen ja tähän mennessä ainoa suomalainen, joka on voittanut mestaruuden kaksi kertaa. Hän taisteli mestaruudesta vielä kaudella 2000, mutta jäi MM-pisteissä toiseksi. Kausi 2001 sujui sen sijaan vaisusti, ja Häkkinen päätti lopettaa uransa kauden päätteeksi. Vuonna 2006 hän kuitenkin palasi F1-auton rattiin, kun hän testasi McLarenin autoa Barcelonan radalla Espanjassa.
Mika Salon uran kohokohta oli kaudella 1999, kun hänet palkattiin Ferrarin talliin loukkaantuneen Schumacherin tilalle. Salo ajoi Ferrarilla yhteensä kuusi osakilpailua ja sijoittui parhaimmillaan toiseksi Saksan GP:ssä. Kilpailusta jäi kuitenkin huonot muistot, koska hän johti pitkään kilpailua, mutta joutui tallimääräyksen takia päästämään tallitoverinsa Eddie Irvinen ohitseen. Salo nousi palkintokorokkeelle vielä Italian GP:ssä, kun hän oli kolmas.
Kaudella 2000 Salo ajoi Sauber-tallissa, ja hän sijoittui parhaimmillaan Monacon ja Saksan GP:issä viidenneksi ja keräsi yhteensä kuusi MM-pistettä. Seuraavaksi kaudeksi 2001 hän siirtyi uuden Toyota-tallin testaajaksi. Vuoden testaamisen jälkeen Toyota aloitti kilpailemisen kaudella 2002. Salo sai tallin ensimmäiset pisteet kauden avauskilpailussa Australiassa, minkä lisäksi hän sai vielä pisteen yhdessä kilpailussa. Salo lopetti uransa kauden 2002 jälkeen, kun Toyota päätti olla ajattamatta häntä enää seuraavalla kaudella, vaikka sopimusta olisi ollut vielä vuosi jäljellä.
Kimi Räikkönen esiintyi ensimmäisen kerran F1:ssä kaudella 2001 Sauber-tallissa. Kun Häkkinen lopetti F1-uransa, Räikkönen siirtyi McLarenille kaudeksi 2002. Hän sijoittui useaan otteeseen palkintosijoille, ja ensimmäisen kerran hän onnistui voittamaan kilpailun kaudella 2003. Samalla kaudella hän sijoittui MM-sarjassa toiseksi. Kaudella 2005 hän taisteli Fernando Alonson kanssa maailmanmestaruudesta mutta joutui taas tyytymään MM-hopeaan, vaikka voitti kauden aikana seitsemän osakilpailua. McLaren-kausilla Räikkösen suorituksia hidastivat autojen luotettavuusongelmat. Moottori hajosi joskus jo aika-ajoissa pudottaen hänet lähtöruudukossa alaspäin. Kilpailuissakin hän joutui usein keskeyttämään auton hajottua.
Nico Rosberg palkattiin kaudeksi 2006 Williamsin kilpakuljettajaksi. Rosberg ylsi heti ensimmäisessä kilpailussaan pistesijalle, sillä hän oli seitsemäs, ja lisäksi hän ajoi kilpailun nopeimman kierroksen. Nico Rosbergin managerina toimii hänen isänsä Keke.
Heikki Kovalainen ajoi ensimmäistä kertaa F1:ssä Renault-tallissa kaudella 2007. Sitä ennen hän oli ollut tallin testikuljettaja kaudella 2006. Japanin GP:ssä hän sijoittui toiseksi, ja Ferrarille siirtynyt Räikkönen oli samassa kilpailussa kolmas. Tämä oli ensimmäinen kerta, kun palkintokorokkeella oli kaksi suomalaista kuljettajaa. Räikkönen onnistui voittamaan kauden aikana kuusi kilpailua, ja hänestä tuli maailmanmestari vain pisteen erolla Lewis Hamiltoniin ja Alonsoon. Moni piti mestaruutta kauden loppupuolella mahdottomana, sillä piste-eroa kärkeen oli suurimmillaan 26 pistettä.Kautta 2007 pidettiin ennen kauden alkua ”kaikkien aikojen suomalaisena Formula 1 -kautena”. Monacossa joulukuussa 2007 järjestetyssä FIA:n palkintogaalassa Suomelle myönnettiin parhaan F1-maan palkinto, koska suomalaiset kuljettajat saivat kuluneella kaudella kansakunnista eniten pisteitä. Palkinnon vastaanotti AKK:n puheenjohtaja Kari O. Sohlberg. Kaudella 2008 suomalaiset kuljettajat olivat hyvissä talleissa: Räikkönen jatkoi Ferrarilla ja Rosberg Williamsilla, ja Kovalainen siirtyi McLarenille. Kovalainen saavutti ensimmäisen voittonsa Unkarissa elokuun alussa, mutta muuten suomalaismenestys oli odotuksiin nähden vaisua, vaikka Räikkönen ja Kovalainen pääsivät ajamaan kauden parhaimissa talleissa.
Kimi Räikkösen F1-ura päättyi toistaiseksi kauden 2009 jälkeen, kun hän siirtyi ajamaan rallia. Kovalainen siirtyi kaudeksi 2010 Lotus-talliin ja Rosberg Mercedes Benzin talliin Michael Schumacherin tallikaveriksi.
Kimi Räikkönen teki paluun Formula ykkösiin kaudella 2012 siirtymällä Lotus F1-talliin. Paluukauden aikana Kimi otti voiton Abu Dhabin GP:ssä. Nico Rosberg ajoi voittoon Kiinan GP:ssä.
Kaudella 2013 nähtiin uusi suomalainen F1-kuljettaja, kun Valtteri Bottas ajoi Williams-tallissa. Kaudella 2012 Bottas ajoi Williamsilla testikuljettajana 15 harjoituksen aikana. Bottas on aiemmin ajanut myös GP3-sarjassa, jossa hän voitti mestaruuden tulokaskaudellaan 2011.
Vuonna 2013 ajamistaan formuloissa jatkoivat myös Räikkönen (Lotus F1) ja Rosberg (Mercedes Grand Prix).
Kaudella 2014 suomalaisista kuljettajista mukana olivat Kimi Räikkönen (Ferrari) sekä Valtteri Bottas (Williams). Kaudella 2018 Räikkönen ajoi 50.suomalaisvoiton (jos Nico Rosbergia ei lasketa mukaan) USA:n GP:ssä.
Tulevaisuuden nimiäkin löytyy. Niko Kari ajoi GP3-sarjassa kaudella 2016 Koiranen GP-tallin ja kaudella 2017 Arden International-tallin autoilla ja kuului Red Bullin nuorten kuljettajien kehitysohjelmaan.
Insinööri Ossi Oikarinen on työskennellyt eri F1-talleissa vuodesta 1997 lähtien. Hänen ensimmäinen työnantajansa F1:ssä oli Arrows-talli, missä hän toimi datainsinöörinä kaudesta 1997 kauteen 2000. Kaudeksi 2001 hän siirtyi Toyota-talliin, jossa hän työskenteli muun muassa Jarno Trullin kilpailuinsinöörinä. Vuoden 2006 syyskuussa Oikarinen kertoi lähtevänsä Toyotalta ja siirtyvänsä johonkin toiseen talliin seuraavaksi kaudeksi. Vuoden 2007 alussa talliksi varmistui BMW Sauber, jossa hän aloitti huhtikuun alussa tallin päätesti-insinöörinä. Samalla kaudella hän toimi lisäksi Yhdysvaltain GP:ssa Sebastian Vettelin kilpailuinsinöörinä, ja sijaisjärjestelyjen vuoksi hän oli BMW-tallin pääinsinöörinä Japanin GP:n ajan.McLaren-tallissa työskenteli suomalainen lääkäri Aki Hintsa.Tommi Pärmäkoski on toiminut Sebastian Vettelin kuntovalmentajana. Antti Kontsas toimii Sebastian Buemin kuntovalmentajana ja Ville Vihola Lewis Hamiltonin kuntovalmentajana.
Formula 1 -sarjaan on osallistunut yksi suomalainen talli, AAW Racing Team, jolla Leo Kinnunen osallistui kaikkiin kuuteen kilpailuunsa kaudella 1974. Tallin nimi on muodostettu Antti Aarnio-Wihurin nimikirjaimista. Talli käytti Surtees-tallin TS16-autoa. 1950–1970-luvuilla oli nimittäin tavallista, että Formula 1-sarjassa oli pieniä yksityistalleja, jotka käyttivät jonkun muun valmistajan autoja. AAW:n autossa oli Ford Cosworthin moottori ja Firestonen renkaat.Kinnunen osti käyttämänsä auton itselleen, ja nykyään se on Turun Sanomien museossa.
Suomalaiset yritykset ovat tukeneet F1-talleja silloin, kun niillä on ollut suomalainen kuljettaja. Leo Kinnusta sponsoroi kaudella 1974 elektroniikkalaiteyritys Salora. Kinnusen F1-kaudella 1974 myös tupakkamerkki Colt sponsoroi Kinnusta. Keke Rosbergiä ja Williams-tallia sponsoroi kaudella 1985 huoltoasemaketju Neste. Neste oli sponsoroinut Rosbergia kaudesta 1982, jolloin hän oli voittanut maailmanmestaruuden. Sittemmin Neste sponsoroi niin Jyrki Järvilehtoa kuin Mika Häkkistäkin kaudella 1991. Rosbergia sponsoroi tämän huippuvuosien aikana myös matkapuhelinvalmistaja Mobira. Vuosina 1978-1981 Rosbergin pääsponsori oli ollut aikakauslehti Seuralla, joka ei kuitenkaan ollut uusinut sopimustaan Rosbergin kanssa kaudeksi 1982. Tämä johti vuorostaan sittemmin oikeustaistoon lehden kanssa ns. Seura-ihmisen asemasta, sillä Rosbergin kuvaa käytettiin lehden televisiomainoksessa. Kaudella 1995, jolloin Mika Salo ajoi Tyrrell-tallissa, tallin pääsponsorina oli matkapuhelinvalmistaja Nokia. Suomalaisella matkapuhelinvalmistajalle sopimus f1:siin oli ensimmäinen, mutta neuvottelut liittymisestä mukaan sponsoroimaan f1-tallia tai useampia talleja ei ollut ensimmäinen. Vuonna 1989 Nokia oli neuvotellut alustavasti liittyvänsä mukaan Keke Rosbergin ja hänen silloisen managerinsa Ortwin Podlechin suunnittelemaan suomalaisen f1-tallin eli Kansallis Banking Racingin sponsorointiin. Kun suunnitelma oli rauennut SKOP:in silloisen pääjohtajan Jaakko Lassilan kielteiseen kantaan ei Nokia kuitenkaan ollut luovuttanut f1:n suhteen. Vuoden 1989 osalta Keke Rosbergin tavoitteena oli saada silloinen Englannin F3-sarjan tuore mestari Jyrki Järvilehto mukaan f1:siin. Nokialla mahdollistui tarjous tukea Järvilehdon f1-uraa tai hänen tavoittelemaansa kuljettajapaikkaa. Nokia katsoi läpi Rosbergin asettaman sponsoritarjouksen, mutta lopulta muutti mielensä viime hetkellä. Valitettavasti muutaman miljoonan markan sponsorisijoitus Järvilehtoon nähtiin liian kalliina ja Nokia pysytteli purjehduksessa ja muiden perinteisten urheilulajien tukemisessa.  Nokian logo oli näyttävästi esillä Tyrrell-autojen reunoilla. Finlandia Vodka sponsoroi McLarenia kausilla 1999–2001 yhteensä 50 kilpailussa. Sama alkoholimerkki nähtiin myös ruotsalaisen f1-kuljettaja Stefan Johanssonin sponsorina pienin panoksin kaudella 1983 ruotsalaisen ajaessa englantilaisen Spirit-tallin kuljettajana. Kausilla 2006–2007 energiajuomayhtiö Battery sponsoroi Williams-tallia, kun Nico Rosberg oli tallin toinen kuljettaja. Kaudesta 2007 lähtien suomalainen hitsauskoneita valmistava yritys Kemppi on sponsoroinut Spyker-tallia.
F1-autoja ovat ajaneet muutkin suomalaiset kuin F1-kuljettajat. Joukossa on ollut muiden luokkien kuljettajia, toimittajia ja yleisökilpailuvoittajia. Tässä on mainittu muutamia:
Tekniikan Maailman entinen päätoimittaja Mauri Salo on tiettävästi ensimmäinen Formula 1 -autoa ajanut suomalainen. Hän ajoi Monzan radalla vuonna 1965 lähinnä parantaakseen ajotaitojaan.Ralliautoilija Henri Toivonen pääsi kokeilemaan March-tallin autoa Silverstonessa vuonna 1982. Hänen veljensä Harri Toivonen oli jopa allekirjoittanut ajosopimuksen Pacific-tallin kanssa kaudeksi 1995, mutta sponsorin vetäydyttyä sopimus raukesi eikä hän päässyt kilpailemaan. Vuonna 2002 järjestetyssä Euroboss-sarjassa, jossa ajettiin vanhoilla F1-autoilla, Harri Toivonen sijoittui neljänneksi ajamallaan vuoden 1997 Benetton-autolla.Ralliautoilun nelinkertainen maailmanmestari Tommi Mäkinen pääsi testaamaan Jacques Villeneuven Williams-tallin autoa Circuit de Catalunyan radalla Espanjan Barcelonassa huhtikuussa vuonna 1998.F3000-luokassa 1980-luvulla kilpaillut Jari Nurminen pääsi testaamaan Arrowsin autoa Doningtonin radalla vuonna 1986.Naiskuljettaja Sanna Pinola pääsi vuonna 2000 kokeilemaan F1-autoa Kemoran radalla. Hänen lisäkseen Sirja Wilén, yksi kuudesta yleisökilpailun voittaneesta, pääsi kokeilemaan vuoden 2002 Renault-autoa Magny-Cours'n radalla vuonna 2005.Ralliautoilija Hannu Mikkola pääsi kokeilemaan Arrowsin F1-autoa marraskuussa 1984 järjestetyssä BMW:n moottoripromootiotilaisuudessa. Testitilaisuus järjestettiin Doningtonin radalla Englannissa. Siellä Mikkola vaihtoi ralliautonsa Marc Surerin F1-autoon ja 20.11.1984 järjestetyssä testissä Mikkola oli ensi yrityksellään vain kolme sekuntia Sureria hitaampi.
Suomi on saanut suhteessa asukaslukuun eniten F1-mestaruuksia. Kun Suomen menestykselle F1:ssä ja autourheilussa yleensäkin on yritetty löytää selityksiä, syynä on usein pidetty vaikeita ajo-olosuhteita varsinkin talvella.Andrew Benson on kirjoittanut The Guardian -lehteen artikkelin, jossa pohditaan suomalaisten menestyksen syitä ja haastatellaan suomalaiskuljettaja. Jyrki Järvilehto, Mika Salo ja Heikki Kovalainen kertoivat ajaneensa autoa jo varsin nuorina kotinsa läheisyydessä. Salon mukaan hän ei ollut kuin vasta 13-vuotias, kun hän jo ajeli ystäviensä kanssa autolla. Bensonin mielestä liukkaat tiet kehittävät ajotaitoa jo varhain.Mika Salon mukaan menestyksen takana on suomalaisten luonne:
»Mentaliteettimme on todella hyvä kilpailemiseen – periksi ei anneta. Jääräpäistä, kateellista ja itsekästä kansaa. Mieluummin menestytään itse hyvin kuin annetaan muiden menestyä hyvin.» ()
Formula 1:n alkuaikoina 1950-luvulla lajista ei juurikaan uutisoitu edes suomalaisissa sanomalehdissä. Karjalainen-lehdessä oli kuitenkin pieni uutinen, jossa kerrottiin Giuseppe Farinan voittaneen mestaruuden kauden 1950 päätteeksi. Helsingin Sanomissa oli joskus mainintoja kuuluisimmista kuljettajista. Tietämättömyys ja kiinnostuksen puute johtivat kuitenkin varsin erikoisiin otsikoihin, kuten ”Hawthorn voitti Fangion jännittävässä Ranskan GB:ssä”, missä Grand Prix -sanan p-kirjain oli muuttunut b:ksi. Kotkalainen Etelä-Suomi julkaisi ajoittain kuvia kilpailuista, mutta kuvateksteissä ei kerrottu juuri mitään mielekästä.
1950-luvun kuluessa f1-ajoista alkoi pikkuhiljaa tulla erilaisia filmikatsauksia ja Fangion lopettaessa uransa vuonna 1958 ja vuonna 1959 molempien vuosien f1-kausista tuli myös kausikooste filmikatsauksena. Paavo Nurmi (selostaja) selosti f1-kilpailuja 50-luvulla ja vuosien 1958-1959 kausikoosteet. Eräs ensimmäisistä Suomessa nähdyistä filmikatsauksista oli vuoden 1954 Nürburgringin kilpailu jonka Nurmi selosti.. Lehtipuolella myös Juhani Melart aloitti 50-luvun lopulla kilpailujen raportoimisen. Kuitenkin f1:n kiinnostus Pohjolassa oli erittäin vähäistä ja niin kuskien, kansallisuuksien kuin kilpailujenkin nimet saattoivat mennä usein ristiin keskenään.
F1:n uutisointi ei 1960-luvullakaan ollut Suomessa erityisen monipuolista. Helsingin Sanomat kirjoitti kuitenkin edelleen melko aktiivisesti, joskin kiinnostus ehkä hieman heikkeni. Samalla jotkin muutkin lehdet alkoivat silloin tällöin julkaista uutisia lajista. Kilpailevien tallien nimet saattoivat edelleen mennä sekaisin kuljettajien tavoin, mutta 1950-lukuun verrattuna tilanne alkoi parantua vuosikymmenen loppua kohden. 1960-luvulla muun muassa Lotus-tallia kutsuttiin lehtijutuissa virheellisesti usein Lootus-talliksi. Eräs aikakauden raportoiduin persoona Graham Hillin ohella oli Jim Clark. Jim Clarkin kuolema Hockenheimin F2-kilpailussa vuonna 1968 sai paljon palstatilaa eri lehdissä. Vastaavaa kiinnostusta ei pienemmissä lehdissä toistunut ennen Ronnie Petersonin kuolemaan johtanutta onnettomuutta noin vuosikymmentä myöhemmin. Seppo Pitkänen kommentoi Suomen Sosialidemokraatti -lehden palstoilla F1-tapahtumia ja -uutisia. Lehden katsaus F1:een oli aikaansa edellä, sillä monet muut lehdet julkaisivat vastaavia vasta 1980-luvulla.Vuonna 1965 Vauhdin Maailma -lehti alkoi kirjoitella moottoriurheilusta, Formula 1 mukaan lukien.
Vuonna 1970 Jochen Rindtin kuolema sai paljon uutistilaa. Rindtin vaimo oli suomalainen, mikä toi F1:ä jonkin verran lähemmäs suomalaisia. Lajin uutisointi olikin 1970-luvulla Suomessa jo eri luokkaa kuin 1960-luvulla. Nyt suuret nimet, kuten Niki Lauda ja Emerson Fittipaldi, olivat monen ison sanomalehden uutisissa.Kun Leo Kinnunen pääsi ensimmäistä kertaa karsinnoista lähtöruudukkoon, Suomen media ei juuri riemuinnut. Lehdetkin mainitsivat hänet vain ohimennen – jos edes sitäkään. TV:ssä laji alkoi tuolloin kehittyä paremmaksi kuin aiemmin. Monacon kilpailua näytettiin usein vuosittain TV2:n Urheilutunnilla tai omana ohjelmanaan. Pikkuhiljaa muitakin kilpailuja alkoi näkytä televisiossa. Muun muassa Anderstorpin kisa kaudelta 1975 tuli TV1:llä koosteena selostajana Juha Jokinen. Kun Mikko Kozarowitzky yritti päästä vuonna 1977 mukaan F1-kilpailuihin, Helsingin Sanomat kirjoitti hänestä kesä-heinäkuussa jonkin verran, mutta otsikoi muun muassa seuraavasti: ”Kozarowitzky romutti autonsa” ja ”Kozarowitzky jäi rannalle”. Kauteen 1978 mennessä tv:ssä ei lajista juuri paljoa puhuttu vaikka kilpailuja oli kuitenkin näytetty ja myös kilpailujen pätkälähetyksiä. Radiossa kilpailuja oli selostettu myös noina vuosina yleensä 1-2 kisaa kauteen. Ruotsin kilpailut Anderstorpissa olivat usein radioituja lähetyksiä.lähde?Keke Rosbergin väitettiin 3. maaliskuuta 1978 päässeen ensimmäisenä suomalaisena mukaan F1 MM-osakilpailuun. Tieto oli väärä, mutta myöhemmin Rosberg osoittautui ensimmäiseksi menestyneeksi suomalaiseksi F1-kuljettajaksi. Kaksi viikkoa ensimmäisen kilpailunsa jälkeen Rosberg voitti Silverstonessa ajetun MM-sarjan ulkopuolisen kilpailun Theodore-tallin autolla. Suomen lehdistö oli voitosta riemuissaan ja uskoi kaiken olevan enää Rosbergista itsestään kiinni, vaikka tallin auto oli yhtä heikko kuin aikaisemminkin. Kausi 1978 oli Suomessa siihen mennessä seuratuin. TV:stä tuli jopa Monacon F1-kisa TV2:lta. Osin Monacosta alkanut televisiointi johtui myös siitä, että Silverstonen ulkopuolisen kilpailun jälkeen ajettiin Long Beachissa. Long Beachin kisa jäi myöhäisen ajankohdan vuoksi näyttämättä ja Monaco näytettiin myös ajankohdan sopivuuden takia. Monacon kilpailu oli myös ennen vuotta 1978 usein televisioitu kilpailu. Kauden aikana televisioitiin myös Anderstorpin kilpailu. Aluksi Anderstorpin kilpailun piti tulla suorana radiosta, mutta lopulta kilpailu Ruotsista lähetettiin yllätyskisana televisiosta. Syy siihen oli kilpailun ajankohdalla. Kisa ajettiin lauantaina ja siten radiossa ei tullut lähetystä. Yleensä f1:sten radiolähetykset ajoittuivat Tänään Sunnuntaina-ohjelmiin. Lisäksi Urheiluruutu ryhtyi säännöllisesti lähettämään raportteja Euroopassa ajetuista kilpailuista. Ennen vuotta 1978 Urheiluruudun f1-lähetykset rajoittuivat lähinnä Monacoon, Anderstorpiin tai muuhun kuuluisaan kilpailuun. Lisäksi Urheiluruutuun pääsivät usein myös erilaiset kuljettajien suuret onnettomuudet ja kuolonkolarit. Kuitenkin suuret lehdet kuten Helsingin Sanomat ja Kansan Uutiset olivat tärkeämpiä tiedonlähteitä. Kilpailuista uutisoitiin jopa värikuvien kera, mutta tallien nimet puuttuivat usein kokonaan. Laji oli vieläkin varsin tuntematon Suomessa. Kilpailujen radioinnit olivat yleistyneet kaudella 1978 lähtien jonkin verran ja televisiolähetyksiä ryhtyi lähettämään myös HTV. Lehdistössä ei kuitenkaan riemuittu lisääntyneestä f1:n tiedoista Silverstonen voiton jälkeen. Esimerkiksi Kansan Uutiset ei monen muun lehden tavoin juurikaan uutisoinut Rosbergistä. Paljon huomiota Suomessa sai myös ruotsalaisen Ronnie Petersonin menehtyminen kilpailuonnettomuuden jälkeen. Kuolemasta kirjoitettiin eräissä lehdissä laajoja artikkeleita, joissa oli myös runsaasti kuvia. Kaudella 1979 tiedotus oli alkukaudesta niukkaa, koska Rosberg ajoi Amerikassa. Huhtikuun puolivälissä 1979 Helsingin Sanomissa kerrottiin entisen f1-kuljettaja Keijo Rosbergin siirtyneen ajamaan Can-Am-sarjaa Yhdysvaltoihin. Monacon jälkeen Rosberg pääsi Wolfille James Huntin lopetettua uransa. Kausi oli vaikea ja pisteitä ei tullut. Keken ajettua Ranskassa yhdeksänneksi Helsingin Sanomissa oli laaja katsaus Keken ajoon. Sen jälkeen otsikot vähenivät keskeytysten myötä ja uutisointi edelliseen kauteen verrattuna oli vähäisempää.lähde?
Suomen media piti Rosbergiä pitkään ikuisena keskeyttäjänä ja selittäjänä, mikä Rosbergin mukaan johtui siitä, ettei tekniikan tärkeyttä lajissa ymmärretty.Käsitys ikuisesta keskeyttäjästä oli syntynyt kauden 1980 aikana. Kauden alussa Keke oli päässyt Fittipaldille kun talli osti Keken entisen työnantajan Wolf-tallin kaluston. Kauden alussa uuden tiimin piti olla läpimurron paikka ja näin näytti myös olevan Argentiinan kolmannen sijan myötä. Urheiluruutukin näytti Rosbergille menestyksekkäästä kilpailusta välähdyksen lähetyksessään vaikka kaukokisoista ei usein näkynytkään yhtään mitään. Yleensä Urheiluruudussa näkyi vain Euroopan puolen kilpailuista materiaalia Rosbergin heikoimpien vuosien kilpailuissa. Suomen lehdistö teki kuitenkin saman virheen kuin kaksi vuotta aiemmin. Se ei ymmärtänyt tekniikan puolta lajissa ja arveli asian olevan kuljettajasta itsestään kiinni. Lehdistö hehkutti pian mahdollisesti odotettavissa olevista voittouutisistakin. Näin ei kuitenkaan käynyt ja Monacosta eteenpäin Suomen lehdistössä otettiin pilkkaava asenne käyttöön. Tärkein syy oli kyllästyminen Keken jatkuviin keskeytyksiin tai riittämättömiin suorituksiin. Lopullisesti asian ratkaisi Keken karsiutuminen. Kausien 1978-1981 Monacon kilpailuista Keke oli karsitunut. Lehtien palstoilla alkoi esiintyä sana taas ja muitakin nimityksiä käytettiin. Loppuvuodesta Keke ajoi vielä Imolassa pisteille ja se oli edes hieman parantavaa suhteessa kirjoituksiin. Loppuvuodesta myös Fittipaldin oletettiin parantavan suorituksiaan ensi kaudelle. Optimismi tarttui jälleen uudestaan. Kekellä oli kuitenkin vasta ensimmäinen täysi kausi Formula 1:ssä ja Argentiinan kolmas sija oli kaikesta huolimatta tuolloin vielä merkityksellinen. Loppuvuodesta 1980 Helsingin Sanomissa kerrottiin Keke Rosbergin oleva suurten otsikoiden mies Formula 1:ssä kaudella 1981.lähde?Hymy-lehtikin valitsi Rosbergin ”vuoden roskakuskiksi” keskeytysten takia. Kausi 1981 oli Suomessa F1:sten kannalta huonoin ja sitä oli myös Keken oma kilpailukausi. Ainoat pisteet kaudelta tulivat Kyalamista 1981 joka ajettiin kuitenkin FISA:n ja FOCA:n riitojen takia Formula Libre-kilpailuna. Siellä Keke oli neljäs. Lehdistössä ajoa pidettiin onnistuneena, mutta tekniikkaa ei taaskaan ymmärretty ja kauden muista kisoista tuli enimmäkseen keskeytyksiä ja karsiutumisia. Vain kolmesti Keke pääsi maaliin kaudella. Siitä syystä yleinen mielipide Suomessa oli Keken pilkkaamisen kannalla. Ulkomaisissakin lehdissä alettiin epäillä Keken kykyjä. Kilpailuita kuitenkin näytettiin kaudella 1981 Suomessa televisiosta. HTV:llä sinne avautuneen BBC:n jakeluverkon kautta ja YLE näytti satunnaisia koosteita kilpailuista kuten esimerkiksi Emerson Fittipaldin uran päättäjäisjuhlakilpailun Brasiliasta.lähde?Kauden päätteeksi Keke Rosbergille avautui pääsy Williams-talliin kun Fittipaldi ei kyennyt maksamaan jo valmiiksi myöhässä olevaa palkkaa. Sen jälkeen alkoi matka kohti maailmanmestaruutta. Suomessa ei alkukaudesta 1982 uskottu Keken menestykseen paremmasta tallista huolimatta. Keke Rosberg ei mahtunut edes ulkomaisissakaan veikkailuissa kovinkaan korkealle mestaruutta ajatellen. Turboa ajaville kuljettajille oletettiin mestaruuden tulevan ja mikäli joku Cosworth-kuljettaja voittaisi mestaruuden niin se olisi ollut Carlos Reutemann. Kyalamin viides sija lupasi hyvää ja Rio de Janeiron kakkossija vahvistivat odotuksia. Carlos Reutemannin lähdettyä Keke Rosbergista tuli tallin ykköskuljettaja. Vasta Long Beachin ja kahden peräkkäisen kakkossijan ansiosta tilanne alkoi muuttua parempaan ja pilkkaaminen väheni. Suomessa oltiin innoissaan, kun Rosberg ylsi kolmatta kertaa kaudella Belgian GP:ssa toiseksi. Seuraava kilpailu Monacossa televisioitiin.lähde? Rosbergin päästyä menestyneeseen Williams-talliin kaudella 1982 ajatukset muuttuivat, ja yhtäkkiä häntä pidettiinkin Suomessa loistavana kuljettajana. Käsitystä tukivat Rosbergin ensimmäinen voitto ja kauden päätteeksi saavutettu maailmanmestaruus. Loppukaudella tv:ssä näytettiin myös Monzan ja mestaruuden ratkaiseva kilpailu Las Vegasista. Molemmista kilpailuista tuli myös radiolähetykset joista toinen Rinnakkaisella ja toinen Yleisohjelmassa. Keken mestaruuskaudella ensimmäistä kertaa myös Urheiluruutu näytti kauden jokaisesta kilpailusta materiaalia.
Rosberg, hänen mestaruutensa ja F1 yleensäkin herättivät Suomessa paljon keskustelua. Lehdissä pohdittiinkin, oliko F1 urheilua ja voitaisiinko Rosberg siten valita vuoden urheilijaksi. Mielipiteitä oli monenlaisia: jotkut pitivät F1:tä vain "ratinkääntämisenä". Rosbergiä ja hänen saavutuksiaan ivailtiin jonkin verran lehtien palstoilla, mutta tämäntyylisten tekstien kirjoittajat eivät tienneet lajista juuri mitään. Lopulta Rosberg voitti vuoden urheilija -tittelin ennen mäkihyppääjä Matti Nykästä, minkä jälkeen moottoriurheilua alettiin pitää urheiluna. Lisäksi Rosbergille myönnettiin Suomen Valkoisen Ruusun ritarikunnan ensimmäisen luokan ritarimerkki ja hänet kutsuttiin linnan juhliin; tosin hän ei ehtinyt niihin. Syksyllä 1982 ja keväällä 1983 suomalaiset lehdet julkaisivat ennennäkemättömän paljon F1-aiheista materiaalia. Suomeksi selostettuja F1-kilpailuja oli aiemminkin näytetty televisiosta, mutta vasta Keken mestaruuskaudella 1982 alettiin panostaa lähetyksiin enemmän. Vapailla kanavilla kisojen näkyminen oli satunnaista ja ohjelmamuutokset olivat yleisiä vielä Keken mestaruuden jälkeisinäkin vuosina. Ennen kautta 1982 televisiolähetykset olivat vapailla kanavilla satunnaisia ja lähetyksiä selostivat useimmiten Juha Jokinen ja Seppo Kannas. Satunnaisina vierailijoina toimivat muun muassa Matti Tuomi ja Urpo Vihervaara. Vuotta ennen Keken mestaruutta kilpailuja nähtiin usein HTV:n verkossa. Seppo Kannas toimitti Urheiluruutuun usein F1-aiheisia juttuja. Suomessa F1:n televisioinnin laajamittainen aloitusvuosi ajoittuu vuosien 1981-1983 väliselle ajalle. Formula 1 kuului noina vuosina myös radiossa. Radiosta f1-lähetyksiä oli tullut aiemminkin, mutta Keken mestaruuskaudella radiolähetyksiä alettiin lähettää enemmän. Keken ratkaisukilpailua Las Vegasista selostivat Matti Lammi ja Raimo Häyrinen.lähde?Suomen media seurasi Formula 1:tä runsaasti, vaikka Rosberg ei aina menestynytkään. Keskeytyksiä ja lajia ylipäänsä oli opittu ymmärtämään paremmin. Tietämys lajista oli myös kasvanut ajan myötä runsaasti, ja muun muassa Kansan Uutisissa protestoitiin lajin pistelaskujärjestelmää vastaan. Kun Rosberg lopetti F1-uransa kauden 1986 päätteeksi, Helsingin Sanomat julkaisi hänestä koko sivun artikkelin. Adelaiden 1986 kilpailu oli Rosbergin päätöskilpailu ja se lähetettiin radiossa selostajana Raimo Häyrinen ja televisiossa selostajana Matti Kyllönen. Rosbergistä julkaistiin 1980-luvulla kolme kirjaa.lähde?Kun Jyrki Järvilehto osallistui ensimmäistä kertaa kilpailuun, suomalaislehdet osasivat jo syyttää autoa huonosta menestyksestä ja pitivät Järvilehtoa lupaavana kuljettajana.lähde?
Yleisradio ja sen yhdessä MTV:n kanssa omistama Kolmoskanava näyttivät 1980-luvun lopulla ja 1990-luvun alkupuolella F1-kilpailuja vuorotellen. Kolmoskanava oli saanut vuonna 1987 oikeudet näyttää kilpailuja, mutta tv-oikeuksien hinnat kiristyivät ja vuoteen 1990 mennessä Kolmosen panostus oli hiipumassa YLE:n vastaavan panostuksen suhteen. Radiolähetykset muuttuivat Keken lopetettua uransa kaudesta 1987 eteenpäin vain koostelähetyksiksi. Tänään Sunnuntaina-ohjelmassa f1-kilpailuja usein kuultiin vuosien 1987-1990 aikana. Aluksi kilpailuja selosti Raimo Häyrinen ja myöhemmin säännöllisemmin Juhani Sipilä. Vuonna 1991 kaksi kuljettajaa nimiltään Mika Häkkinen ja JJ Lehto pääsivät mukaan vakituisiin tiimeihin Dallaralle ja Lotukselle. Panostus lisääntyi merkittävästi kaudelle 1991. Niinpä YLE näytti muun muassa Mika Häkkisen ensimmäisen kilpailun suomeksi selostettuna. Selostajana toimi Markku Pentikäinen YLE TV1:n puolella. Vuonna 1992 näytettiin viimeistä kertaa Suomen televisiossa kolmella kanavalla Formula 1-kilpailuja. TV1:n viimeisen lähetyksen Magny-Coursilta Ranskasta selosti Tapio Suominen.
Vuonna 1992 YLE näytti viimeistä kertaa myös lyhyempiä tai tavallisen mittaisia koostekilpailuja. Lyhyistä koostekilpailuista viimeinen oli Portugalin Grand Prix 1992 Estorilin radalla joka televisioitiin TV2:ssa koosteena. Sitä selostivat Markku Pentikäinen ja Mika Sohlberg. Kilpailulähetyksen aikana kommentaattorina toiminut Sohlberg kiroili vahingossa tv-yleisön kuullen. Kilpailu Portugalista 1992 jäi myös Pentikäisen viimeiseksi selostamaksi F1-kilpailuksi.
Vuonna 1993 MTV3 televisioi 11 kilpailua kaudessa ja YLE televisioi TV2:n välityksellä viisi kilpailua kaudelta. Yleisradion kilpailuista vuonna 1993 kolme kilpailua eli Monaco, Englannin Grand Prix Silverstonesta ja Saksan Grand Prix Hockenheimista olivat suoria lähetyksiä ja yksi kilpailu oli pitkä koostekilpailu ja yksi kokonainen jälkilähetys. Kaikki kauden kilpailut olivat Tapio Suomisen ja Mika Sohlbergin selostamia. Vuonna 1993 YLE näytti viimeistä kertaa pitkän koostekilpailun jossa aivan loppu oli tosin muutaman edellisen kauden MTV3:n tai Kolmostelevision televisioiman Brasilian kilpailun tapaan aivan loppuosaltaan suora pidentyneen kilpailun ajoajan takia.
Euroopan Grand Prix 1993 oli viimeinen YLE:n pitkä koostekilpailu joka televisioitiin TV2:ssa. Kilpailu ajettiin Englannissa sijaitsevalla Doningtonin radalla ja sen voitti Segan sponsoroimassa kilpailussa Brasilian Ayrton Senna. MTV3 lähetti Brasiliaa lukuun ottamatta kilpailuja säännöllisesti suorina lähetyksinä. Vuoden 1993 päätteeksi YLE ei uusinut sopimustaan kausille 1994 ja 1995 F1:n televisioinnista joten MTV3 hankki vuosiksi 1994-1996 yksinoikeudet F1-kilpailuihin. YLE:n viimeiseksi kilpailuksi jäi Portugalin kilpailu kokonaisena jälkilähetyksenä TV2:lta vuodelta 1993. Sitä selostivat Tapio Suominen ja Mika Sohlberg. Vuodesta 1994 MTV3-kanava on televisioinut lähes kaikki F1-kilpailut suorina lähetyksinä.lähde?Kaudella 1994 Formula 1:n suosio kasvoi dramatiikan myötä, kun kauden 1994 San Marinon GP vaati kaksi kuolonuhria. Kauden huippuna oli Kanadan GP, jota seurasi enimmillään lähes miljoona suomalaista.Lajin suosio oli Suomessa korkealla, kun Häkkinen voitti kaksi mestaruutta. MTV3:n F1-selostaja Matti Kyllösen mukaan Mika Häkkisen mestaruuden ratkaisevaa Suzukan kilpailua kaudella 1998 jännitti parhaimmillaan 1,6 miljoonaa suomalaista. Hänet valittiin vuonna 1998 vuoden urheilijaksi maailmanmestaruuden ansiosta, aivan kuten Rosberg 16 vuotta aikaisemmin.lähde?
Suomessa Formula 1 -kilpailujen katsojaluvut nousivat usein miljoonaan ja suurimmillaan kohosivat lähelle kahta miljoonaa: kauden 2003 Yhdysvaltain GP:n lähtöä seurasi 1 911 000 katsojaa, mikä oli vain pari tuhatta katsojaa vähemmän kuin vuoden 2000 Brasilian GP:n lähdössä. Vuonna 2003 uutisoitiin, että F1-kilpailuilla oli Suomessa eniten televisiokatsojia suhteessa väkilukuun. MTV3:n lähettämiä kilpailuja seurasi kyseisenä vuonna keskimäärin noin miljoona suomalaista eli noin viidennes koko väestöstä. Saman selvityksen mukaan suurissa, noin 60 miljoonan asukkaan Euroopan maissa, katsojia oli suhteessa väkilukuun huomattavasti vähemmän kuin Suomessa: Ranskassa keskimäärin 3,6 miljoonaa, Italiassa 9,7 miljoonaa ja Isossa-Britanniassa 3,2 miljoonaa.Suomalaisia oli paljon myös paikan päällä seuraamassa kilpailuja. Erityisesti suomalaisia on ollut seuraamassa Hungaroringillä Unkarin GP:tä, jota on jopa nimitetty "suomalaisten kotikilpailuksi". Radalla onkin nähty neljä suomalaisvoittoa: Mika Häkkinen kausilla 1999 ja 2000, Kimi Räikkönen kaudella 2005 ja Heikki Kovalainen kaudella 2008.
Kaudesta 2007 lähtien suorat kilpailulähetykset ovat tulleet maksulliselta MTV3 MAX -kanavalta, eikä niissä ole enää ollut mainoskatkoja. Lisäksi MTV3 on näyttänyt ilmaisella pääkanavalla kilpailuista jälkikäteen koostelähetykset.
MTV3 MAX:n suosio kasvoi, ja kanava alkoi kauden 2007 jälkeen näyttämään uusintalähetyksinä vanhoja kilpailuja, joista osan katsojat äänestivät. Suurin osa uudelleen näytetyistä kilpailuista valittiin siksi, että ne ovat mieleenpainuvia erityisesti suomalaisten kannalta. Kilpailuja mainostettiin lauseella ”Formulat ei lopu koskaan” (kts. kuvaa). Jotkin niistä on selostettu uudelleen vanhalle kuvanauhalle.Kimi Räikkönen ei mestaruudestaan huolimatta saanut vuoden urheilijan titteliä 2007, vaan hän jäi kolmannelle sijalle.
YLE:n aikaan selostajina toimivat useimmiten Seppo Kannas ja Juha Jokinen. Myöhemmin 70-luvun lopulla ja 80-luvun alussa yksinomaan Juha Jokinen. Kausilla 1979-1981 f1-kisoissa oli myös satunnaisempia selostajia kuten Urpo Vihervaara. Lisäksi f1:n Urheilutunnilla oli usein kertojaselostajana muitakin satunnaisia nimiä 70-luvun edetessä. Muun muassa Antero Karapalo ja Jorma Pulkkinen ehtivät toimia selostajana. Useimmiten raportoiduin kisa oli Monacosta. Kausilla 1983 ja 1984 aiemmin radioon kisoja selostanut Matti Lammi siirtyi selostamaan myös satunnaisia tv-kisoja Juha Jokisen kanssa TV2:lla. Juha Jokinen selosti usein TV1:llä. Radiossa kisoja selosti kaudesta 1983 eteenpäin yksinomaan Raimo Höyry Häyrinen. Vuodesta 1985 Monacon kilpailusta eteenpäin TV2:n puolella selosti satunnaisesti Matti Kyllönen aina kauden 1986 Adelaiden kilpailuun saakka. Kommentaattorina vuosina 1985-1986 hänellä oli Juha Varjosaari. Vuodesta 1987 eteenpäin Kyllösen kommentaattorina Yleisradion kanavilla TV2:ssa aina kauden 1988 Hungaroringin kilpailuun asti toimi Keke Rosberg. Juha Jokinen oli jatkanut myös kausien 1987-1988 aikana f1-kilpailujen selostamista enimmäkseen TV1:n puolella ja satunnaisesti TV2:n puolella. Tämän pestin ohella Kyllönen ja Rosberg alkoivat selostaa f1-kilpailuja myös uudelle Kolmostelevisiolle. Kaudella 1987 Kolmostelevisio hankki myös oikeudet näyttää F1-kilpailuja. Selostajina toimivat hyvin usein Matti Kyllönen ja Keke Rosberg ja satunnaisesti Erkki Vanhanen.lähde?1990-luvun alkupuolella kilpailujen selostajina oli muun muassa Markku Pentikäinen. Lisäksi urheilutoimittaja Tapio Suominen selosti kilpailuja yhdessä Mika Sohlbergin kanssa. Aikaisemmin Yleisradion F1-lähetyksiä kommentoinut Matti Kyllönen selosti myös Kolmoskanavan lähetyksiä, ja Keke Rosberg toimi usein kommentaattorina.lähde? Kausilla 1987-1988 parivaljakko Kyllönen-Rosberg työskentelivät myös YLE:n puolella f1-kisoissa hoitaessaan samalla Kolmostelevision lähetyksiä. Vuosina 1989-1991 YLE:n vakioselostajina Juha Jokisen lisäksi toimivat Markku Pentikäinen ja Juha Varjosaari. Jokinen selosti kisoja enimmäkseen TV1:n puolella ja parivaljakko Pentikäinen-Varjosaari TV2:n puolella. Vuonna 1992 YLE:n kisoja selostivat suurimmaksi osaksi Markku Pentikäinen ja Mika Sohlberg. Myös Tapio Suominen selosti kilpailuja ja vierailevana kommentaattorina toimi toisinaan Vauhdin Maailman Peter Geitel.
Vuodesta 1994 vuoteen 2000 MTV3:n selostajakaksikkona toimivat Matti Kyllönen ja Erkki Mustakari ja niin sanottuna varikkokommentaattorina oli Olli Koivusalo. Kommentoimassa oli silloin tällöin myös Keke Rosberg ja muutaman kerran Jukka Mildh ja Erkki Vanhanen.lähde?MTV3:n selostajaksi vaihtui vuonna 2001 Tomi Tuominen, ja kommentaattorina oli Jyrki Järvilehto ja välillä myös Mika Arpiainen. Tuominen selosti muun muassa Mika Häkkisen viimeisen ja Kimi Räikkösen ensimmäisen voiton. Varikkokommentaattorin työ siirtyi kaudeksi 2001 aluksi Antti Haajaselle ja myöhemmin Timo Pulkkiselle.lähde?Kaudesta 2004 eteenpäin kilpailuja on selostanut urheilutoimittaja Oskari Saari, jonka kanssa kilpailuja ovat kommentoineet varikkotoimittaja Timo Pulkkinen ja silloin tällöin Keke Rosberg, Jyrki Järvilehto ja Mika Salo. Erkki Mustakari on ollut mukana selostamassa vapaita harjoituksia ja aika-ajoja. Vuonna 2007 koostelähetyksiä ovat selostaneet Kyllönen, Mustakari ja välillä myös Järvilehto. Kaudesta 2008 eteenpäin Järvilehto kommentoi MTV3 Maxilla suoria lähetyksiä, kunnes joutui pahaan veneonnettomuuteen kesällä 2010. Tämän jälkeen hänen paikkansa kommentaattorina otti Mustakari. Kaudella 2011 Mika Salo toimii kommentaattorina kuudessa kisassa.lähde? Kaudella 2012 Bahrainin Grand Prix selostettiin Suomesta käsin sillä MTV3:n selostajahenkilökunnan turvallisuutta ei kyetty takaamaan riittävästi. Kaudella 2012 ja 2013 Mika Salo hoiti suurimman osan kommentaattorin virastaan yhdessä f1-selostaja Oskari Saaren kanssa. Kauden 2013 lopulla Mika Salo jäi sivuun suurilta osin f1-kommentoinneistaan ja hänen paikkansa on tullut enimmäkseen täyttämään kaudesta 2014 eteenpäin Toni Vilander. Bahrainin Grand Prixin jälkeen vuonna 2012 Erkki Mustakarin rooli kommentoinneissa alkoi vähentyä kun taas Mika Salon vuorostaan alkoi kasvamaan. Vuonna 2013 eli viimeisellä kaudellaan Mustakari oli paikalla vain osassa kauden kilpailuja. Erkki Mustakarin viimeiseksi kommentoimaksi kilpailuksi jäi 2013 Italian Grand Prix. Vuonna 2014 Toni Vilander oli kommentaattorina tuttuun tapaan ja ensimmäistä kertaa säännöllisemmin kaudella. Hänen lisäkseen kommentaattorina oli kauden aikana Mika Salo. Teknisenä asiantuntijana ja silloin tällöin kommentaattorina esiintyi myös Ossi Oikarinen. Erkki Mustakari keskittyi vuorostaan Radio Novan formulalähetyksiin silloin tällöin ja tämän lisäksi kävi Espanjan Grand Prixissä 2014 paikan päällä. Timo Pulkkinen jatkoi myös varikkotoimittajana ja Vapaiden Harjoitusten selostajana.
Vuodesta 2015 eteenpäin Emma Kimiläinen aloitti Malesian Grand Prixistä eteenpäin F1-kommentaattorin työt Vapaissa Harjoituksissa. Tätä ennen Kimiläinen toimi Radio Novan formulalähetyksissä Erkki Mustakarin jatkaessa satunnaisesti myös selostajana Radio Novan puolella. Toni Vilanderin kommentoinnit vähenivät vuonna 2015 kun taas Mika Salon vastaavasti nousivat hieman. Timo Pulkkinen joutui pois MTV3:n selostuksista ennen vuoden 2016 alkua ja siten nykyään kommentaattorina ovat vaihtelevasti Salo ja Vilander yhdessä Emma Kimiläisen kanssa Oskari Saaren jatkaessa selostuksia ja Ossi Oikarisen ollessa asiantuntijana. MTV3:n F1-tiimiin ovat kuuluneet vuosina 2014-2016 muun muassa varaselostajana toiminut Miiro Koivula, Heidi Suomi ja uusimpana jäsenenä Mervi Kallio joka aiemmin on tehnyt Monacon F1-reportaaseja ja toiminut Tulosruudussa tai MTV Sport Uutisissa toimittajana. Vuoden 2016 päätteeksi Oskari Saari päätti lopettaa F1:n selostajan työnsä toistaiseksi selostettuaan yhtäjaksoisesti kilpailuja vuodesta 2004 alkaen. Vuodesta 2017 eteenpäin uutena selostajana F1-lähetyksissä nähdään ja kuullaan Niki Juuselaa joka on aikaisemmin toiminut selostajana Yleisradiolle.
Formula 1:n maailmanmestaruussarjan osakilpailua ei ole koskaan ajettu Suomessa. F1-autoilla on silti Suomessakin ajettu muissa kilpailuissa ja näytösajoissa.
Suomessa on ajettu 1950-luvulla kaksi Formula 1 -kilpailua, joista kumpikaan ei kuulunut MM-sarjaan, eli niistä ei jaettu pisteitä. Kilpailut ajettiin Helsingin Eläintarhassa, ja niiden viralliset nimet olivat XIV Eläintarhanajot ja XV Eläintarhanajot. Kilpailut olivat 11. toukokuuta 1952 ja 10. toukokuuta 1953. Vuoden 1952 kilpailun voitti belgialainen Roger Laurent ja vuoden 1953 kilpailun britti Rodney Nuckey. Vuoden 1953 kilpailussa oli mukana myös Formula 2 -autoja. Kilpailut olivat vain noin 50 kilometrin pituisia, ja ne kestivät noin puoli tuntia.
Toyota-talli järjesti 12. elokuuta 2006 Helsinki City Grand Prix'ksi nimetyn näytösajon Helsingin keskustassa Rautatientorin tuntumassa. Toyotan autoa ajoi tallin kuljettaja Jarno Trulli, ja mukana oli myös hänen silloinen kilpailuinsinöörinsä Ossi Oikarinen. Ratana oli 730 metriä pitkä rata, joka oli rakennettu kiertämään Fennia-kortteli Helsingin keskustassa. Radassa oli muun muassa ”Casinon mutka”, jonka jälkeen käännyttiin Rautatientorille päin.Näytösajoa seuraamassa oli noin 50 000 ihmistä, mikä oli tuplasti niin paljon kuin mitä Toyota oli toukokuussa odottanut paikalle. Paikalla oli myös pieni mielenosoitus, jossa vastustettiin F1:n aiheuttamia ympäristöhaittoja.
Kauden 1991 Yhdysvaltain Grand Prix'sta lähtien suomalainen kuljettaja on osallistunut kahta lukuun ottamatta jokaiseen F1:n Grand Prix -viikonloppuun. Poikkeuksena olivat Unkarin GP 1994, jossa Mika Häkkinen ei voinut ajaa saatuaan kilpailukiellon Saksan GP:n lähtökolarista sekä Yhdysvaltain GP:hen 2005, johon ei startannut yksikään suomalainen, koska kaikki Michelin-renkaita käyttäneet tallit – myös Räikkösen McLaren – vetäytyivät kilpailusta. 
Kausien 1993–2009 välillä suomalainen sijoittui joka kaudella vähintään kerran palkintosijalle ja kausien 1991–2009 välillä pisteille. Putki katkesi kaudella 2010 kun Kovalainen ei onnistunut Lotuksella nousemaan edes pistesijoille.
Palkintojenjaossa on nähty kaksi Suomen lippua vuosina 2007 (JPN), 2008 (MAL, HUN), 2017 (RUS, GBR, HUN, MEX, BRA) ja 2018 (CHN, GER, ITA).
Kursiivilla kirjoitetut kilpailevat edelleen* Pistejärjestelmä vuosina 1961–1990: 9–6–4–3–2–1, vuosina 1991–2002: 10–6–4–3–2–1, vuosina 2003–2009: 10–8–6–5–4–3–2–1 sekä vuodesta 2010 eteenpäin 25–18–15–12–10–8–6–4–2–1. Lisäksi joinain vuosina vain osa pisteistä laskettiin mukaan lopullisiin MM-pisteisiin. Tässä taulukossa on mukana kaikki pisteet. Pistelaskujärjestelmän erojen takia eri kuljettajien pistetilastoja ei voi täysin vertailla keskenään. 
Argentiinan Grand Prix 1980 – Keke Rosberg tuli kolmanneksi: suomalainen ensimmäistä kertaa pisteillä ja palkintokorokkeella 
Yhdysvaltain Grand Prix 1991 – kaksi suomalaista, Järvilehto ja Häkkinen, samassa kilpailussa 
San Marinon Grand Prix 1991 – kaksi suomalaista pisteillä: Järvilehto kolmas ja Häkkinen viides
Japanin Grand Prix 1994 – kolme suomalaista, Järvilehto, Häkkinen ja Salo, samassa kilpailussa
Saksan Grand Prix 1999 – suomalaiset, Häkkinen ja Salo, kaksoisjohdossa kilpailun aikana
Australian Grand Prix 2001 – Räikkösen ensimmäinen kilpailu, ensimmäisenä suomalaisena pisteille debyyttikisassaan
Japanin Grand Prix 2007 – kaksi suomalaista, Kovalainen ja Räikkönen, palkintosijoilla
Venäjän Grand Prix 2017 - Bottaksen ensimmäinen voitto; kaksi suomalaista, Bottas ja Räikkönen, palkintosijoilla.
Yhdysvaltain Grand Prix 2018 - Räikkönen ajoi 50.suomalaisvoiton (jos Nico Rosbergia ei lasketa mukaan) ja samalla 50.palkintosijansa Ferrari-tallissa. Samassa osakilpailussa Räikkönen myös ohitti tilastoissa 21.voitollaan Häkkisen parhaimpana suomalaisvoittajana ja rikkoi Michael Schumacherin entisen ennätyksen pisimmästä aikavälistä uran ensimmäisen ja viimeisimmän voiton välillä (Räikkösellä 15 vuotta 6 kk ja 28 päivää, kun Schumacherin oli 14 vuotta 1 kk ja 1 päivä).Eniten suomalaisvoittoja, viisi, on tullut Espanjan GP:stä (1998, 1999, 2000, 2005, 2008) ja Belgian GP:stä (2000, 2004, 2005, 2007, 2009). Kolme eri suomalaista on voittanut arvostetun Monacon GP:n. Monacossa Keijo 'Keke' Rosberg voitti vuonna 1983, Mika Häkkinen vuonna 1998 ja Kimi Räikkönen vuonna 2005. Myös Keijo Rosbergin poika, Suomen kansalaisuuden omaava Nico Rosberg, on voittanut Monacon GP:n. Hän teki sen kolme kertaa peräkkäin vuosina 2013-2015. Näin Rosbergeista tuli ensimmäinen, ja toistaiseksi myös ainoa, isä-poika-pari, joka on kyennyt tuon legendaarisen kilpailun voittamaan.
Juha Kärkkäinen: Suomalainen Formula 1 -historia 1950–96.   Hämeenlinna: Alfamer, 1996. ISBN 951-9153-98-5.    
Formula 1 Grand Prix 1983 sivut 86 ja 87. (Lähde Stefan Johanssonin ja Finlandian sponsoriyhteyteen.)
Portugalin Grand Prixin 1992 kilpailun aikana tapahtuneen kiroilun lähdelinkki: https://www.youtube.com/watch?v=bbXhbeojAhY
Juha Kärkkäinen: Sinivalkoisia Formula 1 -hetkiä.   Hämeenlinna: Alfamer, 1999. ISBN 952-5089-41-X.
Formula 1 -kausi 1988 oli historian 39. Formula 1 -kausi. Se alkoi 3. huhtikuuta 1988 ja päättyi yhteensä 16 ajetun osakilpailun jälkeen 13. marraskuuta.
Kuljettajien mestaruuden voitti McLaren-Hondalla ajanut brasilialainen Ayrton Senna, jolle mestaruus oli uran ensimmäinen. McLaren-Honda voitti myös valmistajien mestaruuden ylivoimaisesti. Kauden 16 kilpailusta McLaren -kuljettajat voittivat yhtä lukuun ottamatta kaikki (Senna kahdeksan, Prost seitsemän). Talli keräsi enemmän pisteitä (199) kuin MM-taulukon seitsemän seuraavaa tallia yhteensä.
Kauden aikana kilpaili yhteensä 18 valmistajaa ja 36 kuljettajaa esiintyi vähintään yhdessä kilpailussa. Pisteitä saavutti 17 kuljettajaa ja kymmenen valmistajaa. Kaikilla talleilla oli käytössään Goodyearin renkaat.
Kyseessä on viimeisin kausi, jolloin kauden aikana ei nähty yhtään suomalaista kuljettajaa. Alain Prost saavutti ensimmäisenä kuljettajana 100 MM-pisteen rajan (105) kauden aikana, mutta vain 87 pistettä laskettiin mukaan.
Edelliskaudella Williams oli ollut ylitse muiden, mutta nyt se oli joutunut vaihtamaan Hondan tehokkaat turbomoottorit Juddin vapaasti hengittäviin. McLaren ja Lotus saivat käyttöönsä Hondan moottorit. Hallitseva maailmanmestari Nelson Piquet siirtyi Hondan mukana Williamsilta Ayrton Sennan tyhjäksi jättämälle paikalle Lotukselle, kun taas Senna siirtyi Alain Prostin rinnalle McLarenille.
Ferrarin odotettiin olevan vahvoilla kautta edeltäneiden testien perusteella. McLaren toi autonsa testeihin vain kymmenen päivää ennen kauden alkua, mutta myös sen nopeus huomattiin heti.Kaudesta odotettiin tasaisempaa taistelua turbo- ja vapaasti hengittävien moottoreiden välillä, kun polttoaineen kulutussääntö otettiin käyttöön. Useat tallit valmistautuvat jo kauteen 1989, jolloin käytössä oli vain vapaasti hengittävät moottorit.
Kausi alkoi huhtikuun kolmantena päivänä perinteiseen tapaan Brasilian GP:lla. Avauskilpailu oli Formula 1 -sarjan historian 453. osakilpailu. Aika-ajojen nopein kuljettaja oli kotiradallaan ajanut Ayrton Senna, mutta hänen McLaren-autonsa vaihdelaatikko hajosi juuri ennen lähtöä. Tämän seurauksena hän joutui lähtemään kilpailuun varikolta vara-autolla.Lähtökiihdytyksessä Prost siirtyi kärkeen onnistuttuaan ohittamaan paalupaikalle nousseen Williams-kuljettaja Nigel Mansellin. Joukon takaa varikolta lähtenyt Senna onnistui nousemaan kilpailussa aina toiselle sijalle asti, kunnes hänellä näytettiin mustaa lippua hylkäyksen merkiksi 31. kierroksen jälkeen. Syy hylkäämiselle oli liian myöhäinen auton vaihto lähtötilanteessa. Maalilinjan ylitti ensimmäisenä Prost, joka oli ajanut johdossa koko kilpailun. Toiseksi sijoittui Ferrarilla ajanut Gerhard Berger, joka ajoi myös kilpailun nopeimman kierroksen ja alimmalle palkintokorokkeelle nousi hallitseva maailmanmestari Nelson Piquet. Maaliin kilpailussa selviytyi yhteensä yhdeksän kuljettajaa.Prost siirtyi voiton myötä MM-sarjan kärkeen. Hänen voittonsa riitti nostamaan myös McLarenin valmistajien MM-sarjan kärkipaikalle yhdeksällä pisteellä. Toisena oli Ferrari kahdeksan pisteen turvin ja Lotus oli kolmas viidellä pisteellä.
Kauden toinen osakilpailu, San Marinon GP, ajettiin vappuna Imolan radalla Italiassa. Aika-ajoissa Senna oli selvästi nopein, tallikaveri Prostin jäädessä yli 0,7 sekunnin päähän. McLarenien ylivoimaa kuvasti se, että kolmanneksi nopein Piquet jäi Sennasta yli kolme sekuntia.Kilpailun aikana vallitsi pilvinen, mutta kuiva sää. Ferrari-kuljettaja Michele Alboreto starttasi viimeisestä lähtöruudusta, koska hänen autonsa jäi paikalleen lämmittelykierrokselle lähdettäessä. Lähtövalojen sammuttua Senna piti kärkipaikkansa, mutta hänen rinnaltaan lähtenyt Prost sai huonon lähdön ja putosi useita sijoituksia. Kolareita ei ensimmäisissä mutkissa nähty. Nopeasti Prost kuitenkin onnistui nousemaan takaisin toiseksi, kun hän ohitti Nanninin, Bergerin, Patresen ja Piquet'n. Kolmannesta sijasta käytiin tiukkaa taistelua Piquet'n, Nanninin, Mansellin ja Boutsenin välillä. Nanninin mahdollisuudet katosivat pyörähtämisen myötä ja Mansellin auton Judd-moottori hajosi. Ruutulipulle ensimmäisenä ajoi Senna, joka otti ensimmäisen voittonsa McLarenilla, ja toiseksi sijoittui Prost. Kolmanneksi tuli Piquet, joka jäi McLaren kaksikolle yli kierroksen.Tilanne kuljettajien MM-sarjassa muuttui, kun Senna (9) nousi Prostin (15) jälkeen toiseksi. Berger ja Piquet olivat kahdeksan pisteensä turvin sijoilla kolme ja neljä. Valmistajien MM-sarjassa McLaren nousi 24 pisteeseen ja toisena olleella Ferrarilla oli kymmenen pistettä. Lotus piti kolmatta sijaa yhdeksällä pisteellä.Kaksi viikkoa edellisen kilpailun jälkeen ajettiin Monacon Grand Prix 15. toukokuuta ahtaalla katuradalla. Aika-ajoissa Senna otti paalupaikan, Prostin jäädessä hänelle 1,4 sekuntia. Seuraavat lähtöruudut menivät Ferrari-kuljettajille.Senna nousi paalupaikaltaan kärkeen. Prost sai puolestaan heikon lähdön ja putosi kolmanneksi, kun Berger nousi Ferrarillaan hänen ohitseen. 11. ruudusta lähtenyt Piquet rikkoi autonsa keulan osuttuaan Derek Warwickin takapyörään ensimmäisessä mutkassa. Varikolla mekaanikot eivät kyenneet vaihtamaan Piquet'lle uutta etusiipeä, joten hän joutui keskeyttämään. Toisesta sijasta käytiin tiukkaa kamppailua Bergerin ja hänen takanaan olleen selvästi nopeamman Prostin välillä. Kapealla radalla ohittaminen oli kuitenkin vaikeaa ja samalla Senna kasvatti johtoaan kärjessä. Neljättä sijaa pitänyt Mansell joutui keskeyttämään, kun Alboreto lähti ohittamaan häntä ja autot osuivat toisiinsa mutkaan tultaessa. Mansell pyörähti, mutta Alboreto jatkoi matkaansa vahingoitta. Myöhemmin Prost onnistui ohittamaan Bergerin ja siirtyi kilpailussa toiseksi. Talli käski reilussa johdossa ollutta Sennaa hiljentämään, mutta keskittymisen herpaannuttua Senna ajoi radan reunakaiteeseen ja keskeytti. Prost nousi voittajaksi, Berger oli toinen ja hänen tallikaverinsa Alboreto kolmas.Uransa 30. voitolla Prost kasvatti johtonsa kuljettajien MM-sarjassa kymmeneen pisteeseen. Berger nousi 14 pisteellä toiseksi ohi Sennan. Valmistajien MM-sarjassa McLarenilla oli 33 pistettä, toisena olleella Ferrarilla oli 20 pistettä ja Lotus jatkoi yhdeksällä pisteellä kolmantena.Historian 11. Meksikon Grand Prix ajettiin 29. toukokuuta Autódromo Hermanos Rodríguez -nimisellä radalla. Aika-ajoissa Philippe Alliot törmäsi betoniseinään, kun hän menetti Lola-autonsa hallinnan radan pääsuoralle taittuvassa nopeasti ajettavassa mutkassa. Alliot kuitenkin selvisi tapahtumasta ilman vammoja. Paalupaikan aika-ajoissa otti jälleen Senna, tällä kertaa 0,6 sekunnin erolla Prostiin.Lähdössä Senna sai huonon lähdön ensimmäisestä ruudustaan ja Prost taittoi kärkipaikalla ensimmäiseen mutkaan perässään neljännestä ruudusta hyvin lähtenyt Piquet, jonka taakse Senna putosi. Myös Piquet'n tallikaveri Satoru Nakajima sai hyvän lähdön, kun hän nousi kuudennelta paikaltaan neljänneksi. Senna onnistui ohittamaan Piquet'n vielä ensimmäisen kierroksen aikana ja näin McLarenit siirtyivät kaksoisjohtoon. Hyvin aloittanut Nakajima joutui luovuttamaan neljännen sijansa hänet ohittaneelle Bergerille. Berger saavutti nopeasti myös Piquet'n Lotuksen, jonka hän ohitti pääsuoran jälkeisessä ensimmäisessä mutkassa. Myöhemmin molemmat Lotus kuljettajat keskeyttivät moottoririkkoihin. Ruutulipulle ensimmäisenä ennätti koko kilpailun ajan johdossa ajanut Prost ja Senna joutui tyytymään toiseen sijaan. Berger oli kolmas. Turbot toimivat Meksikon korkeassa ilmastossa paremmin ja kuusi ensimmäistä sijaa menivät turbomoottoreita käyttäville autoille.Prost nousi voittonsa myötä kuljettajien MM-sarjassa 33 pisteeseen. Berger onnistui vielä säilyttämään toisen sijansa 18 pisteen turvin, mutta Senna nousi hänen takanaan 15 pisteeseen. Valmistajien MM-sarjassa McLarenin pistesaldo kasvoi 48 pisteeseen, kun toisena olleella Ferrarilla oli 27 pistettä. Lotus onnistui vieläkin pitämään kolmannen sijansa, vaikka Arrows nousi jo tasapisteisiin.
Kauden viides kilpailu oli historian 20. Kanadan Grand Prix, joka ajettiin nyt 12. kesäkuuta kymmenettä kertaa Circuit Gilles-Villeneuve -radalla. Aika-ajoissa sattui jälleen vakavan näköinen ulosajo, kun Dereck Warwickin Arrows-auto syöksyi radan reunakaiteeseen takapää edellä. Tapahtumasta onneksi selvittiin jälleen vammoitta. Paalupaikan otti totutusti Senna, mutta ero taas toiseksi tulleeseen Prostiin oli vain 0,18 sekuntia.Kilpailun lähdössä Prost otti johtopaikan Sennalta, joka jäi toiseksi. Seuraavilla sijoilla ajoivat Berger ja Alboreto. Lähtötilanteessa sattui yksi kolari, kun Julian Bailey osui Luis Perez-Salan auton perään. Prost ja Senna kärjessä kasvattivat eroaan muihin, Sennan yrittäessä etsiä ohituspaikkaa Prostista. Benettonin kuljettajat Boutsen ja Nannini onnistuivat ohittamaan molemmat Ferrarit helpon näköisesti, mutta Nannini joutui hetkeä myöhemmin keskeyttämään neljänneltä sijalta auton teknisten ongelmien takia. 18 kierroksen kamppailun jälkeen Senna viimein onnistui ohituksessaan Prostista ja siirtyi kilpailun kärkeen. Molemmat Ferrarit keskeyttivät kilpailun neljänneltä sijalta. Voittajana maaliin ajoi toista kertaa kauden aikana Senna, joka päihitti Prostin lopulta 5,9 sekunnilla. Kolmas oli Boutsen Benettonilla, joka ajoi ensimmäistä kertaa kaudella vapaasti hengittävällä moottorilla varustetulla autolla palkintosijalle.Kuljettajien MM-sarjassa Prost säilytti johtopaikkansa 39 pisteellä, mutta Senna nousi takaisin toiselle sijalle 24 pisteen turvin. Kolmas oli kilpailun keskeyttänyt Berger 18 pisteellä. Valmistajien MM-sarjassa McLaren nousi jo selvään johtoon 63 pisteellä, kun toisena olleella Ferrarilla oli 27 pistettä. Lotus oli kolmantena 12 pisteellä.Kauden kuudes kilpailu, Yhdysvaltain GP, ajettiin 19. kesäkuuta vain viikko edellisen kilpailun jälkeen. Minardi-talli antoi potkut alkukaudesta heikosti esiintyneelle Adrián Camposille ja palkkasi entuudestaan tallille tutun Pierluigi Martinin ajamaan loppukauden. Aika-ajoissa Senna kasvatti paalupaikkaputkensa kuuden kilpailun mittaiseksi, kun hän päihitti toiseksi tulleen Bergerin 0,86 sekunnilla. Alboreto oli kolmas ja Prost vasta neljäs jääden Sennalle 1,4 sekuntia. Tämä oli ensimmäinen kerta kauden aikana, kun eturivissä oli jonkun muun kuin McLaren-tallin auto.Kilpailun lähdössä Senna meni johtoon ja häntä seurasivat Berger sekä Alboreto. Prost lähti huonosti ja putosi Boutsenin taakse viidenneksi. Prost kuitenkin onnistui ottamaan paikkansa takaisin toisen kierroksen alussa. Seuraavaksi Prostille joutui antautumaan kolmantena ajanut Alboreto Ferrarillaan. Toisen sijan Prost sai helposti, kun Berger keskeytti rengasrikkoon. Nanninin ja Alboreton kamppailu neljännestä sijasta päättyi Nanninin ohitusyrityksessä edellä ajaneen Alboreton pyörähtämiseen. Nannini jatkoi matkaansa ongelmitta. Kilpailussa nähtiin lukuisia keskeytyksiä, mikä mahdollisti pienemmille talleille hyviä sijoituksia. Voittajana maaliin ajoi Senna, jolle voitto oli kolmas nyt viimeistä kertaa ajetussa Yhdysvaltain GP:ssa, ja toiseksi sijoittui Prost. Kolmas oli edellisen kilpailun tapaan Boutsen. Andrea de Cesaris ajoi Rial-tallille ensimmäiset pisteet sijoittumalla neljänneksi. Lisäksi myös Pierluigi Martini saavutti Minardille tallin historian ensimmäisen pisteen sijoittumalla kuudenneksi.Prost nousi kuljettajien MM-sarjassa 45 pisteeseen, mutta toisena ollut Senna kasvatti oman saldonsa 33 pisteeseen. Berger oli edelleen keskeytyksestään huolimatta kolmas 18 pisteellä. McLaren nousi valmistajien MM-sarjassa 78 pisteeseen. Toisena olleella Ferrarilla oli 27 pistettä. Benetton nousi Lotuksen kanssa tasapisteisiin (12) kolmannelle sijalle.
Formula 1 -sarja palasi Eurooppaan, kun vuorossa oli 3. heinäkuuta ajettu kauden seitsemäs kilpailu Ranskassa Paul Ricardin radalla. Aika-ajoissa Prost onnistui ensimmäistä kertaa kauden aikana ottamaan paalupaikan ja päihittämään Sennan, joka jäi 0,48 sekunnin päähän. Seuraavasta lähtörivistä starttasivat Berger ja Alboreto.Lähtötilanteessa asetelmat kärjessä pysyivät muuttumattomina, kun Prost nousi kärkeen, Senna oli toinen ja Ferrarit heidän takanaan. Myöhemmin Berger menetti useita sijoituksia, kun hän pyörähti ulos radalta ja meni tämän jälkeen varikolle renkaiden vaihtoon. Hän kuitenkin nousi nopeasti neljänneksi ohitettuaan Nanninin ja Piquet'n selvästi heitä nopeammalla autollaan. Kilpailun keskivaiheilla Senna tuli toiselta sijalta varikolle vaihtamaan autoonsa uudet renkaat. Prostin vuoro tulla varikolle koitti seuraavalla kierroksella. Hänen renkaiden vaihto kesti kauemmin kuin tallikaverilla, minkä seurauksena Senna nousi kilpailussa johtoon, mutta Prost onnistui ottamaan kärkipaikkansa takaisin kierroksella ohitettavien autojen ruuhkassa. Voittajana ruutulipulle ajoi Prost ja Senna sijoittui toiseksi. Kolmas oli Alboreto, tallikaveri Bergerin sijoittuessa neljänneksi.Kuljettajien MM-sarjassa Prost (54) kasvatti johtonsa 15 pisteeseen toisena olleeseen Sennaan (39). Kolmannella sijalla jatkoi Berger 21 pisteellään. Valmistajien MM-sarjassa McLaren nousi 93 pisteeseen ja toisena ollut Ferrari oli saavuttanut 34 pistettä. Taistelu kolmannesta sijasta oli tiukka, kun sijaa pitäneellä Lotuksella oli 14 ja Benettonilla 13 pistettä.
Kauden kahdeksas kilpailu ajettiin 10. heinäkuuta Silverstonen radalla Britanniassa. Aika-ajoissa koettiin yllätys, kun ensimmäistä kertaa kauden aikana molemmat McLarenit jäivät eturivin ulkopuolelle. Paalupaikan valtasi Berger ja toiseen ruutuun ajoi toisella Ferrarilla Alboreto. Senna oli kolmas ja Prost neljäs.Kilpailupäivänä sää rata-alueella oli sateinen ja kylmä. Lähtökiihdytyksestä johtopaikalla ensimmäiseen mutkaan taittoi Berger, takanaan Alboreto ja Senna. Prost sai surkean lähdön ja tippui joukon keskivaiheille. Senna onnistui nopeasti nousemaan Alboreton ohi toiseksi. Kilpailun 14. kierroksella Senna ohitti Bergerin ja siirtyi kilpailussa johtoon. Samassa tilanteessa Senna ohitti kierroksella Prostin, joka ei ollut parhaimmillaan sateisella radalla. Mansell aloitti nousunsa kohti palkintosijoja, kun hän aluksi ohitti Mauricio Gugelminin nousten viidenneksi. Seuraavaksi ohitusvuorossa oli neljättä sijaa pitänyt Nannini, joka ohituksen jälkeen pyörähti menettäen kolme sijaa. Myöhemmin Mansell riemastutti kotiyleisöään ohittamalla kolmannella sijalla ajaneen Alboreton. Prost keskeytti kilpailun 24 kierroksen jälkeen 16. sijalta ajettuaan varikolle. Tämä oli hänen kautensa ensimmäinen keskeytys. Nannini ohitti Mansellin ja siirtyi hetkeksi kolmanneksi, mutta hän pyörähti jälleen ja Mansell sai paikkansa takaisin. Mansell saavutti toisena ajavan Bergerin, joka myös joutui nöyrtymään näyttävässä ohituksessa brittikuljettajalle. Myös Nannini onnistui ohittamaan Bergerin. Maaliin ensimmäisenä ajoi Senna. Mansell selviytyi ensimmäistä kertaa kauden aikana maaliin ja oli toinen. Nannini saavutti uransa ensimmäisen palkintosijan ollen kolmas.Tilanne kuljettajien MM-sarjassa kauden puolivälissä kiristyi Prostin keskeytettyä, kun Senna nousi kuuden pisteen päähän Prostista, 48 pisteeseen. Kolmatta sijaa piti edelleen Berger 21 pisteellä. Valmistajien MM-sarjassa McLaren ylitti jo sadan pisteen rajan nousten 102 pisteeseen. Epäonnistuneen kilpailun jälkeen Ferrarilla oli edelleen 34 pistettä. Benetton nousi 17 pisteellä kolmanneksi pisteen erolla Lotuksen.
Kauden yhdeksäs kilpailu ajettiin Saksassa Hockenheimringillä 24. heinäkuuta. Aika-ajoissa Senna palasi kahden kilpailun tauon jälkeen paalupaikalle ja Prost oli toinen 0,28 sekunnin erolla. Seuraavat lähtöruudut menivät tuttuun tapaan Bergerille ja Alboretolle.Kilpailu oli Piquet'lle uran 150. ja samalla tuli täyteen kymmenen vuotta hänen F1-debyytistään juuri kyseisellä Hockenheimin radalla. Ennen kilpailun alkua aamupäivällä oli satanut vettä, minkä seurauksena rata oli vielä märkä. Kaikki kärkikuljettajat lähtivät matkaan sadekelin renkailla, paitsi viidennen lähtöruudun Piquet, joka valitsi slicksit. Lähdössä Senna nousi kärkeen, mutta Prost sai jälleen huonon lähdön ja putosi Bergerin ja Nanninin taakse neljänneksi. Piquet'n uhkapeli rengasvalinnan kanssa päättyi pyörähtämiseen päin rengasvallia. Hän pääsi vielä varikolle, mutta tallin mekaanikot eivät voineet korjata rikkoontunutta kylkeä. Prost nousi kolmanneksi ohitettuaan Nanninin ja alkoi hiillostaa Bergeriä. Ohitus Bergeristä onnistui helpohkosti pitkällä takasuoralla. Myöhemmin Prost pyörähti haastavaksi osoittautuneessa Östkurvessa, mutta onnistui säilyttämään toisen sijansa. Hyvää kilpailua ajanut Nannini ajoi varikolle kilpailun lopussa moottoriongelmien vuoksi. Nannini kuitenkin oli ehtinyt ajaa kilpailun nopeimman kierroksen, joka oli hänen uransa ensimmäinen. Ensimmäisenä ruutulipulle ajoi Senna, joka jälleen osoitti hyvää sadekelin ajotaitoa. Prost oli toinen ja Berger kolmas.Prost onnistui säilyttämään johtonsa kuljettajien MM-sarjassa, mutta Senna nousi jo 3 pisteen päähän 57 pisteellään. Berger nousi kolmannella sijallaan 25 pisteeseen. Valmistajien MM-sarjassa McLaren kasvatti entisestään johtoaan, kun talli nousi 117 pisteeseen. Toisena olleella Ferrarilla oli 41 pistettä ja Benetton oli kolmantena 18 pisteellä. Ero Lotukseen kasvoi nyt kahteen pisteeseen.Seuraava kilpailu ajettiin 7. elokuuta Unkarissa Hungaroringillä. Radan hidas profiili suosi vapaasti hengittäviä moottoreita käyttäviä talleja. Aika-ajoissa Senna oli kuitenkin jälleen nopein, kun toiseksi Williamsilla yltänyt Mansell jäi hänellä 0,1 sekuntia. Boutsen oli Benettonilla kolmas.Mansell sai toisesta ruudusta hyvän lähdön, mutta Senna onnistui pitämään hänet takanaan tehokkaan moottorinsa ansiosta. Prostin kilpailun alku oli vaikea ja hän tippui jo alun perin heikosta seitsemännestä lähtöruudustaan kymmenenneksi. Ensimmäisen kierroksen jälkeen Senna ajoi johdossa ja Mansell oli aivan hänen takanaan. Kolmantena ajoi toisella Williamsilla Patrese ja hänen takanaan olivat Benettonit. Prost aloitti nousun kohti kärkeä ohittamalla Gugelminin nousten kahdeksanneksi ja Capellin ajaessa varikolle siirtyi Prost seitsemänneksi. Seuraavaksi Prostille joutui antautumaan kuudennelta sijalta Berger ja hieman tämän jälkeen Prost oli jo viides ohitettuaan Nanninin. Kärkikamppailussa Mansellin ohitusyritys Sennasta päättyi pyörähtämiseen, mutta Mansell onnistui jatkamaan vahingoitta pudottuaan vain neljänneksi. Hän kuitenkin joutui taipumaan Prostille seuraavan kierroksen alussa. Samalla Boutsen onnistui nousemaan Patresen ohi toiseksi. Patrese putosi kokonaan pois palkintosijoilta, kun Prost ohitti hänet lähtösuoralla. Myös Boutsen oli voimaton Prostin ohittaessa hänet. Prost saavutti myös Sennan, joka menetti aikaa kierroksella ohitettavien kanssa. Lähtösuoran jälkeiseen mutkaan jarrutettaessa Prost onnistui nousemaan hetkellisesti Sennan ohi, mutta mutka meni leveäksi ja Senna otti paikkansa takaisin. Senna pystyi pitämään johtopaikan maaliin saakka, mutta Prost tuli aivan hänen takanaan maalilinjalle. Kolmas oli Boutsen.Senna nousi voiton myötä kuljettajien MM-sarjassa tasapisteisiin (66) Prostin kanssa. Senna kuitenkin johti, koska hänellä oli kaksi voittoa enemmän. Kolmantena olleella Bergerillä oli 28 pistettä. Valmistajien MM-sarjassa McLaren nousi kaksoisvoiton myötä 132 pisteeseen. Ferrari oli toinen 44 pisteellä ja Benetton oli 22 pisteen turvin entistä vankemmin kiinni kolmannessa sijassa.Kauden 11. kilpailu ajettiin 28. elokuuta Spa-Francorchampsin radalla Belgiassa. Ferrarin perustaja Enzo Ferrari oli kuollut kaksi viikkoa ennen kilpailua 90-vuotiaana. Mansell oli sairastunut vesirokkoon, eikä kyennyt osallistumaan kilpailuun. Hänen paikkansa Williamsilla otti Martin Brundle. Aika-ajoissa Senna ajoi jälleen nopeimman kierrosajan ja jälleen toiseksi sijoittunut jäi hänestä 0,4 sekuntia. Seuraavat sijat menivät Bergerille ja Alboretolle.Kilpailun lähdössä Prost nousi toisesta ruudustaan kärkeen ja Senna taittoi hänen perässään ensimmäiseen tiukkaan neulansilmämutkaan toisena. Ferrarit seurasivat sijoilla kolme ja neljä. Eau Rouge -mutkasta Senna sai hyvän vauhdin Kemmel-suoralla ja taittoi Prostin eteen seuraavassa mutkassa. Seuraavalla kierroksella Berger yritti ohittaa samassa paikassa Prostin, mutta hänen vauhtinsa ei siihen riittänyt. 11 kierroksen jälkeen Berger ajoi varikolle ja keskeytti kilpailun. Alboreto nousi nyt kolmanneksi ja kotikilpailussaan ajanut Boutsen oli neljäs. Piquet nousi viidenneksi ohitettuaan tallikaverinsa Nakajiman, joka keskeytti hetkeä myöhemmin moottoriongelmien vuoksi. Myös Alboreton auton moottori hajosi ja molemmat Ferrarit olivat poissa pelistä. Nannini kohensi sijoitustaan ohittamalla neljäntenä ajaneen Piquet'n. March-tallin autolla ajanut Ivan Capelli oli myös hyvässä vauhdissa ja hän ohitti Piquet'n nousten viidenneksi. Maaliin voittajana ajoi Senna, jolle voitto oli jo neljäs peräkkäinen. Toiseksi sijoittui Prost ja Capelli oli lopulta kolmas, kun molemmat Benettonit hylättiin kilpailun jälkeen laittoman polttoaineen takia.Senna nousi kilpailun jälkeen 75 pisteeseen kuljettajien MM-sarjassa. Prost oli toisena 72 pisteellään. Berger jatkoi kolmantena 28 pisteen turvin. Valmistajien mestaruus ratkesi McLarenille, kun se nousi kahdeksannen kaksoisvoittonsa ansiosta jo 147 pisteeseen. Kilpailussa pisteittä jääneellä Ferrarilla oli 44 pistettä ja Benetton jatkoi hylkäyksistä huolimatta kolmantena 22 pisteellä.
Monzan nopealla radalla Italiassa ajettiin kauden 12. kilpailu 11. syyskuuta. Mansell oli edelleen sivussa sairautensa vuoksi, ja häntä tuurasi tässä kilpailussa Williamsin testikuljettajana toiminut Jean-Louis Schlesser. Aika-ajoissa Senna valtasi paalupaikan jo kymmenettä kertaa kauden aikana, mikä oli uusi yhden kauden paalupaikkaennätys. Yhdeksään paaluun olivat aikaisemmin pystyneet Piquet (1984), Ronnie Peterson (1973) ja Niki Lauda (1974–1975). Toiseen lähtöruutuun ajoi Prost häviten 0,3 sekuntia Sennalle. Seuraavat sijat menivät tuttuun tapaan Bergerille ja Alboretolle.Kilpailun lähdössä Prost nousi kärkeen, mutta Senna ohitti hänet jo ennen ensimmäistä mutkaa. Ferrarit pitivät sijat kolme ja neljä. Alussa Senna kasvatti pienen eron Prostiin, joka piteli Bergeriä takanaan. Tilanne kärjessä pysyi muuttumattomana kierroksella 34 saakka, jolloin Prostin auton moottoriin tuli tekninen vika ja hänen oli päätettävä kilpailunsa varikolle. Kaksi kierrosta ennen maalia Senna lähti ohittamaan kierroksella Schlesseriä, mutta Sennan taitettua mutkasta ulos autot osuivat toisiinsa. Senna pyörähti ja keskeytti kilpailun. Berger siirtyi tapahtuman seurauksena johtoon ja voitti kilpailun. Toiseksi sijoittui Alboreto ja kolmas oli Cheever. Ferrarin kaksoisvoitto sai tallin kotiyleisön riemuitsemaan ja ensimmäistä kertaa kaudella voittoon ajoi joku muu kuin McLaren-talli.Kuljettajien MM-sarjassa ei tapahtunut suurta muutosta McLaren-kuljettajien keskeytettyä. Sennalla oli saavutettuna 75 ja Prostilla 72 pistettä. Berger tukevoitti kolmatta sijaansa nousemalla 37 pisteeseen. Valmistajien MM-sarjassa McLarenilla oli 147 pistettä, toisena olleella Ferrarilla 59 pistettä ja Benetton oli kolmas 23 pisteellä.25. syyskuuta ajettiin Estorilin radalla Portugalissa kauden 13. kilpailu. Aika-ajoissa Prost otti kauden toisen paalupaikkansa, kun hän onnistui lyömään Sennan ajan 0,46 sekunnin erolla. Kolmas oli Capelli ja Berger neljäs. Mansell palasi takaisin Williamsin rattiin kahden kilpailun mittaisen sairausloman jälkeen ja oli aika-ajoissa kuudenneksi nopein.Kilpailu jouduttiin keskeyttämään heti ensimmäisen lähdön jälkeen, kun Warwickin auto jäi lähtöruutuun ja hänen peräänsä törmäsivät de Cesaris, Perez-Sala sekä Nakajima. Uusintalähdössä Prost piti alkukiihdytyksessä johtopaikkansa, mutta Senna meni väkisin ulkokautta hänen ohitseen ensimmäisessä mutkassa. Kolmas oli Capelli, jonka takana ajoi Berger. Toiselle kierrokselle tultaessa Prost lähti ohittamaan Sennaa maalisuoralla, mutta Senna ei luovuttanut paikkaansa helpolla. Hän kiilasi Prostin melkein kiinni varikkomuuriin, mutta Prost nousi johtoon tultuaan ensimmäiseen mutkaan sisäkautta. Sennan vauhti alkoi hidastua ja Capelli kuittasi Sennan ohi maalisuoran päässä jarrutustilanteessa. Myös Berger ohitti Sennan nousten kolmanneksi. Bergerin kilpailu päättyi ulosajoon 36. kierroksella. Senna tuli renkaiden vaihtoon kierroksen 56 päätteeksi, mikä pudotti hänet kuudenneksi. Maaliin ensimmäisenä ajoi viiden voitottoman kilpailun jälkeen Prost. Toiseksi selviytyi Capelli ja kolmas oli Boutsen. Kilpailun jälkeen lehdistötilaisuudessa Prost arvosteli Sennan toimintaa ensimmäisellä kierroksella. Tämä oli ensimmäinen "yhteenotto" Sennan ja Prostin välillä.
Kuljettajien MM-sarjassa Prost siirtyi johtoon 81 pisteellä. Sennalla oli saavutettuna 76 pistettä. Berger jatkoi keskeytyksestä huolimatta kolmantena 37 pisteellä. Valmistajien MM-sarjassa McLaren kasvatti pistesaldonsa 157 pisteeseen. Ferrarilla oli 61 pistettä ja Benetton oli kolmas 27 pisteellä.Kauden viimeinen kilpailu Euroopan mantereella ajettiin 2. lokakuuta Jerezin radalla Espanjassa. Aika-ajoissa Senna oli jälleen nopein, mutta tällä kertaa ero toiseksi tulleeseen Prostiin oli vain 0,07 sekuntia. Mansell oli kolmanneksi nopein ennen Benettoneja. Berger ja Alboreto olivat vasta sijoilla kahdeksan ja kymmenen. Patrese sai 10 000 dollarin sakot, kun aika-ajoissa hän suutuksissaan jarrutti Julian Baileyn edessä tahallisesti. Baileyn auton keula nousi Williamsin takapyörästä ilmaan ja hän ajautui hiekalle. Kaikki sai alkunsa siitä, kun Bailey sattui Patresen edelle tämän nopealla kierroksella.Kilpailun lähdössä Prost nousi toisesta ruudusta johtoon, kun Senna sai paalupaikaltaan huonon lähdön pudoten kolmanneksi Mansellin taakse. Patrese oli neljäntenä. Boutsenin kilpailu meni pilalle, kun hänen autonsa etusiipi vaurioitui lähtöruuhkassa. Varikolta palattuaan hän oli tippunut kilpailun viimeiseksi. Kolmannelta sijaltaan Senna ohitti Mansellin hetkellisesti, mutta ajoi mutkan leveäksi ja Mansell kuittasi paikkansa takaisin. Capelli nousi Patresen ohi neljänneksi kilpailun 35. kierroksella. Kolme kierrosta myöhemmin myös Senna joutui antautumaan hyvässä vauhdissa olleelle Capellille. Kova vauhti ei kuitenkaan sopinut Capellin auton Judd-moottorille, joka hajosi 46. kierroksella. Nannini pääsi myös hyvään vauhtiin, kun hän ohitti samalla kierroksella Patresen ja Sennan nousten kilpailussa kolmanneksi. Sennan varikolla käynti pudotti hänet seitsemännelle sijalle. Maaliin ensimmäisenä ajoi Prost. Toiseksi ennätti Mansell, joka ajoi toista kertaa kauden aikana maaliin. Kolmas oli Nannini ja Senna onnistui nousemaan lopulta neljänneksi.Kuljettajien MM-sarjassa Prost nousi vain 84 pisteeseen, koska hänellä oli jo 12 pistesijoitusta. Senna oli toisena 79 pisteellä ja Bergerin 38 pistettä oikeuttivat kolmanteen sijaan. Valmistajien MM-sarjassa McLaren nousi 169 pisteeseen. Ferrari jäi pisteittä, mutta jatkoi toisena 62 pisteellä. Benetton nousi kolmannella sijalla 31 pisteeseen.
Kauden toiseksi viimeinen kilpailu ajettiin 30. lokakuuta Suzukan radalla Japanissa. Larrousse-tallin kuljettaja Yannick Dalmas joutui jättämään loppukauden kaksi viimeistä kilpailua väliin sairastuttuaan Legioonalaistautiin. Talli palkkasi hänen tilalleen japanilaisen Aguri Suzukin. Aika-ajoissa Senna oli jälleen nopein, Prost jäi hänellä tällä kertaa 0,32 sekuntia. Kolmanneksi nopein oli Berger.Kilpailun lähdössä Senna sammutti autonsa moottorin, mutta sai sen uudelleen käyntiin mäkilähdöllä. Prost nousi johtoon ja Berger seurasi toisena. Capelli oli lähdön jälkeen kolmantena. Senna tippui sijalle 14, mutta oli ensimmäisen kierroksen lopussa noussut jo kahdeksanneksi. Toisella kierroksella Senna ohitti Patresen ja Nanninin nousten kuudenneksi. Myös Boutsen ja Alboreto joutuvat antautumaan Sennalla, joka oli noussut neljännellä kierroksella jo neljänneksi. Capelli ohitti toisena ajaneen Bergerin kuudennella kierroksella. Alboreto menetti kuudennen sijansa, kun hän leikkasi ensimmäiseen mutkaan Nanninin edelle. Autot osuivat toisiinsa ja Alboreto tippui toiseksi viimeiseksi. Senna pääsi Bergerin ohi 11. kierroksella ja nousi kolmanneksi. Capelli onnistui hetkellisesti nousemaan Prostin edelle kilpailun johtoon maalisuoralla, mutta joutui tyytymään toiseen sijaan mutkaan tultaessa. Capelli keskeytti myöhemmin auton sähköjen petettyä. Senna saavutti kärjessä ajaneen Prostin ja onnistui ohittamaan tämän pääsuoralla kilpailun 28. kierroksella. Senna piti johtopaikkansa kilpailun maaliin saakka. Toiseksi sijoittui Prost ja Boutsen oli palkintokorokkeella kolmantena.Senna varmisti kauden kahdeksannen voittonsa myötä kuljettajien maailmanmestaruuden. Hän nousi Prostin ohi 87 pisteeseen. Prostilla oli 84 pistettä. Berger oli myös jo varmistanut kolmannen sijan. Valmistajien MM-sarjassa McLaren nousi 184 pisteeseen, Ferrari oli toinen 65 pisteellä ja Benetton oli jo käytännössä varmistanut kolmannen sijan. Arrows oli neljäntenä 14 pisteen päässä.Kauden viimeinen kilpailu ajettiin 13. marraskuuta Adelaiden katuradalla Australiassa. Kilpailu oli F1-sarjan historian viimeinen, jossa sallittiin turbomoottorit. Aika-ajoissa Senna otti kauden 13. paalupaikkansa. Prost oli toinen 0,13 sekunnin erolla. Kolmanteen lähtöruutuun oikeuttaneen ajan ajoi Mansell jääden Sennasta 1,68 sekuntia.Kilpailun lähdössä Prost nousi johtopaikalle, kun Senna sai huonon lähdön pudoten toiseksi. Berger nousi Mansellin ohi kolmanneksi. Alboreto keskeytti viimeisen kilpailunsa Ferrarilla kolariin Caffin kanssa ensimmäisellä kierroksella. Piquet onnistui ohittamaan Mansellin siirtyen neljänneksi. Myös Patrese ohitti tallikaverinsa Mansellin kilpailun toisella kierroksella. Kolmannella kierroksella Berger ohitti Sennan nousten toiseksi. 14. kierroksen alussa Berger onnistui nousemaan Prostin ohi kilpailun kärkeen. Bergerin varmalta näyttänyt voitto kariutui kolariin kierroksella ohitettavan René Arnoux'n kanssa. Samalla Prost siirtyi takaisin johtoon. Mansell nousi neljänneksi, kun Patrese pyörähti hänen edellään pudoten viidenneksi. 65. kierroksella Mansellin kilpailu päättyi ulosajoon samassa paikassa, jossa Patrese oli pyörähtänyt onnekkaammin aiemmin. Ruutulipulle voittajana ajoi Prost ja Senna tuli toiseksi. Piquet oli kolmas, joka samalla takasi kolmoisvoiton Hondan turbomoottoreita käyttäneille autoille.Ayrton Senna voitti kuljettajien MM-tittelin lopulta 90 pisteellä. Prost sijoittui toiseksi 87 pisteellä ja Berger oli kolmas 41 pisteellä. Valmistajien MM-sarjassa McLaren saavutti lopulta 199 pistettä. Toiseksi tullut Ferrari jäi 65 pisteeseen. Benetton otti pronssia 39 pisteellä.
Moottorin iskutilavuus sai olla enintään 1 500 cm³ (turboahdettuna) tai 3 500 cm³ (vapaastihengittävänä).
Auton tuli painaa kuivana (ilman nesteitä ja kuljettajaa) vähintään 540 kilogrammaa.
Turbojen ahtopaine sai olla enintään 2,5 baaria. Tällä muutoksella haluttiin tasoittaa moottoreiden tehoeroja.
Turbomoottoreita käyttävillä autoilla käytettävissään enintään 155 litraa polttoainetta yhtä kilpailua kohden. Vapaastihengittäviä moottoreita käyttävillä autoilla ei polttoaineenkulutusrajoituksia. Välitankkaukset kilpailujen aikana olivat kiellettyjä kaikilta.
Aika-ajoihin pääsi mukaan enintään 30 kuljettajaa. Edelliskaudella (1987) heikoiten menestyneiden tallien kuljettajat joutuivat esikarsintaan, jos 30 kilpailijan osanottajamäärä ylittyi.
Aika-ajojen 26 nopeinta kuljettajaa pääsivät mukaan itse kilpailuun – loput karsiutuivat.
Kaudella 1988 käytössä oli pistelaskujärjestelmä 9-6-4-3-2-1. Eli kilpailun voittaja sai yhdeksän pistettä, toiseksi tullut kuusi pistettä, kolmas neljä pistettä, neljäs kolme pistettä, viides kaksi pistettä ja kuudennesta sijoituksesta sai yhden pisteen. Lisäksi vain kuljettajien 11 parasta pistesijoitusta laskettiin mukaan yhteispisteisiin.
Martin Brundle siirtyi Zakspeediltä Williamsille, mutta osallistui vain yhteen kilpailuun tuuraten Nigel Mansellia.
Julian Bailey debytoi Tyrrellillä. Hän kilpaili kaudella 1987 Formula 3000 -sarjassa GA Motorsport -tallissa. Tuolloin hän saavutti yhden voiton kuudessa kilpailussa ja sijoittui 13 pisteellä seitsemänneksi. Bailey osallistui myös Macaun GP:hin Reynardilla sijoittuen neljänneksi.
Mauricio Gugelmin debytoi Marchilla. Hän oli vuoden 1985 Britannian Formula 3 -sarjan mestari ja Macaun GP:n voittaja. Gugelmin nousi F1:een Formula 3000 -sarjasta, jossa hän sijoittui 29 pisteellä neljänneksi. Hän saavutti kaudelta yhden voiton, kaksi paalupaikkaa ja viisi palkintosijaa.
Oscar Larrauri debytoi EuroBrunilla. Hän oli vuoden 1982 Formula 3 Eurosarjan mestari. Larrauri ajoi edellisellä kaudella Supercup-sarjassa kolmanneksi.
Luis Perez-Sala debytoi Minardilla. Hän sijoittui edellisellä kaudella Formula 3000 -sarjassa toiseksi 33 pisteellä. Hän saavutti Lolalla kaksi voittoa, kaksi paalupaikkaa, neljä palkintosijaa ja yhden nopeimman kierroksen.
Pierre-Henri Raphanel debytoi Lolalla. Hän oli vuoden 1985 Ranskan Formula 3 -sarjan mestari. Raphanel ajoi kaudella 1988 Formula 3000 -sarjassa Oreca-tallissa ja sijoittui 13:nneksi kahdeksalla pisteellä. Hän saavutti yhden palkintosijan.
Bernd Schneider debytoi Zakspeedillä. Hän oli vuoden 1987 Saksan Formula 3 -sarjan mestari. Schneider saavutti kahdeksasta kilpailusta seitsemän voittoa, kahdeksan paalua, seitsemän palkintosijaa ja seitsemän nopeinta kierrosta. Hän osallistui samana vuonna myös kahteen DTM-kilpailuun, joissa hän saavutti yhden palkintosijan. Macaun GP:ssa hän oli kolmas.
Aguri Suzuki debytoi Lolalla. Hän voitti kauden 1988 Japanin Formula 3000 -sarjan mestaruuden ja sijoittui samassa sarjassa toiseksi vuosina 1987 ja 1982.
Dallara, Gianpaolo Dallara aloitti omien F3-autojen valmistuksen vuonna 1978. F1-sarjaan talli siirtyi Bebbe Lucchinin Scuderia Italia -tallin mukana.
EuroBrun, talli syntyi, kun italialaisen Paolo Pavanellon Formula 3 -sarjassa kilpaillut Euroracing ja sveitsiläisen Walter Brunin urheiluautosarjoissa ajanut talli yhdistettiin.
Rial, entisen ATS-tallin johtaja Günther Schmidt yritti toistamiseen tuoda saksalaistallin F1-sarjaan.
Brabham jäi pois kauden 1988 MM-sarjasta, koska silloinen omistaja Bernie Ecclestone myi tallinsa sveitsiläisellä Joachim Luhtille. Myyntiin vaikuttivat BMW:n vetäytyminen moottorintoimittajan asemasta ja Ecclestonen kiireet FOCAn johtotehtävissä.
Christian Danner siirtyi kilpailemaan DTM-sarjaan, jossa hän ajoi Alpine-tallissa BMW M3:lla. Hän kuitenkin toimi myös Zakspeedin testikuljettajana.
Pascal Fabre ajoi kaudella 1988 World Sportscar Championship -sarjassa Cougar C22S -autolla.
Franco Forini siirtyi Saksan Formula 3 -sarjaan, jossa hän ajoi Dallaralla JSK-tallissa.
Roberto Moreno haki uutta vauhtia F1-urallaan voittamalla Formula 3000 -sarjan mestaruuden. Hän ajoi Reynardilla Bromley-tallissa.
Kauden aikana sarjassa nähtiin yhteensä kahdeksan moottorimallia ja seitsemän moottorinvalmistajaa. Honda, Ferrari, Megatron (uudelleen nimetty BMW), Osella (uudelleen nimetty Alfa Romeo) ja Zakspeed valmistivat viimeistä kertaa turbomoottorit. Parhaimmaksi moottoriksi osoittautui edelliskauden tapaan Honda. Uusi tulokasmoottori Judd oli epäluotettava, mutta sopivilla radoilla sitä käyttäneet Williams ja March taistelivat palkintosijoista.
Lihavoidut kohdat tarkoittavat paalupaikkaa ja kursivoidut kilpailun nopeinta kierrosta.* Vain 11 parasta tulosta laskettiin mukaan lopullisiin MM-pisteisiin. Prost saavutti kauden aikana 105 pistettä, mutta vain 87 hänen pisteistään laskettiin. Senna saavutti 94 pistettä, joista 90 laskettiin lopullisiin pisteisiin.
The Official Formula 1 Website – 1988 FIA Formula One World Championship (englanniksi)

ABB FIA Formula E Championship tai Formula E on vuonna 2012 perustettu autourheiluluokka, jonka kilpailutoiminta käynnistyi vuonna 2014. Sarjassa kilpaillaan yksipaikkaisilla sähkökilpa-autoilla. Formula E -luokan vuosittainen maailmanmestaruussarja koostuu vuoden aikana eri puolilla maailmaa ajettavista ePrix-kilpailuista. Sarjassa kilpaillaan sekä kuljettajien että valmistajien maailmanmestaruustitteleistä. Formula E -sarjan järjestää kansainvälinen autoliitto FIA. Sarjan toimitusjohtajana toimii Alejandro Agag. Sarjassa kilpailee kymmenen kansainvälistä tallia, joissa jokaisessa on kaksi kuljettajaa. Kuljettajilla on käytössään kaksi autoa kilpailua kohden.Formula E -sarjan maailmanmestaruuksista ajettiin ensimmäistä kertaa kaudella 2014–2015. Ensimmäisen osakilpailun Kiinan ePrix’n voittoon ajoi brasilialainen Lucas di Grassi saksalaisen Audi Sport ABT -tallin riveissä. Ensimmäisen Formula E -sarjan kuljettajien maailmanmestaruuden voitti Nelson Piquet Jr. ja valmistajien maailmanmestaruuden puolestaan E.dams-Renault.Sarjan hallitseva kuljettajien maailmanmestari on brasilialainen Lucas di Grassi ja hallitseva valmistajien maailmanmestari E.dams-Renault.
Vuoden 2017 tammikuussa Motorsport Network osti Formula E -sarjasta osaomistajuuden. Omistajamuutoksen myötä Formula E saa taakseen sarjan markkinnoinin kannalta kovan tekijän. Motorsport Network omistaa muun muassa autoihin keskittyvät lehdet Autosportin ja F1 Racingin sekä moottoriurheilusivuston motorsport.comin ja moottoriurheilukuviin keskittyvän LAT Photographigin omistavan Haymarket Median ja moottoriurheilua näyttävän Motors TV-kanavan.
FIA:n puheenjohtaja Jean Todt esitti 2011 ajatuksen autourheilusarjasta, joka toimisi täysin sähkön voimalla. Espanjalainen liikemies Alejandro Agag otti idean hoitaakseen ja perusti vuonna 2012 Formula E -sarjan. Sarja sai laajaa kiinnostusta ja keräsi ympärilleen autourheilun tähtiä ja rikkaita liikemiehiä aina Hollywood-näyttelijöihin asti. Agag toi sarjaan mukaan Alain Prostin, Mario ja Michael Andrettin, Virgin Groupin Richard Bransonin sekä näyttelijä Leonardo DiCaprion.Formula E:n tavoitteena on esitellä sähköautoihin pohjautuvaa moottoriurheilua ja edistää puhdasta energiaa. Lisäksi sarjaa käytetään sähköautojen kehityksen apuna.
Ensimmäinen Formula E -kausi alkoi 13. syyskuuta 2014 Kiinan Pekingissä. Kiinan ePrix oli ensimmäinen koskaan kokonaan sähköllä toimivilla autoilla ajettu virallinen osakilpailu. Kilpailua seurasi arviolta 40 miljoonaa ihmistä ympäri maailmaa. Kauteen osallistui kymmenen tallia, joissa ajoi kaksi kuljettajaa osakilpailua kohden. Kaikki tallit kilpailivat samanlaisilla autoilla ja kuljettajilla oli kaksi autoa, joita molempia oli käytettävä kilpailun aikana.
Kauden 2014–2015 aikana ajettiin yhteensä 11 osakilpailua kymmenessä eri kaupungissa, koska kauden päätösviikonloppuna Lontoossa ajettiin kaksi osakilpailua saman viikonlopun aikana. Nelson Piquet Jr. voitti ensimmäisen kuljettajien E.dams-Renault valmistajien mestaruuden.Kaudella 2015–2016 valmistajien sallittiin tehdä muutoksia auton voimansiirtoon. Kulujen rajoittamiseksi auton aerodynamiikkaa ei kuitenkaan saanut muuttaa. Myös kauden 2015–2016 aikana piti ajaa 11 osakilpailua ensimmäisen kauden tapaan, mutta Venäjän ePrix peruttiin kesken kauden tiesulkuihin liittyvien ennakoimattomien olosuhteiden vuoksi. Kaudella 2015–2016 ei ajettu myöskään Monacon ePrix’tä eikä Miamin ePrix’tä. Sen sijaan Pariisissa ajettiin ensimmäinen Ranskan ePrix ja Méxicossa Meksikon ePrix. Kuljettajien maailmanmestaruuden voitti 2015–2016 Sébastien Buemi. ja valmistajien mestaruuden toistamiseen E.dams-Renault.
Ensimmäiset Formula E -kaudet olivat uuden oppimista talleille, kuljettajille ja sarjan seuraajille. Sarja sai innostettua mukaansa muun muassa entisiä Formula 1 -kuljettajia. Sarjassa on nähty muun muassa Formula 1 -maailmanmestarin Ayrton Sennan veljenpoika Bruno Senna, Formula 1 -maailmanmestarin Alain Prostin poika Nicolas Prost sekä itse Formula 1 -maailmanmestari Jacques Villeneuve. Alain Prost toimii kaksinkertaisen Formula E -sarjan valmistajien mestaruuden voittaneen E.dams-Renault’n ylemmässä johtokunnassa yhdessä Jean-Paul Driotin kanssa sekä tallin osa-omistajana.Kaudelle 2016–2017 sarjaan tulivat mukaan kiinalainen Techeetah, joka on perustettu entisen Team Agurin raunioille sekä brittiläinen Jaguar Racing. Autonvalmistaja Jaguar palasi näin ollen autourheiluun mukaan kilpailtuaan viimeksi Formula 1 -sarjassa kaudella 2004.Formula E vieraili kaudella 2016–2017 ensimmäistä kertaa Afrikassa. Marokon Marrakechissa järjestetyn osakilpailun voittoon ajoi Sébastien Buemi. Kilpailu järjestettiin samaan aikaan, kun kaupungissa kokoontui kansainvälinen ilmastonsopimusliitto.Kansainvälinen autoliitto FIA myönsi saksalaiselle automerkille BMW:lle luvan toimittaa voimanlähteitä Formula E -sarjaan kausina viisi, kuusi ja seitsemän.Formula E on kerännyt automerkkien kasvavan huomion viime vuosina. Vuoden 2014 loppupuolella startanneessa sarjassa ovat mukana jo nyt Audi, Jaguar, Renault ja PSA-konserni.
Formula E -kilpa-autot ovat sähköautoja. Renkaat toimittaa autoille ranskalainen rengasvalmistaja Michelin. Autoissa on Dallaran valmistama runko ja Hewlandin vaihdelaatikko. Sähkömoottorit tulevat McLarenilta ja akustot Williamsilta. Formula E:n sähkömoottorin teho on noin 200 kilowattia, joka vastaa noin 270 hevosvoimaa. Kilpailujen aikana teho on kuitenkin rajoitettu 150 kilowattiin, jotta auton akku kestää koko kilpailun ajan. Autot kiihtyvät 0–100 km/h 2,9 sekunnissa, ja huippunopeus on kilpailuissa 225 km/h. Auton huippunopeudeksi on kuitenkin mitattu parhaimmillaan 250 kilometriä tunnissa.  Autot luovat noin 80 desibelin äänen. Auton paino on kuljettajan kanssa vähintään 896 kilogrammaa, ja siitä akku painaa 320 kilogrammaa.Formula E -sarjaa perustettaessa tarkoitus oli minimoida tallien kustannukset, saada hiilijalanjäljestä mahdollisimman pieni ja kehittää sähköautotekniikkaa. Ensimmäisellä kaudella kaikki tallit käyttivät samanlaista Spark-Renault SRT 01E -autoa. Ensimmäisellä kaudella kaikki autotekniikka, kuten sähkömoottori ja akusto, olivat talleilla tismalleen samanlaisia. Toiselle kaudella valmistajat saivat alkaa kehittämään autojaan. Toisesta kaudesta lähtien valmistajat saivat rakentaa autoihinsa oman voimansiirtoyksikön. Valmistajat saivat näin ollen rakentaa oman eMoottorin eli sähkömoottorin, vaihdelaatikon, tasauspyörästön ja auton kotelot. Kulujen rajoittamiseksi auton aerodynamiikkaa ei kuitenkaan saa muuttaa.Valmistajien voimansiirtoyksiköiden vapaarakennus säilyi kaudelle 2016–2017. Jokainen sarjan valmistajista on valinnut omanlaisensa teknologisen kehitystien.  Sarjassa kilpailevista talleista yhteensä kahdeksan tallia valmistaa oman voimayksikkönsä kaudella 2016–2017.  Kaksi jäljelle jäänyttä tallia ostavat omat kustomoidut voimayksikkönsä valmistajilta.Aluksi tunnin mittaisissa kisoissa kuljettajilla on käytössään kaksi autoa, joita molempia heidän on käytettävä kilpailun aikana, mutta suunnitelmissa on autojen langaton lataus kisojen aikana.
FIA on kertonut, että vaikka yhden kisan järjestäminen on kallista, liiton tarkoituksensa aina ”jättää jälkensä” kilpailukaupunkiin esimerkiksi asentamalla erilaisia sähköautojen latauspisteitä sekä muita sähköautojen infrastruktuureja. Tämä tekee FIA:n mukaan kilpailusta halvempaa vuosi vuodelta. Ennen Formula E -sarjan alkua sarjan toimitusjohtaja Alejandro Agag määritteli Formula E -tallin kustannukseksi vain noin 3,3 miljoonaa dollaria. Summa oli siis monin kerroin pienempi kuin mitä esimerkiksi Formula 1 -tallien kustannukset ovat. Formula 1 -sarjassa suurimpien tallien kausibudjetit ylittävät 400 miljoonaa euroa, ja pienimmät tallit käyttävät alle sata miljoonaa.
Formula E on saanut hyvän vastaanoton sähköautoilun parissa. Sarjan yhtenä tarkoituksena onkin kehittää myös siviiliautoilun sähköautotekniikkaa. Sarjaan on hakeutunut useita tuttuja autoalan yrityksiä. Näistä tunnetuimpina ja vahvimmin sarjassa ovat mukana esimerkiksi Audi, Renault ja Jaguar. Audi toimii yhteistyössä Audi Sport ABT Formula E Teamin kanssa ja Renault E.dams-Renault’n. Jaguar puolestaan teki paluun autourheiluun tultuaan mukaan sarjaan kaudeksi 2016–2017. Myös BMW on yhteistyössä Andretti Autosportin kanssa. BMW on lisäksi Formula E -sarjan virallinen turva- ja sairasauton toimittaja. Autoina käytetään BMW i -luokan autoja. Myös automerkit kuten Citroen ja NextEV ovat mukana sarjassa.Myös Mercedes ja Ferrari ovat ilmaisseet kiinnostuksensa liittyä Formula E -sarjaan tulevina vuosina. Mercedeksellä on optio sarjaan liittymisestä sarjan viidennelle kaudelle.
Formula E -sarja on ensimmäinen täysin sähkökilpa-autoilla ajettava sarja. Kehitystyö sähköautoilun parissa ei kuitenkaan pääty tähän. Kilpa-autoissa käytettävää ja niihin kehitettävää tekniikkaa käytetään myös tavallisten kuluttajien käyttöön tulevissa sähköautoissa. Formula E on mukana myös erilaisissa sähköautoiluun ja ilmastonmuutoksiin vaikuttavissa projekteissa.
Artic ice cap -projektissa Formula E -sarja pyrki herättämään huomiota jäätiköiden sulamiseen ja maapallon tämän hetkiseen tilaan järjestämällä Formula E -auton ajamaan Grönlannin jäätikölle. Projekti toteutettiin yhteistyössä Julius Baerin, Visan, DHL:n, Schaefflerin, Monacon Prinssi Albert II -säätiön ja Mumm Champagnen kanssa. Audi Sport ABT -tallin kuljettaja Lucas di Grassi ajoi autoa tapahtumassa.
Formula E -sarjaa on käsitelty pitkälti vain positiivisena asiana esimerkiksi ympäristön, ilmansaasteiden vähenemisen ja tulevaisuuden autourheilun kannalta. Yhtenä kritiikin kohteena on kuitenkin nostettu esiin sähköautojen sähkön tuotannossa käytettyjen menetelmien ja raaka-aineiden puhtauskysymys. Argumentilla viitataan esimerkiksi maihin, joissa suurin osa sähköntuotannosta saadaan polttamalla hiilivoimalassa kivihiiltä.
Ruutulippu tarkoittaa, että sessio on päättynyt. Kuljettajien tulee hidastaa vauhtiaan ja ajaa varikolle tai aika-ajoissa tai kilpailussa erilliselle parc fermé -alueelle.
Keltainen lippu tarkoittaa, että radalla on pysähtynyt auto tai jokin auton osa tai jokin muu ajamista huomattavasti haittaava tekijä. Kuljettajien tulee hidastaa vauhtiaan. Ohittaminen ei ole sallittua.
Punainen lippu tarkoittaa, että sessio on keskeytetty. Kuljettajien tulee hidastaa vauhtiaan ja ajaa tilanteesta riippuen joko varikolle tai lähtöruutuihin. Ohittaminen ei ole sallittua.
Keltainen lippu, jossa on punaisia raitoja, tarkoittaa että radalla on öljyä, vettä, soraa tai muuta liukastavaa ainetta, tai romua.
Sininen lippu tarkoittaa, että takaa on tulossa nopeampi auto, joka pitää päästää ohi. Useimmiten lippua näytetään kilpailussa kuljettajalle, joka on jäämässä kilpailua johtavalle kuljettajalle yhdellä tai useammalla kierroksella.
Vihreä lippu tarkoittaa, että rata on jälleen vapaa. (Näytetään yleensä keltaisen lipun jälkeen ilmoittamaan, että vaara-alue on ohi.)
Vakavan onnettomuuden sattuessa, eli keltaisen tai tuplakeltaisten lippujen aikana, radalle on mahdollista kutsua erityinen turva-auto. Turva-auto voidaan kutsua radalle myös pahan rankkasateen vuoksi, jos kuljettajien turvallisuus ei olisi muuten turvattu. Turva-auto ajaa aina jonon ensimmäisenä keskinopeudella. Tällöin ohitukset eivät ole sallittuja. Formula E -sarjan turva-auto on sähköauto.Formula E -sarjassa yleisön on mahdollista antaa niin sanottua ”FanBoostia”. Yleisö voi äänestää suosikkikuljettajaansa ennen kilpailun alkamista Formula E:n virallisilla kotisivuilla. Joka kilpailussa kolme eniten ääniä saanutta kuljettajaa saa ylimääräisen ”Power Boostin”, joka nostaa auton suorituskykyä 100 kilojoulella viiden sekunnin ajaksi. FanBoostilla palkitut kuljettajat saavat FanBoostin käyttöön vain kilpailun aikana käyttämäänsä jälkimmäiseen autoon.Formula E -mestaruussarja koostuu kuljettajien sekä valmistajien mestaruuksista.Kilpailun aikana kuljettajien on tehtävä ainakin yksi pakollinen varikkopysähdys, jonka aikana heidän on vaihdettava autoa. Auton vaihdon on tapahduttava varikkopilttuussa, ja vaihtoa seuraa FIA:n henkilö, joka varmistaa, että kaikki turvallisuustekijät ovat oikein suoritettu. Autoja ei saa ladata harjoitusten, aika-ajon tai kilpailun aikana, vaan tälle on määritelty oma aika sekä paikka.Talleilla on mahdollisuutta testata autojaan ennen kauden alkua yksityisissä testisessioissa 15 päivän ajan. Tämän jälkeen talleilla on kolmen päivän ajan aikaa osallistua sarjan virallisiin pre-season testeihin.Jokainen kuljettaja saa jokaiseen tapahtumaan neljä uutta paria etu- sekä takarenkaita sekä yhdet vanhat renkaat edellisestä osakilpailusta. Virallisten renkaiden on kestettävä koko tapahtuman ajan, läpi harjoitusten, aika-ajon sekä kilpailun.
Sarjassa kilpaillaan lähes ainoastaan katuradoilla. Kilpailut sijaitsevat kaupunkien keskustoissa. Sarjan debyyttikaudella ajettiin 11 osakilpailua. Sarjan kolmennella kaudella 2016–2017 ajetaan kymmenessä eri kaupungissa yhteensä 12 kilpailua.Kaikki tapahtumat ajetaan yhden päivän aikana, yleisesti lauantaisin. Tämän ansiosta vältytään isäntäkaupungin muiden toimintojen estymisiltä. Kello 8.00 paikallista aikaa ajetaan ensimmäiset vapaat harjoitukset, jotka kestävät 45 minuuttia. Kello 10.30 paikallista aikaa ajetaan toiset vapaat harjoitukset, jotka kestävät 30 minuuttia. Kello 12.00 paikallista aikaa ajetaan aika-ajot, joiden tarkoitus on määrittää lähtöjärjestys kilpailuun. Kilpailu alkaa kello 16.00 paikallista aikaa ja kestää tietyn kierrosmäärän riippuen radasta, mutta enimmillään kuitenkin tunnin.
Suomessa Formula E:n televisiointioikeudet omistaa Discovery Networks ja Eurosport. Suomessa kilpailuja lähettää Kutonen. Kilpailuja selosti kaudella 2015–2016 Velimatti Sutela, Risto Virtanen ja Jakke Honkanen.
Visa Vegas eRace oli kaikkien aikojen suurin autosimulaatiokilpailu eSportsin historiassa. Simulaatiokilpailussa Formula E -sarjan suurimmat nimet kohtasivat sarjan faneja täysin virtuaalisessa kilpailussa. Kilpailu käytiin Las Vegasissa, Nevadan osavaltiossa Yhdysvalloissa, The Venetian Hotellissa 7. tammikuuta 2017. Tasan kolme vuotta Formula E -sarjan historian ensimmäisen auton Spark-Renault SRT 01E:n esittelyn jälkeen kaikki sarjan 20 kilpailijaa testasivat taitojaan eritoten tapahtumaa varten suunnitellulla simulaatioradalla, joka perustui kuuluisaan Las Vegas Stripiin tavoitteenaan voittaa osuus miljoonan dollarin palkintopotista. Kymmenellä sarjan faneista oli mahdollisuus ottaa tapahtumaan osaa ja yrittää päihittää ammattiautourheilijat. Cloud Sportsin järjestämässä "Road to Vegas" haasteessa valitut kilpailijat käyttivät rFactor 2 peliohjelmaa. Kymmenestä fanista, jotka kilpailivat miljoonan dollarin palkintopotista jopa neljä oli suomalaisia.Kilpailussa voiton alustavasti itselleen nappasi Suomen Olli Pahkala. Kisatuomariston mukaan pelissä oli  kuitenkin ollut tekninen vika, jonka ansiosta Pahkala oli päässyt käyttämään autossaan fanboost-toimintoa sallittua pidempään. Pahkalalle tuomittiin 12 sekunnin aikasakko, mikä pudotti suomalaisen kilpailun kärjestä kolmannelle sijalle. Samalla Pahkalan palkintopotti tipahti 50 000 dollariin. 200 000 dollarin pääpalkinnon sekä 25 000 dollarin paalupaikkabonuksen kuittasi lopulta 21-vuotias hollantilainen Bono Huis. Kilpailussa toiseksi sijoittui Mahindra Racingin Felix Rosenqvist.

Francesco Allegrini da Gubbio (s. 1587, Gubbio – k. 1663, Rooma) oli barokkiajan italialainen taidemaalari. Hän oli Giuseppe Cesarin (joka on tunnettu myös nimellä Cavaliere D'Arpino) oppilas. Allegrini maalasi muun muassa Gubbion Madonna de' Bianchin kirkon ja katedraalin freskot. Hänen freskojaan on myös Savonassa. Rooman Palazzo Colonnassa hän maalasi Clauden maisemakuvien ihmishahmot. Francesco Allegrini da Gubbion poika Flaminio oli myös taidemaalari. 
Biographical catalogue of the principal Italian painters, by a lady M. Farquhar ed. by R.O. Wornum s. 5
Franck Dumas (s. 9. tammikuuta 1968 Bayeux) on ranskalainen jalkapallovalmentaja ja entinen pelaaja. Syyskuusta 2014 lähtien hän on toiminut marokkolaisseura Maghreb Fès'n päävalmentajana.
Dumas aloitti uransa SM Caenissa 1988 debytoiden AS Cannes'ta vastaan pelatussa ottelussa. AS Monacon paidassa Dumas voitti Ranskan mestaruuden 1997.
Dumas'n valmennusura on alkanut SM Caenissa keväällä 2005. Yhdessä kokeneen Patrick Parizon'n johdatti Caenin Ligue 1:een kauden 2006–07 päätteeksi. Pääsarjataival kesti Caenin osalta kaksi kautta ja keväällä 2009 seura putosi takaisin Ligue 2:een. Seurajohdon luottamus Dumas'n taitoihin kuitenkin säilyi ja hän jatkaa tehtävässään. Parizon'n paikan apuvalmentajana otti kesällä 2009 Patrice Garande.
Dumas'n luotsaaman Caenin visiitti Ligue 2:ssa jäi lyhyeksi, sillä seura varmisti keväällä 2010 nousunsa takaisin pääsarjaan viisi kierrosta ennen loppua.  Caen pelasi loppuun asti tyylikkäästi ja päätti kautensa 1–3 voittoon FC Nantes Atlantiquestä ja pääsi juhlimaan Ligue 2:n voittoa.  Dumas'n valmentajauran toinen pääsarjajakso Caenin peräsimessä kesti kaksi kautta. Kausi 2010/11 alkoi loistavasti Caenin kaadettua heti alussa mestaruutta puolustaneen Olympique de Marseillen. Lopulta joukkue hyytyi sijalle 15, mutta säilytti kuitenkin sarjapaikkansa. Kausi 2011/12 oli Caenille vaikeampi ja tiukasta taistelusta huolimatta kohtalona oli putoaminen liigasta pisteen erolla viimeisenä säilyneeseen FC Lorientiin. Kauden jälkeen Dumas jätti tehtävänsä. Helmikuussa 2013 Dumas'sta tuli Ligue 2:ssa pelaavan AC Arles'n päävalmentaja.  Dumas luotsasi seuran kauden päätteeksi sarjassa sijalle 11. Kaudella 2013/14 Arles juuttui sarjan keskikastiin ja sijoittui lopulta kolmanneksitoista. Kauden jälkeen Dumas jätti tehtävänsä päävalmentajana ja siirtyi seuran urheilutoimenjohtajaksi.  Syksyllä 2014 Dumas jätti tehtävänsä Arles'ssa.

François Viète (lat. Franciscus Vieta, 1540 Fontenay-le-Comte – 23. helmikuuta 1603 Pariisi) oli ranskalainen juristi ja matemaatikko. Viète oli modernin matematiikan edelläkävijä.
Vièten työ oli erityisen merkittävää algebran kehityksen kannalta. Viète ryhtyi uudistamaan algebraa unohdetun kreikkalaisen aksiomaattisen analyysin keinoin. Hän kehitti myös symbolien käyttöön perustuvan kirjainalgebran. Vièten työ antoi algebralle uudenlaisen teoreettisen perustan. Algebran ohella Viète sovelsi uusia analyysimenetelmiään trigonometriaan. Vièten vuonna 1579 julkaisema teos Canon mathematicus seu ad triangula (suom. Kolmioihin sovelletut matematiikan lait) toi uuden aikakauden trigonometriaan, kun Viète sovelsi algebrallista analyysimenetelmäänsä myös tähän matematiikan alueeseen ja pohti trigonometristen funktioiden välisiä yhteyksiä. Viète muun muassa johti monia trigonometrian kaavoja ja laati taulukot kaikkien trigonometristen funktioiden arvoista. 

Franjo Krežma (2. syyskuuta 1862 Osijek, Itävallan keisarikunta – 15. kesäkuuta 1881 Frankfurt am Main, Saksan keisarikunta), joka tunnetaan saksankielisissä maissa myös nimellä Franz Krezma, oli kroatialainen viulisti ja säveltäjä.
Krežma syntyi Osijekissa, Itävallan keisarikunnassa (nykyään osa Kroatiaa) vuonna 1862. Hän osoitti suurta kiinnostusta musiikkia kohtaan jo varhaisessa lapsuudessaan. Hänen lahjakkuutensa viulunsoitossa oli selvää ja nuori Krežma keräsikin mainetta viuluvirtuoosina kotikaupungissaan. Muutettuaan Zagrebiin häntä alkoi opettaa viulisti, säveltäjä ja kapellimestari Đuro Eisenhuth. Kahdeksanvuotiaana Krežma esiintyi ensimmäisen kerran julkisessa konsertissa pianistisiskonsa Ankan kanssa 10. elokuuta 1870 Sisakissa. Itävaltalainen säveltäjä Leopold A. Zellner huomasi hänen kykynsä ja Krežma pääsi kaikkien aikojen nuorimpana oppilaana sisään Wienin konservatorioon Itävaltaan. Pian tämän jälkeen Krežma alkoi jo säveltää ja valmistui konservatoriosta 12-vuotiaana kesällä 1875.
Valmistuttuaan Krežma alkoi uransa Euroopassa, edelleen sisarensa tukemana. Hän oli jo 16-vuotiaana tunnettu ja erittäin ihailtu useissa kaupungissa eri puolilla Eurooppaa, muun muassa Roomassa, Prahassa, Genovassa, Pariisissa ja Venetsiassa. Vuonna 1879, niin ikään 16-vuotiaana, hänestä tuli konserttimestari Benjamin Bilsen orkesterissa Bilse' sche Kapelle, josta muodostui seuraavina vuosina Berliinin filharmonikot.
Konserttinsa jälkeen Frankfurtissa, Saksassa 6. kesäkuuta 1881, Krežmalla todettiin sisäkorvan tulehdus, joka kehittyi seuraavina päivinä aivokalvontulehdukseksi. Myöhästyneen leikkauksen jälkeen hän ei koskaan palannut tajuihinsa ja kuoli 15. kesäkuuta vain 18-vuotiaana.Franjo Krežma oli hyvin arvostettu monien kuuluisten muusikkojen, kuten Giuseppe Verdin, Henry Vieuxtempsin ja Franz Lisztin, toimesta. Krežman kotitalossa syttyi tulipalo joitakin vuosia hänen kuolemansa jälkeen, joka tuhosi osan hänen sävellyksistään, sekä hänen arvokkaan viulunsa. Hänen tulipalon jälkeen jäljelle jäänet työnsä sisältävät yhden sinfonian, kolme alkusoittoa, useita marsseja, orkesterille sävellettyjä tansseja, muutamia teoksia jousikvartetille ja joitakin kappaleita viululle.Nykyään hänen mukaansa on nimetty peruskoulu ja nuorille jousisoittajille tarkoitettu festivaali kotikaupungissaan Osijekissa. Krežman muistomerkki, jonka on veistänyt Vanja Radauš, sijaitsee kaupungin keskustassa.

Franjo Tuđmanin lentoasema (IATA: ZAG, ICAO: LDZA), on Kroatian pääasiallinen kansainvälinen lentoasema. Lentoasema sijaitsee 10 kilometrin päässä Zagrebista. Vuonna 2012 lentoasema palveli 2 343 309 matkustajaa. Lentoasema on Croatia Airlinesin solmukohta. Vuonna 2013 on määrä alkaa lentoaseman laajennus, joka valmistunee  2015.
1927 - Charles Lindbergh laskeutui Borongajn lentopaikalle (Zagrebin itäosassa) Atlantin valtameren ylityksen jälkeen. 
1947 - Kaupalliset toiminnot siirrettiin entiseen lentotukikohtaan kaupungin lounaispuolelle, Luckon kylään. Parhaillaan Luckossa ollut kenttä palveli 167 000:ta matkustajaa. 
1966 - Zagrebin lentoasemalle avattiin moderni matkustajaterminaali, jonka pinta-ala oli 5 000 m2. 
1974 - Kiitotietä laajennettiin 3252 metrin pituiseksi, ja terminaalia laajennettiin. Laajennuksen jälkeen terminaalin pinta-ala oli 12 000 m2.
2013-2015 - Uuden, 70 000 m2:n kokoisen terminaalin rakennustöiden on määrä alkaa huhtikuussa, tai viimeistään toukokuussa 2013. Terminaalin laajennustöiden myötä lentoaseman vuosittainen matkustajakapasiteetti kasvaa 5,5 miljoonaan matkustajaan. Terminaalin on määrä valmistua kesällä 2015.

Ganzera aloitti jalkapallouransa DDR-Ligassa pelanneessa FSV Lokomotive Dresdenissä, josta hän siirtyi Dynamo Dresdeniin vuonna 1966. Ganzera voitti seurassa kaksi DDR-Oberligan mestaruutta, sekä yhden FDGB-Pokalin. Vuonna 1976 hän lopetti pääsarjauransa ja siirtyi takaisin Lokomotive Dresdeniin. Uransa lopetettuaan Ganzera toimi Dynamo Dresdenin nuorten joukkueiden valmentajana, sekä FSV Lokomotive Dresden ja Motor Cossebauden valmentajana.Ganzera edusti Saksan demokraattisen tasavallan jalkapallomaajoukkuetta kolmetoista kertaa, jonka lisäksi hän oli mukana Münchenin olympialaisissa 1972, joista joukkue voitti pronssia. Olympialaisissa Ganzera pelasi viisi ottelua seitsemästä.

Francis ”Frank” Clarence McGee (4. marraskuuta 1882 Ottawa, Kanada – 16. syyskuuta 1916 Courcelette, Ranska) oli kanadalainen jääkiekkoilija, joka pelasi 1903–1906 Ottawa Hockey Clubissa. Vaikka McGee oli menettänyt teini-iässä näkönsä toisesta silmästään, hän oli lyhyen uransa aikana jääkiekon pelätyimpiä maalintekijöitä. Hän auttoi Ottawaa puolustamaan kymmenen kertaa Stanley Cup -pokaalia. Stanley Cup -otteluissa McGee teki keskimäärin kolme maalia ottelua kohden ja yhdessä pelissä jopa ennätykselliset 14 maalia. McGee otettiin Hockey Hall of Fameen sen ensimmäisenä vuonna 1945.
Francis McGee syntyi Ottawassa vuonna 1882. Hänen vanhempansa olivat John Joseph McGee ja Elizabeth Crotty. Francisin isä John Joseph McGee oli Kanadan valtakunnanneuvoston jäsen ja hänen setänsä Thomas D’Arcy McGee oli kuulunut niin sanottuihin Konfederaation isiin, jotka olivat osallistuneet Kanadan konfederaatiota edeltäneisiin konferensseihin.McGee kävi koulunsa Ottawassa ja työskenteli valmistumisensa jälkeen intiaaniasioiden virastossa. Hän oli intohimoinen urheilija ja harrasti useita lajeja, kuten lacrossea ja kanadalaista jalkapalloa. Hänen ykköslajinsa oli kuitenkin jääkiekko, jota hän pelasi, vaikka oli menettänyt vuonna 1900 Canadian Pacific Railwayn joukkuetta vastaan käydyssä ottelussa näön toisesta silmästään. Häntä kutsuttiin onnettomuuden takia nimellä ”One-Eyed Frank McGee” (”Yksisilmä-Frank McGee”).
McGeen ura jääkiekon pääsarjassa alkoi tammikuussa 1903, kun hän siirtyi Ottawa Hockey Clubiin. Ensimmäisessä ottelussaan hän teki heti kaksi maalia, kun Ottawa voitti hallitsevan Stanley Cup -mestarin Montreal AAA:n 7–1. Kolme viikkoa myöhemmin McGee teki viisi maalia Montreal Victoriasia vastaan Stanley Cup -mestaruusottelussa. Tuohon aikaan Stanley Cup oli niin sanottu haastepalkinto, sillä joukkue sai pitää pokaalia, kunnes toinen joukkue onnistui voittamaan sen haasteotteluissa. Ottawa puolusti pian voittonsa jälkeen Stanley Cupia haasteottelussa Rat Portage Thistlesia vastaan. Neljässä Stanley Cup -ottelussa McGee teki seitsemän maalia. Ottawa onnistui kaikkiaan voittamaan tai puolustamaan Stanley Cup -mestaruutta kymmenen kertaa vuosien 1902–1906 aikana.McGee teki Stanley Cup -ennätyksiä vuosien 1904–1905 aikana. Toronto Marlborosia vastaan 25. helmikuuta 1904 pelatussa toisessa Stanley Cup -ottelussa McGee teki ennätykselliset viisi maalia. Hän sivusi ennätystään seuraavassa kuussa Brandon Wheat Citiesia vastaan käydyssä Stanley Cup -haasteottelussa.Dawson City Nuggets haastoi Ottawan Stanley Cup -pokaalista ottelussa, joka käytiin tammikuussa 1905. Ottawa voitti ottelusarjan helposti maalein 9–2 ja 23–2. Jälkimmäisessä ottelussa McGee teki peräti 14 maalia, mikä on Stanley Cup -otteluiden ennätys. Myöhemmin kevään 1905 aikana Ottawa voitti myös Federal Amateur Hockey Leaguen mestaruuden. McGee teki FAHL-kauden aikana 17 maalia kuudessa ottelussa. Tämän jälkeen Ottawa puolusti vielä Stanley Cup -pokaalia Rat Portage Thistlesia vastaan. Murtuneella ranteella pelannut McGee teki kolmannessa ja ratkaisevassa ottelussa voittomaalin.Ottawa pelasi kaudella 1905–1906 Eastern Canada Amateur Hockey Association -sarjassa, jonka runkosarjassa McGee teki 28 maalia seitsemässä ottelussa. Ottawa onnistui puolustamaan Stanley Cup -mestaruuttaan vielä kahdesti, helmikuussa ja maaliskuussa 1906. Queen’s Universityn joukkuetta vastaan McGee teki kuusi maalia kahdessa ottelussa ja Smiths Fallsin joukkuetta vastaan yhdeksän maalia.Ottawan kolmen vuoden aikakausi päättyi lopulta keväällä 1906 ottelusarjaan Montreal Wanderersia vastaan. Wanderers sai pokaalin itselleen voitettuaan kahden ottelun sarjan yhteismaalein 12–10. McGee päätti lopettaa uransa hävityn sarjan jälkeen. Hän oli vasta 23-vuotias eikä halunnut ajan väkivaltaisessa pelissä menettää vielä näköään toisestakin silmästään. McGee teki pääsarjauransa aikana 135 maalia 45 ottelussa.
McGee taisteli ensimmäisessä maailmansodassa. Ei tiedetä, miten toisesta silmästään sokea McGee onnistui liittymään asevoimiin, mutta veljenpoikansa mukaan hän huijasi armeijan näkötestissä. Lääkärintodistuksen mukaan hän olisi nähnyt riittävän hyvin kummallakin silmällä.McGee lähti toukokuussa 1915 Kanadasta Englantiin 21. jalkaväkipataljoonan luutnanttina. Joulukuussa hän haavoittui polveen Ranskassa ja hänet lähetettiin toipumaan Englantiin. McGee palasi 21. elokuuta 1916 Sommen taisteluihin ja kaatui 16. syyskuuta Courceletten lähellä Flers–Courceletten taistelussa. McGeen ruumista ei löydetty, mutta hän on yksi 11 169:sta ensimmäisessä maailmansodassa kuolleesta kanadalaisesta, joiden muistoksi Pas-de-Calais’en on pystytetty Canadian National Vimy Memorial.
McGee oli yksi 1900-luvun alun parhaimman joukkueen keskeisimpiä pelaajia. Hänen mailankäsittely- ja laukaisutaitonsa tekivät hänestä aikansa pelätyimpiä hyökkääjiä. McGee oli myös todella kilpailuhenkinen, ja hän oli aina parhaimmillaan tärkeimmissä otteluissa.McGee valittiin postuumisti ensimmäisten joukossa Hockey Hall of Fameen vuonna 1945.

Tohtori Franz Anton Basch (unkariksi: Basch Ferenc Antal, 13. heinäkuuta 1901 – 27. huhtikuuta 1946) oli saksalainen natsipoliitikko, Volksbundin puheenjohtaja ja unkarinsaksalaisten johtaja toisen maailmansodan aikana.
Basch syntui Zürichissä, Sveitsissä. Hän oli Jakob Bleyerin oppilas Budapestin yliopistossa 1920–1924 ja vuonna 1925 saksalaisen kulttuuriseuran sihteeri Saksassa. Tänä aikana hän julkaisi monia töitään.
Vuonna 1930 hän alkoi julkaista kansallissosialistista propagandaa ja liittyi kansallissosialistiseen puolueeseen. Vuonna 1934 hän luopui asemastaan, koska hänen levittämänsä aatteet ärsyttivät unkarilaisia. Vuonna 1938 hän perusti oman natsiorganisaationsa Unkariin, nimeltään Unkarinsaksalaisten kansanunioni (Volskbund) ja tuli sen puheenjohtajaksi. Vuonna 1940 Adolf Hitler nimitti hänet kaikkien unkarinsaksalaisten johtajaksi. Vuoden 1944 lopussa hän pakeni Saksaan, mutta liittoutuneet luovuttivat hänet takaisin Unkariin vuonna 1945. Hänet leimattiin sotarikolliseksi ja teloitettiin Budapestissa 1946.
Franz Anton Beckenbauer (s. 11. syyskuuta 1945 München, Baijerin osavaltio, Saksa) on saksalainen entinen jalkapalloilija, valmentaja ja urheiluvaikuttaja. Häntä pidetään kaikkien aikojen parhaana saksalaisena jalkapalloilijana sekä yhtenä maailman kaikkien aikojen parhaista. Beckenbauer aloitti uransa keskikentällä, mutta loi uransa puolustajana ja erityisesti liberona. Beckenbaueria kutsutaan usein lempinimellä Der Kaiser (suom. Keisari).
Beckenbauer valittiin Euroopan parhaaksi jalkapalloilijaksi 1972 ja 1976. Hän pelasi Saksan maajoukkueessa 103 ottelua, osallistui MM-kilpailuihin kolmesti ja voitti maailmanmestaruuden 1974. Beckenbauer voitti maailmanmestaruuden myös valmentajana 1990 ja hän on Mario Zagallon ja Didier Deschampsin lisäksi ainoa sekä pelaajana että valmentajana maailmanmestaruuden voittanut. Beckenbauer voitti myös Euroopan-mestaruuden 1972 ja Bayern Münchenissä muun muassa Euroopan Cupin kolmesti ja Cup-voittajien cupin.
Beckenbauer on toiminut myös FC Bayern Münchenin puheenjohtajana, Saksan jalkapalloliiton varapuheenjohtajana ja 2006 MM-kilpailujen järjestelykomitean puheenjohtajana.
Beckenbauer oli postitoimistossa työskennelleen isänsä Franzin ja äitinsä Antoinen toinen poika. Useiden saksalaisten tapaan Beckenbauer innostui jalkapallosta Saksan voitettua yllättäen ensimmäisen maailmanmestaruutensa 1954. Hän liittyi paikallisen SC München 06:n juniorijoukkueeseen myöhemmin samana vuonna. Beckenbauerin suosikkijoukkue oli työväenluokan kannattama TSV 1860 München. Hän kuitenkin valitsi paikalliskilpailija FC Bayern Münchenin jouduttuaan harjoitusottelussa TSV:n pelaajien rumasti taklaamaksi. Beckenbauer suuttui tapauksesta ja liittyi Bayern München junioreihin 1958.Beckenbauer opiskeli vakuutusvirkailijaksi, mutta hän keskeytti opinnot 17-vuotiaana saatuaan ammattilaissopimuksen Bayern Müncheniin isänsä vastusteluista huolimatta.
Beckenbauer debytoi tuolloin Regionalliga Südissa pelanneen Bayern Münchenin edustusjoukkueessa kesäkuussa 1964. Hän oli juniorivuosinaan ollut aluksi keskushyökkääjä. Edustusjoukkueessa Beckenbauer pelasi aluksi vasempana laitahyökkääjänä, mutta siirtyi pian keskikentälle. Bayern nousi Bundesliigaan Beckenbauerin ensimmäisen kauden päätteeksi keväällä 1965.Bayern nousi pian Beckenbauerin, Sepp Maierin ja Gerd Müllerin johdolla Bundesliigan parhaiden seurojen joukkoon. Kaudella 1965–1966 Bayern sijoittui kolmanneksi ja voitti Saksan cupin. Beckenbauer teki yhden Bayernin maaleista Meidenricheriä vastaan pelatussa finaalissa, jonka se voitti 4–2. Beckenbauerin kauden peliesitykset palkittiin valinnalla Saksan joukkueeseen 1966 MM-kilpailuihin ja myöhemmin samana vuonna hänet valittiin ensimmäisen kerran Saksan vuoden jalkapalloilijaksi. Seuraavalla kaudella Bayern sijoittui liigassa kuudenneksi, mutta uusi cup-mestaruutensa. Seura saavutti myös ensimmäisen voittonsa Euroopan sisäisissä turnauksissa voittaen Cup-voittajien cupin finaalissa skotlantilaisen Glasgow Rangersin 1–0.
1960-luvun loppupuolella Beckenbauer siirtyi keskikentältä puolustajaksi. Hän ei kuitenkaan pelannut pelkästään puolustavasti vaan liberona, joka nousi aktiivisesti tukemaan hyökkäyksiä. Beckenbauerista tuli myös Bayernin kapteeni ja kaudella 1968–1969 hän johdatti Bayernin ensimmäiseen Bundesliiga-mestaruuteen sekä cupin voittoon. Seuraavat kaksi mestaruutta menivät Borussia Mönchengladbachille Bayernin jäädessä hopealle.Bayern palasi mestariksi 1972 ja nousi pian yhdeksi Euroopan johtavista seuroista. Beckenbauer puolestaan valittiin samana vuonna ensimmäisen kerran Euroopan parhaaksi jalkapalloilijaksi. Bayern voitti kolme perättäistä mestaruutta 1972–1974 ja Euroopan Cupin Bayern voitti niin ikään kolmesti peräkkäin vuosina 1974–1976 kukistaen Atlético Madridin uusintaottelussa 4–0, Leeds Unitedin 2–0 ja Saint-Étiennen 1–0. Beckenbauer oli Bayernin parhaimmistoa ja hänet valittiin uudelleen Euroopan parhaaksi 1976 sekä toiseksi parhaaksi 1974 ja 1975. Beckenbauer pelasi Bayern Münchenissä kaikissa kilpailuissa yhteensä 559 ottelua, joissa hän teki 71 maalia. Saksan vuoden jalkapalloilijaksi hänet valittiin yhteensä neljä kertaa.
Menestyksekkään Bayern-uran jälkeen Beckenbauer päätti siirtyä Yhdysvaltoihin New York Cosmosiin, joka tarjosi hänelle 2,5 miljoonan dollarin sopimuksen. Cosmos rakensi menestyvän joukkueen hankkimalla riveihin useita kansainvälisiä tähtipelaajia kalliilla sopimuksilla. Beckenbauerin siirtyessä Yhdysvaltoihin Cosmosissa pelasi muun muassa Pelé ja Carlos Alberto. Beckenbauer pelasi Cosmosissa neljä kautta ja voitti NASL:n mestaruuden kolmesti vuosina 1977, 1978 ja 1980. Hänet valittiin jokaisella kaudella tähdistöjoukkueeseen ja lisäksi liigan arvokkaimmaksi pelaajaksi 1977.
Beckenbauer palasi vielä Bundesliigaan kahdeksi kaudeksi, tällä kertaa Hamburger SV:hen. Hän voitti Hamburgerissa viimeisen mestaruutensa 1982, minkä jälkeen hän palasi yhden kauden ajaksi Cosmosiin ennen kuin päätti uransa. Beckenbauerille kertyi Hamburgerissa 28 liigaottelua ilman maaleja ja New York Cosmosissa 130 ottelua, joissa hän teki 21 maalia.
Beckenbauer pelasi Saksan liittotasavallan maajoukkueessa 103 maaottelua ja teki niissä 14 maalia. Hän oli ensimmäinen 100 maaotteluun yltänyt saksalaispelaaja. Beckenbauer pelasi ensimmäisen maaottelunsa syyskuussa 1965 ja viimeisen helmikuussa 1977. Sen jälkeen häntä ei enää valittu maajoukkueeseen, koska Saksan jalkapalloliitto oli kieltänyt ulkomailla pelaavien valinnan eikä Beckenbauer enää suostunut mukaan, kun kielto kumottiin myöhemmin. Beckenbauer oli maajoukkueen kapteeni 50 ottelussa.
Beckenbauerin ensimmäiset maailmanmestaruuskilpailut pelattiin Englannissa 1966. Hän pelasi jokaisessa ottelussa keskikentällä hyökkäävässä roolissa. Beckenbauer teki turnauksessa yhteensä neljä maalia, joista kaksi syntyi ensimmäisessä ottelussa Sveitsiä vastaan. Saksan liittotasavalta voitti lohkonsa ja eteni puolivälieriin, jossa se kohtasi Uruguayn. Beckenbauer teki ottelussa maalin kuten myös Saksan 2–1 voittoon päättyneessä välierässä Neuvostoliittoa vastaan. Finaalissa Saksan liittotasavalta kohtasi Englannin ja Beckenbauerin tehtäväksi tuli pelata puolustavammin ja vartioida Bobby Charltonia. Englanti voitti jatkoajalla 4–2 ja myöhemmin Beckenbauer totesi että "Englanti voitti meidät 1966, koska Bobby Charlton oli hiukan minua parempi".
Meksikon MM-kilpailuissa 1970 Beckenbauer pelasi edelleen keskikentällä vaikka Bayern Münchenissä hän oli jo siirtynyt liberoksi. Saksan liittotasavalta voitti kaikki alkusarjan ottelunsa ja sai vastaansa jälleen Englannin. Englanti siirtyi ottelussa jo 2–0 johtoon. Saksa nousi kuitenkin voittoon, kun Beckenbauer ja Uwe Seeler tekivät kumpikin maalin varsinaisella peliajalla ja Gerd Müller ratkaisi jatkoajalla. Välierässä Saksan liittotasavalta kohtasi Italian. Varsinainen peliaika päättyi tasan 1–1, mutta jatkoajalla Italia vei voiton lukemin 4–3. Beckenbauer loukkaantui jatkoajan alussa, mutta hän pelasi ottelun loppuun käsi kantositeessä, vaikka hänen olkapäänsä oli lähtenyt sijoiltaan.
Vuoden 1972 EM-kilpailuen lopputurnaus pelattiin Belgiassa ja Beckenbauer oli nyt maajoukkueen kapteeni. Hän pelasi omimmallaan paikalla liberona. Saksan liittotasavalta voitti välierässä isäntä Belgian 2–1 ja finaalissa Neuvostoliiton 3–0. Menestys EM-kilpailuissa ja seurajoukkueessa toivat Beckenbauerille valinnan Euroopan parhaaksi jalkapalloilijaksi.
Vuoden 1974 MM-kilpailut pelattiin Saksassa. Beckenbauer oli toimi edelleen maajoukkueen kapteenina ja pelasi liberona. Saksan liittotasavalta kärsi ensimmäisessä lohkovaiheessa yllättävän tappion DDR:lle, mutta voitti kaikki muut ja eteni jatkoon. Toisesta lohkovaiheesta se eteni finaaliin kukistamalla Jugoslavian, Ruotsin ja Puolan. Loppuottelussa Saksan liittotasavalta kohtasi Alankomaat, joka myös oli voittanut jatkolohkossa Saksan tapaan kaikki ottelunsa Johan Cruyffin johdolla. Alankomaat meni ottelussa johtoon Johan Neeskensin rangaistuspotkulla, mutta Saksan liittotasavalta nousi lopulta 2–1 voittoon. Beckenbauer oli ottelussa erinomainen ja The Guardian arvioi Beckenbauerin peliesityksen "mestarilliseksi".
Beckenbauer ei ollut suorittanut valmennustutkintoja eikä hän itse uskonut tulevansa hyväksi valmentajaksi. Siitä huolimatta hänet nimitettiin Saksan liittotasavallan maajoukkueen päävalmentajaksi heinäkuussa 1984 Jupp Derwallin epäonnistuttua 1984 EM-kilpailuissa. Hän ei tutkinnon puuttumisen takia saanut koskaan käyttää virallista päävalmentajan titteliä, Bundestraineria. Beckenbauerin nimike oli joukkueenjohtaja (saks. Teamchef).Beckenbauerin ensimmäiset arvokisat, 1986 MM-kilpailut, päättyivät MM-hopeaan huolimatta hänen vähäisestä valmennuskokemuksesta. Beckenbauer johti Saksan finaaliin, vaikka hänellä oli koko kisojen ajan ongelmia pelaajien kanssa, eikä joukkue lukeutunut turnauksen ennakkosuosikkeihin. Finaalissa Argentiina voitti Saksan lukemin 3–2.Vuoden 1988 EM-kotikilpailuissaan Saksan liittotasavalta oli ennakkosuosikki. Saksa voitti alkulohkonsa, mutta Alankomaat voitti yllättäen sen välierässä. Tappio oli saksalaiselle kova pettymys.Italian MM-kilpailuissa 1990 Saksan liittotasavalta eteni jälleen finaaliin Argentiinaa vastaan. Saksa oli alkukierroksilla vakuuttavampi kuin vuoden 1986 kisoissa. Se voitti alkulohkonsa ja pudotti jatkokierroksilla Alankomaat, Tšekkoslovakian ja Englannin. Argentiina puolestaan oli aloittanut kisat heikosti, mutta onnistui voittamaan jatko-ottelunsa. Saksa hallitsi loppuottelua ja voitti sen lopulta Andreas Brehmen maalilla 1–0. Ottelu oli Beckenbauerin viimeinen maajoukkuevalmentajana. Beckenbauerista tuli Mario Zagallon jälkeen toinen sekä pelaajana että valmentajana maailmanmestaruuden voittanut ja ensimmäinen kapteenina sen tehnyt.
Mestaruuden jälkeen Beckenbauer siirtyi valmentamaan Olympique de Marseillea. Hän aloitti kauden 1990–1991 Marseillen valmentajana, mutta siirtyi vuodenvaihteessa seuran urheilujohtajaksi. Marseille voitti Ranskan mestaruuden ja pääsi Euroopan cupin finaaliin. Kauden päätyttyä Beckenbauer jätti tehtävänsä. Tammikuussa 1994 Beckenbauer palasi valmennukseen, kun hänet nimitettiin Bayern Münchenin päävalmentajaksi loppukauden ajaksi Erich Ribbeckin saatua potkut. Kausi päättyi mestaruuteen. Beckenbauer valittiin myöhemmin samana vuonna Bayern Münchenin puheenjohtajaksi. Keväällä 1996 Beckenbauer erotti päävalmentajana toimineen Otto Rehhagelin ja otti itse hoitaakseen valmennustehtävät. Bayern voitti hänen johdollaan UEFA Cupin, mutta Bundesliigassa se jäi toiseksi.
Beckenbauer toimi Bayern Münchenin puheenjohtajana aina vuoteen 2009 asti, minkä jälkeen hänet nimettiin seuran kunniapuheenjohtajaksi. Hänet valittiin 1998 yhdeksi Saksan jalkapalloliiton varapuheenjohtajista ja nykyään hän on hallituksen jäsen vastuualueenaan kansainväliset suhteet. Beckebauer on toiminut myös FIFAn hallituksessa vuodesta 2007 lähtien.Beckenbauer johti Saksan jalkapalloliiton hakukomiteaa, joka sai 2006 MM-kilpailut Saksaan voitettua Etelä-Afrikan viimeisessä äänestyksessä 12–11. Hänen arvovaltaansa pidettiin tärkeänä tekijänä kisojen saamisessa ja monet uskovat, että Saksa olisi hävinnyt ilman häntä. Hakuprosessin jälkeen Beckenbauer toimi kisojen järjestelytoimikunnan puheenjohtajana.Vuonna 2015 Beckenbaueria alettiin epäillä julkisuudessa lahjonnasta vuoden 2006 MM-kisojen yhteydessä. Saksalaislehdet Süddeutsche Zeitung ja Bild ovat kertoneet, että Beckenbauerin nimikirjoitus löytyy sopimusluonnoksesta, jolla Beckenbauerin epäillään luvanneen vastalahjaksi palveluksia Fifan lahjusskandaaliin sotkeutuneelle Pohjois- ja Keski-Amerikan jalkapalloliiton aiemmalle johtajalle Jack Warnerille. Der Spiegel oli jo aiemmin nostanut esiin Beckenbauerin osuuden kisojen saamisessa Saksaan. Saksa sai kisat yhden äänen enemmistöllä.Beckenbauer on toiminut myös televisiokommentaattorina Saksan televisiossa.
Beckenbauer oli juniorina hyökkääjä, mutta siirtyi ensin keskikenttäpelaajaksi ja 1960-luvun loppupuolella puolustajaksi. Hän oli ihaillut Internazionalen Giacinto Facchettia, joka voitti kaksi perättäistä Euroopan Cupia hyökkäävänä vasempana puolustajana 1964 ja 1965. Beckenbauer ryhtyi Bayern Münchenissä soveltamaan Facchettin pelityyliä keskuspuolustajan paikalta. Hän pelasi vapaassa roolissa puolustuksen takana, liberona, ja nousi sieltä aktiivisesti hyökkäyksiin mukaan sekä rakentamaan peliä että käyttämään hyväksi sitä ettei häntä vartioitu. Beckenbauer osallistui pelinrakentamiseen ja nousi välillä jopa hyökkääjien tasolle. Hän näytti Bayernissa kuinka tehokas hän oli uudessa roolissa, mutta maajoukkueessa hänen ei aluksi annettu pelata samalla tavalla.Ennen Beckenbaueria liberoa pidettiin vain puolustavana pelaajana, mutta hän uudisti roolista myös tehokkaan hyökkäyksien tukijan. Vaikka modernissa jalkapallossa liberoja ei enää käytetä, niin aikanaan Beckenbauerin pelityyli oli vallankumouksellinen.
Beckenbaueria pidetään yhtenä kaikkien aikojen parhaista jalkapalloilijoista. Kansainvälinen jalkapallon historia- ja tilastoyhdistys IFFHS valitsi Beckenbauerin 1900-luvun kolmanneksi parhaaksi maailmassa Pelén ja Johan Cruyffin jälkeen, ja vuonna 1999 hän sijoittui neljänneksi World Soccer -lehden äänestyksessä 1900-luvun parhaasta pelaajasta. Hänet valittiin parhaiden elävien jalkapalloilijoiden FIFA 100 -listalle vuonna 2004, ja hän on myös jalkapallon Yhdysvaltojen Hall of Famen jäsen.Beckenbauer valittiin Euroopan parhaaksi jalkapalloilijaksi 1972 ja 1976 sekä Saksan vuoden jalkapalloilijaksi neljästi. Hän on saanut myös FIFA:n korkeimman tunnustuksen FIFA Order of Meritin 2004. Beckenbauer sai elämäntyöstään Laureus-palkinnon 2007.Beckenbauerista tehtiin Saksassa 1973 elokuva Libero, jonka pääosaa hän itse näytteli. Hän on saanut saksalaisen media-alan Bambi-palkinnon viisi kertaa.
Beckenbauer on ollut naimisissa kolmesti. Hänen nykyinen vaimonsa on Heidi Burmester, jonka kanssa hän meni naimisiin 2006. Beckenbauerilla on viisi lasta, joista yksi, Stephan, on ollut ammattilaisjalkapalloilija.Beckenbauerin Keisari-lempinimen (saks. Der Kaiser) kerrotaan syntyneen kesällä 1969. Welt am Sonntag -lehden mukaan nimitys ilmaantui ensi kerran sanomalehdessä Bayernin voitettua ensimmäisen mestaruutensa. Artikkelin otsikko oli "Baijerin keisari Franz". Muutama päivä myöhemmin Bayern voitti Saksan cupin finaalissa Schalken. Beckenbaueria vastaan pelasi Reinhard Libuda, jota kutsuttiin König von Westfaleniksi (suom. Westfalenin kuningas). Beckenbauer jätti hänet ottelussa varjoonsa ja lehdistö tarvitsi hänelle ylevämmän nimityksen, joten se keksi Keisarin. Toinen lempinimen syntytarina, jota Beckenbauer itsekin on kertonut, on että se sai alkunsa Wienissä 1971 Bayernin ystävyysottelun yhteydessä. Valokuvaaja otti hänestä kuvia keisari Frans Joosef I:n patsaan vieressä, minkä jälkeen tarinan mukaan media olisi ryhtynyt käyttämään Beckenbauerista Keisari-nimitystä.Beckenbauer asuu Kitzbühelissä Itävallassa.
Eskola, Jussi: Kuningas jalkapallo.    Intereuropean Publications, 2003. ISBN 951-97920-7-4.    
Tuomi, Raimo: Vuosituhannen tähdet - Jalkapallo.    Intereuropean Publications, 1999. ISBN 951-97920-1-5.
