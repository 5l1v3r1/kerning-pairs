
Big Mac -indeksi on eri maiden hintatasojen ja ostovoimien vertailuun tarkoitettu indeksi, joka julkaistiin ensi kerran vuonna 1986. Indeksin kehitti arvostettu brittiläinen The Economist -aikakauslehti. Indeksi tuottaa eri maiden hyödykekorin, jossa on vain Big Mac, perusteella valuutan yli- tai aliarvostusta yksinkertaisesti kuvaavan mittarin. Taloustieteessä tapaa kutsutaan ostovoimapariteetiksi. Koska samaa tuotetta myydään yli 120 maassa, se antaa laajuutta indeksille.

William Boyd ”Bill” Watterson II (s. 5. heinäkuuta 1958 Washington) on yhdysvaltalainen sarjakuvataiteilija. Hänet tunnetaan Lassi ja Leevi -sarjakuvan (1985–1995) piirtäjänä ja käsikirjoittajana.
Watterson aloitti uransa poliittisena pilapiirtäjänä 1970-luvun lopulla. Hän yritti pitkään myydä myös sarjakuviaan syndikaattien kautta lehtiin, kunnes onnistui saamaan julkaisusopimuksen Lassi ja Leevi -sarjakuvalleen vuonna 1985. Strippisarjasta tuli nopeasti hyvin suosittu ja arvostettu, ja se toi Wattersonille useita sarjakuva-alan palkintoja. Watterson lopetti sarjakuvansa vuoden 1995 lopussa, jolloin sitä julkaistiin yli 2 400 lehdessä.
Lopetettuaan Lassin ja Leevin Watterson on kartellut julkisuutta eikä ole julkaissut uutta materiaalia kuin satunnaisesti. Watterson on vastustanut sarjakuvahahmojen hyödyntämistä oheistuotteiden markkinoinnissa ja arvostellut sanomalehtisarjakuvien syndikaatteja taloudellisesta hyödyntavoittelusta taiteellisen näkökulman kustannuksella.
William Boyd Watterson syntyi Washingtonissa 5. heinäkuuta 1958. Hänen isänsä James oli patenttiasianajaja. Vuonna 1960 perheeseen syntyi pikkuveli Thomas. Perhe asui Alexandriassa Virginiassa, mutta Billin ollessa kuusivuotias he muuttivat takaisin juurilleen Ohioon Chagrin Fallsiin Clevelandin lähistölle yksikerroksiseen omakotitaloon, jossa Billin vanhemmat yhä asuvat.Vanhempiensa mukaan Bill oli rauhallinen lapsi ja luonteeltaan täysin erilainen kuin sarjakuvan riehakas Lassi. Heitä yhdisti kuitenkin kiinnostus lumikelkkailuun, jota perheen takapihan kukkulalla sai talvisin harrastaa. Ystäviensä mukaan Bill oli lapsena hyvin suosittu, sillä hän osasi piirtää.Bill sai ensikosketuksensa sarjakuviin isänsä Tenavat-kokoelman kautta ja osti itsekin Tenavia opetellakseen niiden avulla piirtämistä. Neljännellä luokalla Bill kirjoitti ihailijakirjeen Tenavien piirtäjälle Charles M. Schulzille ja sai tältä vastauksen. Innostuneena Bill kirjoitti Schulzille uuden kirjeen ja sai yllätyksekseen saman vakiovastauskirjeen. Vähän myöhemmin Bill löysi Walt Kellyn Pogo-sarjakuvan, josta tuli hänen toinen suosikkinsa.Watterson päätti jo kouluikäisenä ryhtyä sarjakuvapiirtäjäksi ja alkoikin käyttää paljon aikaa piirtämisen opetteluun. Vanhemmat ostivat hänelle piirustuspöydän, ja äiti antoi Billille palautetta tämän tuotoksista. Nuoren Billin sarjakuvat käsittelivät hänelle läheisiä asioita kuten Batmania, pikkuveljeä ja opettajia. Eräässä hänen varhaisessa supersankarisarjakuvassaan esiintyy ”Avaruusmies Rolf”, joka oli eräänlainen Lassi ja Leevi -sarjakuvan Avaruusmies Spiffin esikuva.
Wattersonin koulukaverien mukaan Bill oli seurallinen mutta melko varautunut eikä pitänyt huomiosta. Hän kuului Moosers-nimiseen kaveripiiriin, jolle Watterson myöhemmin omisti yhden Lassi ja Leevi -kirjoistaan. Opettajiensa mukaan Bill oli hiljainen, mukava ja hiukan ujo, ja hän sai koulussa hyviä arvosanoja. Hän teki piirroksia paikalliseen sanomalehteen ja lukionsa lehteen, mukaan lukien piirroksen koulunsa maskottitiikeristä. Lukion viimeisenä vuotenaan Bill teki piirroksia koulun vuosikirjaan, jossa hänet nimettiin vuosikurssin taiteellisimmaksi oppilaaksi. Hän esiintyi myös koulun näytelmäkerhon näytelmissä.
Lukion jälkeen Watterson suoritti Kenyon Collegessa valtio-opin tutkinnon, jonka hän arveli hyödyttävän häntä pilapiirtäjän urallaan. Hän piirsi opiskeluaikoinaan pilapiirroksia lehtiin sekä sarjakuvaa nimeltä Mewkis and Fester. Siinä seikkali kaksi huonetoveria, jotka muistuttivat luonteiltaan ja tavoiltaan jo hiukan Lassia ja Leeviä. Koulun taideopettaja muistaa Wattersonin itsepäisenä oppilaana, joka halusi aluksi piirtää vain pilakuvia. Hänestä tuli kuitenkin opintojen myötä myös taitava perinteinen piirtäjä.Vuonna 1978 Wattersonia haastateltiin Sun Heraldiin, jolle hän teki pilapiirroksia. Haastattelussa Watterson kuvaili työntekoaan ja sanoi: ”Ideoiden löytäminen on tuskallista, mutta piirtäminen hauskaa.” Viimeisenä vuonnaan collegessa Watterson maalasi suurella vaivalla Michelangelon Aatamin luomisen huoneensa kattoon. Hän joutui kuitenkin maalaamaan sen peittoon lukuvuoden lopussa.Lukiosta valmistumisensa aikoihin Watterson seurusteli koulun apulaisrehtorin tyttären Melissa Richmondin kanssa. He menivät naimisiin 8. lokakuuta 1983. Wattersonin uran loppumisen jälkeen he adoptoivat tyttären nimeltä Violet.
Watterson solmi collegen jälkeen määräaikaisen työsuhteen The Cincinnati Post -lehden poliittisena pilapiirtäjänä. Kokematon Watterson ei kuitenkaan tuntenut Cincinnatin paikallispolitiikkaa eikä miellyttämisen halustaan huolimatta sopeutunut suuren lehden rajoituksiin, joten epäonnista ja lannistavaa työsuhdetta ei jatkettu. Kokemuksen jälkeen Watterson ymmärsi, että hänestä ei ollut poliittiseksi pilapiirtäjäksi. Vuoden 1980 heinäkuun 17. päivänä julkaistu piirros oli sikäli huomionarvoinen, että siinä esiintyi ensimmäisen kerran Lassin näköinen, piikkitukkainen pikkupoika.The Cincinnati Postin työsuhdetta seuranneiden viiden vuoden aikana Watterson työskenteli sekalaisissa graafisissa töissä sekä teki piirroksia, kansikuvia ja juttuja muun muassa Mark Twain Journal -lehteen ja pilapiirtämisen historiasta kertovaan The Puck Papers -lehteen (sittemmin nimeltään Target).
Watterson teki vapaa-ajallaan myös sarjakuvia ja yritti saada niitä myydyksi syndikaateille ja sitä kautta lehtiin. Hänen ensimmäinen sarjakuvansa oli avaruusseikkailuparodia, jossa seikkailivat Avaruusmies Spiff ja hänen hömelö avustajansa Fargle. Päähahmo perustui Wattersonin kouluaikoina luomaan Avaruusmies Rolfiin. Vaikka sillä olikin sama nimi kuin myöhemmin Lassissa ja Leevissä seikkailleella hahmolla, se oli sikareita polttelevana kääpiönä varsin erilainen. Kaikki syndikaatit torjuivat sarjakuvan, eikä niitä ole koskaan julkaistu. Toinen Wattersonin sarjakuva kertoi nuoresta toimittajasta ja kolmas murmelista ja sammakosta, jotka asuivat metsässä. Myöskään nämä yritykset eivät kiinnostaneet, ja Wattersonia itseäänkin ne ovat myöhemmin vain nolottaneet. Hän teki myös Critters-nimistä sarjakuvaa hyönteisistä, sekä nuorukaisesta ensimmäisessä työssään ja omassa asunnossaan. Watterson on julkaissut Crittersistä yhden ruudun myöhemmissä kokoelmissaan.Toistuva torjutuksi tuleminen masensi Wattersonin. Jälkeenpäin hän on ollut kiitollinen siitä, että hänen ei annettu jatkaa puutteellisia yritelmiään. Watterson on sanonut näkevänsä varhaisissa sarjakuvissaan jälkeenpäin paljon vikoja. Niissä oli yleensä yksi hyvä hahmo, jota ympäröi joukko latteita ja kliseisiä hahmoja ja ympäristöjä. Hän totesi oppineensa tuolloin piirtämällä ja kokeilemalla ja hyötyneensä siitä, että sai piirtää vapaasti ilman lukijoita.
Wattersonin viides yritys oli In the Dog House, jonka hän lähetti syndikaateille maaliskuussa 1982. Siinä seikkaili parikymppinen Sam ja hänen ystävänsä Fester, jonka Watterson oli tuonut vanhasta Mewkis and Fester -sarjakuvastaan. Samin pikkuveli oli nimeltään Marvin, jolla oli täytetty tiikeri Hobbes, joka näyttäytyi ajoittain elävänä. Tämäkin sarjakuva torjuttiin, mutta United Features -syndikaatti piti sitä lupaavana, ja myös Wattersonin arvostamat piirtäjäkollegat pitivät siitä. Watterson otti neuvoista vaarin ja karsi ahtaaksi moititusta sarjakuvastaan kaiken ylimääräisen. Sarjakuvan uusi versio oli nimeltään Fernbusterville. United Featuresin sarjakuvajohtajan Sarah Gillespien mielestä yhä liian sekavan sarjakuvan tähdet olivat Marvin ja Hobbes, joten Watterson keskittyi heihin.Watterson huomasi nopeasti, että Marviniin ja Hobbesiin keskittyminen helpotti kirjoittamista, sillä hahmojen persoonallisuuden ansiosta Watterson saattoi sijoittaa heidät luontevasti mihin tahansa tilanteeseen. Watterson muutti Marvinin nimen Calviniksi vuonna 1983, sillä edellisenä vuonna oli alkanut ilmestyä Tom Armstrongin sarjakuva Marvin. Watterson kertoi vuonna 1987 nimien Calvin ja Hobbes olevan vitsikäs kunnianosoitus Kenyon Collegen valtio-opin yksikölle: Calvin sai nimensä 1500-luvun protestanttisesta teologista Jean Calvinista ja Hobbes 1600-luvun filosofista Thomas Hobbesista. Calvinilla oli alun perin silmät peittävä otsatukka, mutta Watterson poisti sen juuri ennen sarjakuvan julkaisua vuonna 1985.Watterson sai United Featuresilta yhden kuukauden harjoittelusopimuksen vuonna 1983. Calvin and Hobbes ei saanut koeyleisöltä kuitenkaan riittävän hyvää palautetta, joten United ei julkaissut sitä. Wattersonille tarjottiin sen sijaan Robotman-nimisen leluhahmon sijoittamista sarjakuvaansa, mutta Watterson kieltäytyi. Vuonna 1984 Watterson lähetti sarjakuvansa Universal Press -syndikaatille. Sen editori Lee Salem ihastui sarjakuvaan ja Watterson allekirjoitti sopimuksen syndikaatin kanssa maaliskuussa 1985.
Pikkupojasta ja hänen lelutiikeristään kertova sarjakuvastrippi Calvin and Hobbes (suom. Lassi ja Leevi) alkoi ilmestyä 35 yhdysvaltalaisessa lehdessä 18. marraskuuta 1985. Pian Watterson jätti työnsä taittajana ja pilapiirtäjänä pystyäkseen keskittymään sarjakuvaansa. Hän kertoi seuraavana vuonna olleensa aluksi huolissaan vain siitä, saavuttaisiko sarjakuva riittävästi suosiota pysyäkseen lehdissä. Lassi ja Leevi menestyi kuitenkin hyvin heti alusta lähtien, ja sitä alettiin nopeasti julkaista yhä useammassa lehdessä.Watterson alkoi saada välittömästi ihailijapostia ja erilaisia pyyntöjä. Hän oli hämillään kuuluisuudestaan ja alkoi heti kartella julkisia esiintymisiä kuten markkinointitapahtumia tai haastatteluja, toisin kuin Charles Schulz tai Karvisen tekijä Jim Davis. Watterson halusi keskittyä ainoastaan piirtämiseen eikä halunnut antaa julkisuuden vaarantaa työnsä laatua. Wattersonit muuttivatkin Hudsoniin Ohioon, missä Bill saattoi työskennellä rauhassa. Watterson ei osallistunut edes sarjakuvapiirtäjien Reuben-palkintojen jakotilaisuuteen, missä hänet palkittiin vuoden 1986 parhaana sarjakuvataiteilijana.Lassi ja Leevi oli sikäli vallankumouksellinen sarjakuva, että subjektiivisen todellisuuden teema on siinä niin näkyvä ja oleellinen: Leevi on elävä tiikeri Lassin silmin, mutta täytetty lelutiikeri muiden silmissä. Watterson on itse kertonut, että hän ei näe Leeviä eläväksi muuttuvana nukkena tai mielikuvitusolentona, vaan että hän on vain halunnut esittää kaksi järkeenkäypää versiota todellisuudesta, joista lukija voi valita mielestään todellisemman.Watterson on kertonut olevansa asioista usein eri mieltä kuin Lassi, mikä on tehnyt hahmosta hänelle hauskemman kirjoittaa. Lassi heijastaa Wattersonille enemmän tämän aikuisuutta kuin lapsuutta, ja moni asia Lassissa on metafora Wattersonin omasta elämästä aikuisena. Lassin luonnetta tai mielikuvitusmaailmaa Watterson ei lapsenakaan mielestään jakanut, ja viittaukset Wattersonin omaan lapsuuteen ovat löyhiä. Leevin hahmon luonne sai kuitenkin vaikutteita Wattersonin Sprite-kissasta, Susanna (Susie Derkins) hänen Melissa-vaimostaan, ja Lassin isä Wattersonin omasta isästä ulkonäköä myöten.Wattersonin viimeinen julkinen esiintyminen oli puhe vuonna 1990 Kenyon Collegessa. Vuonna 1991 Watterson pakotti Universal-syndikaatin suostumaan sopimukseen, joka takasi hänelle täydet oikeudet sarjakuvalleen. Sopimuksen seurauksena Universal joutui luopumaan aikeistaan luoda Lassille ja Leeville mahdollisesti hyvin tuottoisia oheistuotemarkkinoita. Watterson sai myös oikeuden pitää kaksi yhdeksän kuukauden mittaista taukoa piirtämisestä ja lisää tilaa sunnuntaistripeilleen. Wattersonin ensimmäinen tauko alkoi vuonna 1991 pian sen jälkeen, kun hän oli muuttanut vaimonsa kanssa Santa Fehen New Mexicoon, missä hän sai olla rauhassa faneilta ja lehdistöltä.Palattuaan tauolta vuoden 1992 helmikuussa Watterson alkoi hyödyntää saamaansa lisätilaa kuvallisesti näyttävillä sunnuntaistripeillä, jotka rikkoivat sarjakuvan perinteisen muodon. Vuonna 1994 Watterson aloitti toisen yhdeksänkuukautisen tauon. Vuoden 1995 lopulla Watterson kirjoitti lukijoilleen avoimen kirjeen, joka julkaistiin Lassia ja Leeviä julkaisevissa lehdissä 9. marraskuuta 1995:
»Lopetan Lassin ja Leevin tekemisen vuoden lopussa. Tämä päätös ei ole tuore eikä helppo, ja lähden surullisin mielin. Mielenkiintoni on kuitenkin siirtynyt toisaalle, ja uskon että olen tehnyt voitavani päivittäisten määräaikojen ja pienten ruutujen parissa. Odotan pääseväni työskentelemään hitaammassa tahdissa ja vähempien taiteellisten kompromissien alla. En ole vielä päättänyt tulevista hankkeistani, mutta suhteeni Universal Press -syndikaatin kanssa jatkuu. Se että niin moni lehti julkaisi Lassia ja Leeviä on minulle kunniaksi pitkäksi aikaa, ja arvostan suuresti tukeanne ja omistautumistanne viimeisen vuosikymmenen aikana. Stripin piirtäminen on ollut kunnia ja ilo, ja kiitän teitä tästä tilaisuudesta.» (Bill Watterson 1995)
Vuoden 1995 lopussa Lassia ja Leeviä julkaistiin yli 2 400 lehdessä ja kokoelmakirjat olivat myyneet 23 miljoonaa kappaletta. Watterson piirsi yhteensä 3 160 strippiä.
Lopetettuaan Lassin ja Leevin vuoden 1995 lopussa Watterson vetäytyi julkisuudesta, lopetti haastattelujen antamisen ja ryhtyi harrastamaan maalausta. Hän on asettunut vaimonsa kanssa Clevelandiin. Watterson on kertonut tutkineensa muun muassa Tizianin ja Willem de Kooningin maalauksia sekä opiskelleensa musiikkia. Hän nauttii öljymaalaamisesta, sillä se on hänelle uutta, mutta toisaalta hän on sanonut turhautuneensa osaamattomuuteensa. Watterson ei ole pitänyt näyttelyitä omista maalauksistaan, sillä hän ei pidä itseään tarpeeksi kunnianhimoisena maalarina eikä osaa käsitellä Lassin ja Leevin luomia odotuksia.Vuonna 2001 Watterson julkaisi kokoelman Lassin ja Leevin sunnuntaistrippejä ja kirjoitti siihen johdannon. Hän avusti myös töitään esittelevän näyttelyn suunnittelussa. Vuonna 2005 hän lahjoitti koko sarjakuvakokoelmansa kirjastolle ja julkaisi koko tuotantonsa yhdessä kokoelmassa The Complete Calvin and Hobbes.Watterson antoi vuonna 2010 clevelandilaiselle The Plain Dealer -lehdelle sähköpostitse ensimmäisen haastattelunsa 21 vuoteen. Watterson kertoi olevansa yhä ylpeä Lassista ja Leevistä sekä kiitollinen ja imarreltu sen suosiosta. Hän kertoi kuitenkin sanoneensa 10 vuoden aikana kaiken mitä hänellä oli sanottavaa. Wattersonin mielestä sarjakuvan jatkaminen olisi johtanut sen tason heikkenemiseen, eikä hän kadu sen lopettamista. Hän totesi myös muuttuneensa paljon niistä ajoista ja toivoi voivansa elää rauhassa.Vuonna 2011 Watterson lahjoitti arvostamansa Richard Thompsonin Pellonreuna-sarjakuvan (engl. Cul de Sac) hahmosta tekemänsä öljymaalauksen (15 × 20 cm) avustamaan rahankeruuta Parkinsonin taudin tutkimukselle. Maalaus oli ensimmäinen Wattersonin julkistama uusi teos sitten Lassin ja Leevin päättymisen 1995.Watterson kertoi vuonna 2013 Mental Floss -lehden haastattelussa, ettei ole lainkaan kiinnostunut Lassin ja Leevin sovittamisesta animaatioksi. Hän on sitä mieltä, että sarjakuvana Lassi ja Leevi toimii juuri siten kuin hän on sen tarkoittanutkin. Watterson torjui myös Steven Spielbergin, George Lucasin ja Jim Hensonin tarjoukset tehdä sarjakuvastaan elokuva 1980-luvun lopulla.Vuoden 2013 lopulla julkaistiin Wattersonista ja Lassi ja Leevi -sarjakuvasta kertova dokumenttielokuva Dear Mr. Watterson. Tekijä Joel Allen Schroeder ei yrittänyt haastatella Wattersonia elokuvaan, mutta näytti elokuvan hänelle. Watterson kiitti Schroederia yksityisyytensä varjelemisesta. Vuonna 2014 julkaistussa sarjakuvadokumenttielokuvassa Stripped on Wattersonin lyhyt haastattelu. Hän on myös piirtänyt dokumentin julisteen.Watterson piirsi vierailevana taiteilijana osan ruuduista kesäkuussa 2014 kolmena peräkkäisenä päivänä ilmestyneisiin strippeihin Stephan Pastisin suositussa strippisarjakuvassa Helmiä sioille (Pearls Before Swine). Kerta oli ensimmäinen Lassin ja Leevin lopettamisen jälkeen, kun Watterson on piirtänyt päivittäistä sarjakuvaa sanomalehteen. Stripit paljastettiin Wattersonin piirtämiksi jälkikäteen. Niiden originaalit on tarkoitus huutokaupata ja lahjoittaa tuotto hyväntekeväisyyteen.
Watterson on kertonut aina halunneensa piirtää sarjakuvia. Hänen suosikkinsa ja innoituksensa lähteet olivat Tenavat, Pogo ja Krazy Kat, joiden hän kertoo toimivan monilla tasoilla. Lapsuutensa suosikkia, Charles M. Schulzin Tenavia, Watterson arvostaa strippisarjakuvan edelläkävijänä sekä sen yksinkertaisesta mutta ilmeikkäästä tyylistä ja syvällisyydestä. Pogoa Watterson arvostaa sen runsaasta piirrosjäljestä, vuoropuhelusta ja kerronnasta. Krazy Kat teki Wattersoniin vaikutuksen eriskummallisuudellaan ja ohuen juonen mahdollistamalla kuvallisella ja kielellisellä estottomuudellaan. Wattersonin mielestä parhaat sarjakuvat auttavat näkemään elämän uusin silmin ja ymmärtämään tai arvostamaan sen outouksia paremmin.Wattersonin ja Charles Schulzin keskinäinen arvostus oli molemminpuolista. He eivät koskaan tavanneet kasvotusten, mutta he kirjoittelivat toisilleen 1980-luvun lopulla, ja Schulz kirjoitti johdannon yhteen Lassi ja Leevi -kokoelmaan.Uudesta sarjakuvasta Watterson kertoi nauraneensa Gary Larsonin Kaukana poissa -strippisarjalle enemmän kuin muille lukemilleen stripeille.Sarjakuvan ulkopuolelta Watterson on kertonut arvostavansa saksalaisia ekspressionisteja kuten Brücke-ryhmää ja Lyonel Feiningeria sekä Egon Schielea.
Watterson kertoi olleensa hyvin itsekriittinen piirtäessään. Hän heitti useita valmiita strippejä pois, jos ne eivät hänen mielestään olleet tarpeeksi hyviä. Selviytyäkseen määräajoistaan hänellä olikin aina useita strippejä valmiina varastossa. Hän näytti luonnoksia vaimolleen, joka saattoi ehdottaa niihin muutoksia. Lopuksi Watterson valitsi parhaat stripit ja piirsi ne puhtaaksi. Ensin hän kirjoitti vuoropuhelun 2H-kovuisella lyijykynällä ja sitten luonnosteli hahmot. Lopuksi hän piirsi stripin puhtaaksi soopelinkarvasiveltimellä ja Rapidograph-mustekynällä. Värilliset sunnuntaistripit hän maalasi viivapiirrosten päälle läpinäkyvälle kalvolle käyttäen 64:ää sanomalehdissä käytettävissä olevaa väriä. Hän lähetti valmiit stripit syndikaattiin, missä toimittaja Lee Salem tarkisti ne.Watterson hyödynsi Lassissa ja Leevissä useita piirrostyylejä lapsenomaisesta luonnostelusta neokubismiin. Hän myös laittoi Lassin erilaisiin hahmoihin ja ympäristöihin, joissa hän saattoi hyödyntää monipuolista kuvallista osaamistaan.Frazz-sarjakuvan luoja Jef Mallett on ylistänyt Wattersonin piirrosjälkeä sen luonnollisuudesta:
»Lassi ja Leevi on aitoa. Se ei vaikuta tuotetulta; se on hyvin elävää. Tapa jolla Watterson sai hahmonsa liikkumaan oli nerokas. Hahmot ovat lihaa ja verta, ja ne reagoivat painovoimaan, tuuleen, tasapainonvaihteluun sekä kaikkiin luonnonvoimiin ja fysiikan lakeihin. Hänen hahmonsa eivät näytä puhalletuilta paraatinukeilta; ne ovat todenmukaisia hahmoja.» (Jef Mallett)
Sarjakuvat ovat Wattersonille taidemuoto ja itseilmaisun muoto, eikä hän siksi koskaan palkannut avustajia tai kaupallistanut sarjakuvaansa.Watterson on sanonut yrittäneensä kertoa vitsiensä takaa elämästä vakavasti: ”En näe sarjakuvia vain viihteenä. Sadoille miljoonille ihmisille puhuminen on etuoikeus, enkä halua tuhlata sitä turhaan löpinään. Siinä avautuu tilaisuus puhua elämän todellisista aiheista herkkyydellä, lämmöllä ja huumorilla.”
Watterson kertoi Ohiossa sarjakuvajuhlilla pitämässään puheessaan vuonna 1989 pitävänsä lehtisarjakuvaa taantuvana alana ja entisaikojen sarjakuvantekijöitä kekseliäämpinä kuin nykyisiä. Hän arvosteli oman aikansa sarjakuvaa huonosta piirrosjäljestä, yksinkertaisuudesta, kaupallisuudesta, samankaltaisuudesta sekä siitä että sarjakuvia tehdään työryhmissä ja jatketaan liian pitkään alkuperäisten tekijöiden jo lopetettua. Watterson syytti strippisarjakuvan alennustilasta taloudellisen näkökulman korostumista taiteellisen näkökulman kustannuksella ja syndikaattien valtaa tekijään nähden. Hän on myös arvostellut sarjakuvien oheistuotteistamista siitä, että ne yksinkertaistavat ja latistavat sarjakuvien sanoman ja tekevät niistä epäaitoja. Wattersonin mielestä myös lehdet huonontavat tilannetta pienentämällä sarjakuvien tilaa ja kokoa.Wattersonin arvostelu sarjakuvateollisuutta ja -piirtäjiä kohtaan pahoitti monen hänen kollegansa mielen ja vieraannutti hänet pysyvästi sarjakuvapiirtäjien yhteisöstä. Watterson jatkoi taiteen kaupallistumisen arvosteluaan Lassin suulla vuonna 1992: ”Tulevaisuus on kaupallisen taiteen massamarkkinoissa. Se on sitä paitsi ainoa tapaa tehdä kunnolla rahaa, ja sehän taiteilijana olemisessa on tärkeintä.”Watterson ei koskaan antanut lupaa oheistuotteiden tekemiseen sarjakuvastaan – erityisen vastenmielinen hänelle omien sanojensa mukaan oli ajatus Leevi-nukesta. Watterson antoi luvan ainoastaan yhteen Lassi-aiheiseen T-paitaan, jolla mainostettiin Yhdysvaltain sarjakuvista kertovaa näyttelyä vuonna 1991. Lassi ja Leevi -piraattituotteita, etenkin T-paitoja, on kuitenkin runsaasti markkinoilla.
Watterson sai urallaan useita palkintoja, kuten arvostetun Reuben-palkinnon vuoden sarjakuvapiirtäjänä vuosina 1986 ja 1988.
Martell, Nevin: Looking for Calvin and Hobbes: The Unconventional Story of Bill Watterson and His Revolutionary Comic Strip.    Continuum International Publishing, 2010. ISBN 9781441193667.    (englanniksi)
Watterson, Bill: Lassi ja Leevi: juhlakirja 4: 10-vuotisjuhlakirja. Tampere: Semic, 1996. ISBN 951-876-461-1.
Read: Here’s an excerpt from Bill Watterson’s rare new ‘Calvin and Hobbes’ interview Washington Post.  10.3.2015.    
Mikko Juuti: Lassin ja Leevin luoja piirsi viimeisen sarjakuvansa 1995 – sen jälkeen hän katosi julkisuudesta lähes kokonaan. Ilta-Sanomat 29.12.2017
William Thomas ”Billy” Strayhorn (29. marraskuuta 1915 – 31. toukokuuta 1967) oli yhdysvaltalainen pianisti, säveltäjä ja sovittaja, joka tunnetaan parhaiten Duke Ellingtonin orkesterista. Hän oli Ellingtonin pääyhteistyökumppani 30 vuoden ajan ja osallistui yli 200 kappaleen säveltämiseen tai sovittamiseen. Hän esiintyi toisinaan konserteissa orkesterin kanssa ja nauhoitti 1950- ja 1960-luvulla myös sooloartistina. Tunnetuimpia Strayhornin säveltämiä kappaleita ovat ”Lush Life”, ”Chelsea Bridge”, ”Satin Doll” sekä Ellingtonin orkesterin tunnusmusiikkina pitkään toiminut ”Take the ’A’ Train”.
Strayhorn syntyi marraskuussa 1915 Daytonissa, Ohiossa ja varttui Hillsboron kaupungissa Pohjois-Carolinassa. Hänen äitinsä oli viidentoista ikäinen Billyn syntyessä, ja isä jätti perheen pian lapsen syntymän jälkeen. Viisivuotiaana Billy muutti tätinsä luo Montclairiin ja muutti lapsuudessaan useita kertoja eri sukulaisten hoidettavaksi. Hän opiskeli musiikkia lapsuudessaan ja aloitti pianonsoiton heti kun oli tarpeeksi pitkä ylettyäkseen koskettimiin.Perhe muutti Pittsburghiin pian Billyn kouluunmenon jälkeen. Saadakseen rahaa pianon ostoon hän työskenteli koulun jälkeen lehtimyyjänä Pittsburghin juutalaiskorttelissa sijaitevan Pennfield Drug Store -nimisen apteekin kulmalla. Myöhemmin apteekin omistaja palkkasi hänet apulaiseksi apteekkiin. Ostettuaan lopulta pianon  hän alkoi saada yksityisopetusta pianonsoittoon. Hän harjoitteli soittamista joka päivä ja oli toisinaan myöhässä työstään soittamisen takia. High schoolissa ollessaan Strayhorn soitti koulun yhtyeessä ja sävelsi tuotantoon asti päätyneen musikaalirevyyn, jonka pääosaa esitti Billy Eckstine. Tuona aikana hänet tunnettiin kiinnostuksestaan eurooppalaiseen taidemusiikkiin, ja koulun päättäjäisjuhlassaan hän esitti Edvard Griegin pianokonserton a-molli. Myöhemmin Strayhorn pääsi opiskelemaan musiikkia Pittsburghin musiikkiopistoon. Hänellä oli enemmän klassisen musiikin koulutusta kuin useimmilla aikakauden jazzpianisteilla.
Strayhorn alkoi 1930-luvun puolivälissä kiinnostua jazzmusiikista kahden ystävänsä opastamana. Hän näki Duke Ellingtonin ensimmäistä kertaa konsertissa vuonna 1934 ja innostui tämän musiikista suuresti. Strayhorn on myöhemmin sanonut, ettei mikään tapahtuma ollut vaikuttanut hänen elämäänsä yhtä paljon kuin tuon konsertin kuuleminen.1. joulukuuta 1938 Strayhornin ystävä järjesti tälle mahdollisuuden päästä tapaamaan Ellingtonin erään konsertin jälkeen soittopaikan takahuoneessa. Strayhorn soitti orkesterinjohtajalle muutamia omia sävellyksiään ja sovituksiaan tämän kappaleista, esittäen muun muassa ”Sophisticated Ladyn” ensin Ellingtonin soittoa matkien ja sitten omalla tyylillään. Ellington kiinnostui heti nuoren pianistin lahjakkuudesta. Vaikka yhtyeessä oli jo vakituinen pianisti, Ellington palkkasi Strayhornin yhtyeeseensä siltä istumalta.Duke Ellington lähti pian yhtyeensä kanssa Euroopan-kiertueelle ja pyysi poikaansa Merceriä pitämään huolta Strayhornista hänen poissa ollessaan. Strayhorn soitti lyhyen ajan pianoa Mercer Ellingtonin yhtyeessä, ja vanhemman Ellingtonin palattua kiertueelta tämä otti hänet yhtyeensä vakituiseksi sovittajaksi ja kakkospianistiksi.
Strayhornin ensimmäinen työtehtävä Ellingtonin yhtyeessä oli sovittaa kappaleet ”Savoy Strut” ja ”Like a Ship in the Night” saksofonisti Johnny Hodgesin johtamia pienryhmänauhoituksia varten. Ellington oli tyytyväinen sovitukseen ja antoi Strayhornin huolehtia pienryhmänauhoituksista lähes kokonaan. Strayhornille annettiin pian vastuu myös yhtyeen lauluosuuksien suunnittelusta. Ennen pitkää hänestä tuli Ellingtonin pääyhteistyökumppani sävellys- ja sovitustyössä, ja heidän yhteistyönsä jatkui aina Strayhornin kuolemaan asti.Ellingtonin yhtye lähti vuonna 1939 kiertueelle Ruotsiin ja muualle Eurooppaan. Strayhorn jäi Yhdysvaltoihin säveltämään yhtyeelle uutta materiaalia. Vuodesta 1940 alkaen hän alkoi osallistua yhtyeen nauhoituksiin pianistina; hänen nimeään ei tosin usein mainittu soittajalistassa. Strayhornin ja Ellingtonin soittotyylit olivat lähellä toisiaan, ja molemmat ottivat myös vaikutteita toisen soitosta. Soittaessaan yhtyeessä Strayhorn pyrki mukailemaan Ellingtonin soittotyyliä, koska tiesi mitä Ellington soittaisi tietyssä tilanteessa ja mitä yhtye odotti tapahtuvan. Muissa kokoonpanoissa soittaessaan hänen soittonsa erosi selvemmin Ellingtonista.Strayhorn soitti silloin tällöin orkesterin konserteissa pianoa Ellingtonin seurustellessa ihmisten kanssa katsomossa tai takahuoneessa ennen saapumistaan lavalle. Hän kuitenkin esiintyi vuoden 1950 Euroopan-kiertuetta lukuun ottamatta harvoin yhtyeen kanssa eikä hänellä ollut orkesterissa missään vaiheessa erillistä asemaa tai työtehtävää. Hän ei saanut edes vakituista palkkaa, vaan Ellington otti hänen raha-asiansa suoraan omaan hoitoonsa pitäen huolta hänen asumiseen, pukeutumiseen ja elämiseen liittyvistä kustannuksistaan.
Strayhornilla todettiin vuonna 1964 ruokatorven syöpä, jota pitkäaikainen tupakanpoltto ja alkoholinkäyttö olivat pahentaneet. Viimeiset sävellyksensä pianisti viimeisteli sairaalassa ollessaan ennen kuolemaansa toukokuussa 1967. Strayhorn kuoli 31. toukokuuta 1967 ystävänsä Lena Hornen kotona New Yorkissa. Strayhornin kuoleman jälkeen Ellington nauhoitti tämän kunniaksi albumin ...And His Mother Called Him Bill, joka koostui Strayhornin säveltämästä musiikista ja sisälsi muun muassa hänen viimeiseksi jääneen sävellyksensä ”Blood Count”.
Tunnetuinta sävellystään ”Lush Lifea” Strayhorn alkoi työstää jo vuonna 1933. Vuoteen 1939 mennessä sävel ja sanat olivat valmiina, mutta pianistilla itsellään ei ollut kiinnostusta julkaista kappaletta ja ensimmäinen nauhoitus tehtiinkin vasta vuonna 1948. Ellington ei koskaan äänittänyt kappaletta, mutta Nat King Colen nauhoitus vuonna 1949 nosti kappaleen pinnalle ja ennen pitkää lukuisien artistien levyttämäksi jazzstandardiksi.Ensimmäinen Ellingtonin äänittämä Strayhornin sävellys oli ”Something to Live For”, jonka tämä nauhoitti maaliskuussa 1939 säveltäjän itsensä toimiessa pianistina. Vuonna 1941 Ellington ei saanut muusikkoliitto ASCAP:n lakon takia soittaa omia kappaleitaan radiossa, minkä vuoksi hän värväsi Strayhornin ja poikansa Mercerin kirjoittamaan yhtyeelle uutta materiaalia. Strayhorn sävelsi uuteen repertuaariin muun muassa kappaleet ”Chelsea Bridge”, ”Day Dream” ja ”Take the ’A’ Train”. Jälkimmäisen sävellyksen Strayhorn oli alun perin heittänyt roskakoriin, koska se muistutti hänen mielestään liikaa kilpailija Fletcher Hendersonin sovituksia. Kappale otettiin yhtyeen tunnuskappaleeksi, ja siitä on sittemmin tullut jazzstandardi ja yksi Strayhornin tunnetuimmista sävellyksistä.Ellington merkitytti itsensä usein sävellyksen toiseksi tekijäksi, mikä oli yleistä aikakauden orkesterinjohtajille. Toisaalta Strayhorn viimeisteli monia Ellingtonin sävellyksiä ilman erillistä merkintää tai korvausta; asiasta turhautunut Strayhorn jopa lähti Ellingtonin yhtyeestä lyhyeksi ajaksi vuonna 1955. Kuitenkin Strayhorn sanoi vuonna 1956  Down Beat -lehden haastattelussa pitävänsä Ellingtonin kanssa työskentelemisestä, erityisesti siksi että tämä ei asettanut rajoituksia materiaalin valinnalle tai kappaleiden pituudelle.Ellingtonin yhtyeessä soittamisen lisäksi soitti Ellington Indigos -nimisessä triossa ja esiintyi yhtyetoveriensa kuten Clark Terryn ja Johnny Hodgesin soolonauhoituksissa. Vuonna 1950 hän nauhoitti Ellingtonin kanssa duettoalbumin Great Times. Hän nauhoitti omalla nimellään albumit Billy Strayhorn Septet (1958), Live! (1958), Cue for Saxophone (1959), The Peaceful Side (1961) sekä Billy Strayhorn and the Orchestra LP (1961).Yhteensä Strayhorn osallistui yli 200 Ellingtonin orkesterin ohjelmistoon kuuluneen kappaleen tekemiseen lähes 30 vuotta kestäneen yhteistyön aikana. Hän otti myös osaa moniin Ellingtonin laajoista sarjasävellyksistä, mukaan lukien vuoden 1947 ”Deep South Suite”, vuoden 1957 ”Shakespearean Suite” sekä vuoden 1962 ”Peer Gynt Suite”. Strayhorn sai vuonna 1946 Esquire Silver Award -palkinnon sovitustyöstään.
Strayhornin ja Ellingtonin yhteistyö oli niin saumatonta ja sävellystyyli niin lähellä toisiaan, että joissain tapauksissa on vaikeaa erottaa mikä osa oli Ellingtonin ja mikä Strayhornin kirjoittama. Toisaalta Ellingtonin basisti Aaron Bell on sanonut, että yhtyeen jäsenet erottivat aina oliko jokin sävellys Ellingtonin vai Strayhornin käsialaa; hänen mukaansa Strayhornin kappaleet olivat herkempiä ja monimutkaisempia kuin Ellingtonin.Jazztoimittaja Stanley Dancen mukaan Ellingtonin sävellykset pohjautuivat enemmän bluesiin, kun taas Strayhornin vaikutteet olivat Claude Debussyn ja Maurice Ravelin edustamassa impressionismissa. Erityisesti ”Chelsea Bridge” -sävellystä pidetään selkeästi impressionismivaikutteisena. Strayhornin elämäkerran kirjoittaja David Hajdun mukaan sävellyksen taidemusiikkivaikutteet näkyvät melodian ja harmonian yhdistämisessä orgaaniseksi kokonaisuudeksi. Sen on sanottu muistuttavan Ravelin sävellystä ”Valses nobles et sentimentales”, jota Strayhorn ei kuitenkaan omien sanojensa mukaan ollut koskaan kuullut. Strayhorn osasi säveltää myös tanssittavia, ”svengaavia” kappaleita, joista tunnetuin esimerkki on ”Take the ’A’ Train”.Strayhorn kirjoitti sanat kappaleisiinsa samanaikaisesti sävelen kanssa. Hänen mukaansa laulun viimeistely ei tapahtunut pianon ääressä, vaan sävel ja sanat saattoivat saada lopullisen muotonsa esimerkiksi kadulla kävellessä.Vaikka Strayhorn olikin arvostettu säveltäjä, hänen maineensa jäi hänen elinaikanaan jossakin määrin Ellingtonin varjoon. Myöhemmin hänen vaikutustaan sovittajana ja sanoittajana on alettu ymmärtää paremmin. Musikologi Walter van de Leur julkaisi vuonna 2002 Strayhornin sävellyksiä analysoivan teoksen Something to Live For.
Strayhorn oli jo teini-ikäisenä intellektuelli, luki The New Yorkeria ja puhui sujuvaa ranskaa. Hän erottui aina väkijoukosta pienen kokonsa ja silmälasiensa takia. Hänen ystävänsä kutsuivat häntä usein nimellä ”Swee Pea” Kippari-Kalle-sarjakuvan samannimisen henkilöhahmon (suom. Hajuherne) mukaan. Lempinimen keksi Ellingtonin yhtyeen saksofonisti Toby Hardwick. Strayhornilla oli useita muitakin lempinimiä, kuten ”Weely” (muunnos yleisestä kutsumanimestä Willie) ja ”Strays”. Hänestä tuli New Yorkissa tunnettu runsaasta alkoholinkäytöstään, joka paheni entisestään iän myötä.Strayhorn oli avoimesti homoseksuaali, mikä tuohon aikaan aiheutti usein vahvoja ennakkoluuloja. Pelkästään mustaihoisen esiintyjän hyväksyminenkin tuotti vielä yhdysvaltalaiselle yleisölle vaikeuksia, ja Strayhornin elämäkerran kirjoittaja David Hajdu onkin spekuloinut että Strayhorn olisi mahdollisesti joutunut pitämään seksuaalisen suuntautumisensa salassa jos olisi esiintynyt näkyvämmässä roolissa kuten yhtyeen johtajana.Ellington hyväksyi Strayhornin homoseksuaalisuuden, mikä oli tälle tärkeä asia. Strayhornista oli tullut jo tärkeä yhteistyökumppani Ellingtonille ennen kuin tämä sai tietää hänen seksuaalisesta suuntautumisestaan, ja orkesterinjohtaja jätti aikakaudelle tyypilliset ennakkoluulonsa sivuun. Ellingtonin hyväksymistä pidetään yhtenä syynä Strayhornin omistautumiseen tämän musiikille. Ellington pyysi Strayhornin silloin tällöin turvalliseksi seuralaiseksi omille tyttöystävilleen.Ellington esitteli Strayhornin laulaja Lena Hornelle vuonna 1941 Jump for Joy -musikaalin ensi-illan tauolla, ja näistä tuli läheiset ystävät aina Strayhornin kuolemaan asti. Horne on sanonut hänen ja Strayhornin olleen kuin sisko ja veli. Horne esiintyi Strayhornin kunniaksi järjestetyssä tribuuttikonsertissa New Yorkin JVC Jazz Festivalilla vuonna 1993; samana vuonna hän julkaisi albumin We’ll Be Together Again, joka sisälsi useita Strayhornin sävellyksiä.
Bradbury, David: Duke Ellington.    Haus Publishing, 2005. ISBN 978-1-904341-66-6.    (englanniksi)
McClellan, Lawrence: The Later Swing Era, 1942 to 1955.    Greenwood Publishing Group, 2004. ISBN 978-0-313-30157-5.    (englanniksi)
Reed, Bill: Hot from Harlem: Twelve African American entertainers, 1890–1960.    McFarland, 2010. ISBN 978-0-7864-4467-0.    (englanniksi)
Studwell, William Emmett; Baldin, Mark: The Big Band Reader: Songs favored by swing era orchestras and other popular ensembles.    Routledge, 2000. ISBN 978-0-7890-0914-2.    (englanniksi)
Walter van de Leur: Something to Live For: The music of Billy Strayhorn.    Oxford University Press, 2002. ISBN 0-19-512448-0.    (englanniksi)
Binko on maalaiskunta Koulikoron alueen Dioïlan piirissä Malissa. Sen keskuskylä Tingolé sijaitsee Nigerjoen ja Banin välisellä tasangolla 60 kilometriä Dioïlasta luoteeseen. Kunnassa on 19 900 ja keskuskylässä 4 600 asukasta (vuonna 2009, väestönlaskenta).
Binkon kunnan pinta-ala on 460 neliökilometriä. Se rajoittuu idässä Dioïlan piirin Guégnékan, etelässä Ténindougoun, lännessä Zan Coulibalyn, pohjoisessa Koulikoron piirin Dinandougoun ja koillisessa Ségoun alueen Barouélin piirin Kalakén kuntiin. Seutu kuuluu Sudanin ja Sahelin siirtymäalueeseen.
Tingolén kautta kulkee Bamakon ja Moptin välinen maantie RN6. Paikallisia elinkeinoja ovat maanviljely, karjanhoito, käsityöammatit ja kaupakäynti. Tärkeimmät viljelykasvit ovat hirssi, durra ja maissi. Myytäväksi kasvatetaan puuvillaa, seesamia ja maapähkinää. Kotieläimiä ovat naudat, lampaat, vuohet, aasit ja siipikarja.

Birgitta Margaretha Ulfsson (1. heinäkuuta 1928 Helsinki – 8. lokakuuta 2017 Helsinki) oli suomenruotsalainen näyttelijä. Hän näytteli sekä suomeksi että ruotsiksi Svenska Teaternissa, Lilla Teaternissa, Helsingin kaupunginteatterissa, Televisioteatterissa, Tampereen Työväen Teatterissa, Tukholman Kuninkaallisessa draamateatterissa, Göteborgin Folkteaternissa sekä yli 20 elokuvassa tai televisiosarjassa.Ulfsson meni naimisiin näyttelijä Lasse Pöystin kanssa vuonna 1952. Avioliitto päättyi eroon vuonna 1984. Avioparin kahdesta pojasta Tom Pöysti on myös näyttelijä ja Erik ”Miki” Pöysti ohjaaja.Näyttelijän myöhempi kumppani oli Iwar Wiklander. Birgitta Ulfssonille myönnettiin Pro Finlandia -mitali vuonna 1973 ja Taiteen Suomi-palkinto vuonna 2015.
Hansén, Stig: Birgitta Ulfsson – mikä ettei. (Birgitta Ulfsson – med och mot min vilja, 2017.) Suomentanut Liisa Ryömä.  Helsinki: Teos & Förlaget M, 2017.  ISBN 978-951-851-780-4.   
Söderling, Trygve: Ulfsson, Birgitta (1928–2017). Kansallisbiografia-verkkojulkaisu (maksullinen).  9.10.2015. Helsinki:  Suomalaisen Kirjallisuuden Seura.    

Birka oli viikinkiajan huomattava kaupunki ja kauppapaikka Ruotsissa. Birkan alkuperäinen nimi on luultavasti ollut Bierkø tai Björkö (lat. Birca). Se sijaitsi Mälarenilla, nykyisen Björkön saarella Ekerön kunnassa. Birka ja Hovgården kuuluvat UNESCOn maailmanperintöluetteloon. Birka syntyi 750-luvulla. Se ehti kukoistaa noin 200 vuotta ennen kuin se hylättiin noin vuonna 975, samaan aikaan kun Sigtunan kristitty kaupunki perustettiin 35 km päähän.Birkaa pidetään Ruotsin ensimmäisenä kaupunkina. Birkassa on asunut enimmillään ehkä noin 700–1 000 ihmistä. Alueelta on löydetty noin 3 000 hautaa ja jäännöksiä hirsiasumuksista. Birka oli aikoinaan Pohjois-Euroopan tärkeimpiä markkinapaikkoja. Kaupungissa myytiin turkiksia, rautaesineitä sekä käsityöläistuotteita. Turkiksia hankittiin suomalaisilta, saamelaisilta ja Koillis-Venäjältä sekä paikallisilta metsästäjiltä. Kaupunkiin saapui tavaroita kaukaa idästä ja islamilaisesta maailmasta. Alueen haudoista on löytynyt jälkiä mm. lasista, kankaista, kiinalaisesta silkistä ja reininmaalaisesta keramiikasta. Birka oli myös varhainen kristinuskon keskus. "Pohjolan apostoli" Ansgar saapui avustajansa Witmarin kanssa Birkaan 829. Kaupunkiin perustettiin 831 pieni seurakunta, jota pidetään Ruotsin ensimmäisenä.
Lounais-Suomi kuului Birkan vaikutuspiiriin, ja noin vuosia 800–975 on Suomen esihistoriasta puhuttaessa joskus nimitetty jopa "Birkan kaudeksi". Birkasta on löytynyt useita hautoja joiden esineistö on peräisin Suomesta. Alueelta on löytynyt myös suomalaisen perinteen mukaan tehtyä keramiikkaa, joka viittaa sinne muuttaneisiin ihmisiin.

Biseridens (nimen merkitys: ”kaksi riviä hampaita”) on sukupuuttoon kuollut Anomodontiaan kuuluva terapsidisuku. Siihen kuulu yksi tunnettu laji Biseridens qilianicus. Se eli permikauden Guadalupe-epookin aikana nykyisen Kiinan alueella noin 270 miljoonaa vuotta sitten.
Biseridensin kallon pituus on tunnetuilla yksilöillä noin 17 cm, ja sillä on muista tieteelle kuvatuista Anomodontia-kehityslinjan terapsideista poiketen erilaistunut hampaisto: kulmahampaat, etuhampaat ja poskihampaat. Lisäksi siltä puuttui alaleuan luiden välissä oleva aukko.
Biseridens tunnetaan kolmesta eri fossiililöydöstä, jotka on tehty Xidagou-muodostumasta Gansun maakunnasta Kiinasta. Suvun holotyyppi (IGCAGS V 632) on sirpaleinen kallo, josta puuttuu etuosa ja pala alaleukaa. Paratyyppi (IVPP V 12009) käsittää alaleukojen etuosan hampaineen. Kolmas löytö (IVPP V 16013) on lähes kokonainen kallo, josta puuttuu takaraivo. Kallon lisäksi löytöön kuuluu alaleuka ja 14 nikamaa.
Ensimmäisten sirpaleisten löytöjen perusteella J. Li ja Z. Cheng kuvasivat Biseridensin Eotitanosuchiaan kuuluvana terapsidina vuonna 1997. B. Battail kuitenkin arveli vuoden 2000 artikkelissaan Biseridensin kuuluvan sittenkin Anomodontiaan, ja että se olisi sukua Ulemicalle. Kuitenkin koska fossiililöydöt olivat huonosti säilyneitä, hänen tuloksiaan ei voitu vielä tuolloin varmentaa. Battailin arvio osoittautui myöhemmin oikeaksi, kun Jun Liu, Bruce Rubidge ja Jinling Li kuvasivat hyvin sälyneen Biseridensin kallon vuonna 2009. Fylogeneettisten analyysien perusteella Biseridens osoittautui kaikista basaalisimmaksi (”primitiivisimmäksi”) tunnetuksi anomodontiksi.
Tämä kladogrammi perustuu kallon ominaisuuksiin, sillä useimmat näistä terapsideista tunnetaan vain kallon perusteella. Jun Liu, Bruce Rubidge & Jinling Li (2009):

Black metal on metallimusiikin suuntaus, joka sai alkunsa 1980-luvun alussa ja on kehittynyt nykyiseen muotoonsa lähinnä Norjassa, Ruotsissa ja Suomessa 1990-luvun alkupuolella. Black metalia soittavia yhtyeitä on runsaasti ympäri maailmaa, mutta tunnetuimmat ovat enimmäkseen kotoisin Pohjoismaista.
Black metal -yhtyeet pyrkivät luomaan synkän ja kylmän äänimaailman nopeatempoisilla kappaleilla, joissa korostuvat rock- ja metallimusiikin kolmen soinnun kaavoista poikkeavat sovitukset, nopeat tempot, tremolona soitetut terävät ja diskanttiset sähkökitarat sekä rääkyvä, korkea örinälaulu. Black metal -perinteeseen kuuluu myös tarkoituksellisen yksinkertainen tuotanto ja heikko äänenlaatu. Myös musiikilliset kokeilut ovat tavallisia.
Tyylilajille ja erityisesti sanoituksille ominaista on äärimmäinen hyökkäävyys kristinuskoa kohtaan, sen väitettyä kaksinaismoraalia kohtaan osoitettu viha ja saatananpalvontaan viittaaminen. Kuitenkaan monen yhtyeen musiikki ei sisällä uskonnollisia teemoja ollenkaan, vaan sanoitukset liikkuvat lähinnä luonnon, pimeyden ja vastaavien käsitteiden ympärillä. Black metalin ensimmäinen aalto syntyi 1980-luvun alun thrash metal -yhtyeistä, ja sen merkittäviä edelläkävijöitä olivat Venom, Bathory, Mercyful Fate ja Celtic Frost. Toinen aalto kehittyi 1980-luvun lopussa ja 1990-luvun alussa pohjoismaissa, erityisesti Norjassa, missä Burzum, Mayhem, Darkthrone, Emperor ja Dimmu Borgir nousivat suuremman yleisön tietoisuuteen. Vaikka kolmatta aaltoa ei ole vielä selkeästi havaittavissa, 2000-luvun modernit black metal -yhtyeet ovat yhdistelleet uusia aineksia pohjimmiltaan ensimmäistä ja toista aaltoa edustavaan musiikkiin. Esimerkiksi Dimmu Borgir ja brittiläinen Cradle of Filth ovat yhdistäneet perinteiseen raakaan black metaliin kosketinsoittimet ja laulumelodiat.
Black metalin ensimmäiseksi aalloksi kutsutaan niitä 1980-luvun yhtyeitä, joilta 1990-luvulla toimineet black metal -yhtyeet omaksuivat äänimaailmaan ja ulkoiseen kuvaan liittyviä vaikutteita. Ensimmäisen aallon yhtyeiden musiikki oli usein lähempänä thrash metalia kuin nykyistä black metalia, mutta niiden sanoitukset käsittelivät synkkiä ja saatanallisia aiheita. Jo eräät 1970-luvun alun rock- ja metalliyhtyeet, kuten Black Sabbath ja Black Widow, olivat käsitelleet tällaisia aiheita lyriikoissaan. Suomessakin toimi eräs varhainen kauhuteemoja ja saatanallistakin kuvastoa viljellyt yhtye; 1970-luvun progeyhtye Kummitus.
Termiä ”black metal” käytti ensimmäisen kerran brittiläinen Venom-yhtye, jonka keulahahmo Conrad ”Cronos” Lant käytti käsitettä usein haastatteluissa erottaakseen yhtyeensä perinteisestä heavy metalista. Jo Venomin ensimmäinen albumi Welcome to Hell antoi saatanallisine teemoineen enteitä tulevasta, mutta varsinaisesti varhaisen black metalin synnytti vuonna 1982 julkaistu Black Metal, joka antoi myös nimensä uudelle musiikkisuuntaukselle. Venomin musiikki muistutti lähinnä uuden aallon brittiläistä heavy metalia sekä speed ja thrash metal -suuntauksia, mutta yhtyeen itsestään antama kuva ja sanoitukset julistivat sen olevan liitossa Saatanan kanssa. Venomin jäsenet myös käyttivät erikoisia taiteilijanimiä, kuten Cronos, Mantas ja Abaddon, mikä oli siihen aikaan harvinaista.
Seuraava black metallin mahtitekijä oli ruotsalainen Bathory. Sen musiikki vei black metalia vieläkin pitemmälle: tempot olivat hyvin nopeita, kitaroiden soundi ohut, diskanttinen ja suttuinen ja rummut takoivat nopeaa blast beatia. Varsinkin laulaja-kitaristi Thomas ”Quorthon” Forsbergin korkea ja epäinhimillinen lauluääni, joka yhdisteli kirkumista ja örinää, on vakiintunut yhdeksi genren tunnusmerkeistä. Bathorysta tuli myös black metalin yhden alalajin, viikinkimetallin edelläkävijä. Tanskalainen vuonna 1981 perustettu Mercyful Fate oli myös black metalin edelläkävijä: musiikillisen vaikutuksen lisäksi laulujen sanoituksista löytyi usein viittauksia Saatanaan ja okkultismiin ja yhtyeen laulaja King Diamond otti käyttöön corpse paintiksi kutsutut, kuolonkalpeutta kuvaavat kasvomaalit. Sveitsiläinen Hellhammer (1982) ja sitä seurannut Celtic Frost (1984) veivät black metalia myös kokeellisempaan suuntaan. Norjalaisen Mayhemin Euronymous on maininnut saksalaiset thrash metal -yhtyeet Sodomin ja Destructionin tärkeinä vaikuttajinaan ja pitänyt niiden levyjä ”black metalin mestariteoksina”. Myös muut varhaiset thrash metal -yhtyeet ovat vaikuttaneet ensialbumeillaan ja muilla julkaisuillaan black metalin syntyyn. Näihin yhtyeisiin lukeutuvat muun muassa yhdysvaltalainen Slayer Show no Mercy -albumillaan, brasilialainen Sepultura, yhdysvaltalainen Exodus Bounded by Blood -albumillaan sekä saksalainen Kreator.
Black metal -vaikutteet levisivät nopeasti etenkin Euroopassa 1980-luvun alkupuolella. Luvun puoliväliin mennessä tyyli rantautui myös Amerikkoihin: kanadalainen Blasphemy perustettiin 1984 ja brasilialainen Sarcófago 1985. Kumpikin yhtye hyödynsi musiikissaan epäinhimillistä, matalaa ja murisevaa laulutekniikkaa. Lisäksi Sarcófago käytti corpse paintia; yhtyeen maalauksia onkin pidetty ensimmäisenä ”oikeana” corpse paintina.
Black metalin toinen aalto syntyi 1990-luvun alussa. Tyylilajin suurimmat nimet olivat useimmiten norjalaisia. Näihin lukeutuivat Mayhem, Burzum, Satyricon, Immortal, Darkthrone, Enslaved ja Emperor. Vaikka merkittäviä yhtyeitä tuli myös muista Pohjoismaista – kuten ruotsalaiset Marduk ja Dissection ja suomalaiset Impaled Nazarene, Beherit ja Barathrum – black metalin toinen aalto mielletään usein nimenomaan norjalaiseksi suuntaukseksi ja se rinnastetaan norjalaiseen black metaliin. Esimerkiksi dokumentaristi Sam Dunn on kuvaillut Cradle of Filthin musiikkia "norjalaiseksi black metaliksi", vaikka yhtye on brittiläinen, ja omaa soundin joka eroaa selvästi norjalaisista yhtyeistä.Toisen aallon yhtyeet käyttivät musiikissaan voimakkaita tehokeinoja: kitarasoundien keski- ja alarekisteri oli miksattu kuulumattomiin, laulu oli raa'an kuuloista örinää ja äänimaailma karkea ja kylmä. Huomionarvoista toisessa aallossa oli myös runsaasti käytetty mytologinen ja luontoromanttinen kuvasto, joka näkyi kansitaiteiden lisäksi muun muassa sanoituksissa ja levyillä olleissa ambient-raidoissa. Yhtyeet myös käyttivät lavalla saatanallista esiintymistarpeistoa tehostaakseen musiikin luomaa kylmän nihilististä vaikutelmaa. Siinä missä aiemmat yhtyeet olivat pitäneet etäisyyttä sanoitusten käsittelemiin aiheisiin, monet toisen aallon norjalaisyhtyeet suhtautuivat saatananpalvontaan vakavammin. Niiden jäsenet tekivät rikoksia ja myös yllyttivät rikollisuuteen.
Black metal tuli julkisuuteen ennen kaikkea Mayhem-yhtyeen kautta. Kymmenen vuotta tiukasti underground-piireissä pysyneen yhtyeen albumi De Mysteriis Dom Sathanas vuodelta 1994 on eräs tunnetuimpia black metal -julkaisuja. Mayhem sai valtavasti julkisuutta yhtyeeseen liittyneiden kuolemantapausten ja rikosten vuoksi. Laulaja Dead teki itsemurhan, ja yhtyeen basisti Varg Vikernes murhasi Euronymouksen. Myös eräät muut yhtyeet saivat kyseenalaista julkisuutta nimenomaan rikollisten ulkomusiikillisten seikkojen vuoksi; esimerkiksi Emperorin rumpali Bård ”Faust” Eithun murhasi homoseksuaalin puukolla. Väkivaltaiset tapahtumat loivat black metalille sen maineen äärimmäisenä musiikinlajina muutenkin kuin musiikillisesti. Julkisuuden lisäksi se antoi monien mielestä black metal -yhtyeille ”moraalisen oikeuden” sitä leimanneelle ”pahuudelle” ja saatanalliselle kuvastolle, kun myös yhtyeiden ulkomusiikilliset teot vastasivat sanoitusten ja imagon antamaa viestiä.Toisaalta Mayhem ja erityisesti Euronymous vaikutti black metaliin myös musiikillisesti, sillä hänen vaikutuksestaan monet death metal -yhtyeet (esimerkiksi Emperor, Darkthrone ja Immortal) vaihtoivat tyylinsä black metaliin. Euronymous oli norjalaisen aallon keskushahmo, mutta merkitystä ei ole syytä liioitella. Norjalainen skene ei yksin luonut modernia black metallia, vaan esimerkiksi suomalaisyhtyeet, kuten Impaled Nazarene ja Beherit hakivat vaikutteita Norjan ohella Brasiliasta, yhtyeiltä kuten Sarcófago, Sextrash ja Sepultura.Black metalin toinen aalto sai vahvaa pohjaa Itä-Euroopasta itäblokin hajottua. Jo ennen Neuvostoliiton hajoamista Itä-Eurooppaan oli kehittynyt 1980-luvulla extreme metal -alakulttuuri, johon vaikutti muun muassa unkarilainen black metal -yhtye Tormentor. Nykyään black metal on muiden metallimusiikin äärisuuntausten tavoin varsin suosittua Itä-Euroopassa, joskin sen taloudellinen merkitys on pienempi kuin Pohjoismaissa laajan piratismin vuoksi. Muutamat yhtyeet ovat kuitenkin nostaneet lajin merkitystä, kuten puolalaiset yhtyeet Behemoth ja Graveland, romanialainen Negură Bunget sekä ukrainalainen, NSBM-vaikutteinen Nokturnal Mortum.Vaikka toisen aallon black metal -yhtyeiden musiikki ja vaikutteet vaihtelivat death metalista thrash metaliin, yhtyeille oli tyypillistä underground-henkisyys, raaka ja yksinkertainen musiikki sekä viimeistelemättömät äänitteet. Jotkut yhtyeet lähtivät kuitenkin etenemään progressiivisempaan, sinfonisempaan tai kevyempään suuntaan. Näistä muun muassa norjalainen Dimmu Borgir toi black metalin suosiollaan valtavirtaan, ja Cradle of Filthiä on väitetty parhaiten menestyneeksi englantilaiseksi metalliyhtyeeksi sitten Iron Maidenin. Vaikka nykyään menestyneet yhtyeet ovatkin aatteiltaan ja ulkomusiikilliselta toiminnaltaan kaukana black metalin julkisuuteen nostaneista varhaisista yhtyeistä, on genreä leimanneen väkivallan leima seurannut pitkään ja sen hyödyntäminen kaupallisesti on ollut mahdollista, vaikka musiikki on muuttunut salonkikelpoisemmaksi.
Black metalin propagandistinen, kristinuskon vastainen sanoma synnytti 1990-luvun alussa Norjassa väkivalta- ja vahingontekorikosten aallon, jonka synnyttämän kohun myötä tyylisuuntaus tuli yleisesti tunnetuksi. Vuosina 1992–1998 poltettiin noin 50 kirkkoa, ja lukuisat black metal -muusikot päätyivät vankilaan. Tulipalojen sammutuksessa kuoli ainakin yksi palomies.Rikollisuuteen sekaantuivat ennen kaikkea Norjan ”mustan sisäpiirin” jäsenet, Euronymouksen omistamassa Helvete-musiikkikaupassa Oslossa kokoontuneet nuoret muusikot. Tähän okkultistiseen sisäpiiriin kuuluivat esimerkiksi Burzumin Varg Vikernes (soittanut myös Mayhemissä), Øystein Aarseth (Euronymous) sekä monet Immortal- ja Darkthrone-yhtyeiden jäsenet. Vikernes murhasi Aarsethin vuonna 1993. Jo aiemmin, vuonna 1991, Mayhemin laulaja Per Ohlin (Dead) teki itsemurhan. Euronymous levitti Deadin ruumiista ottamiaan kuvia, ja yksi niistä päätyi Mayhem-bootleg Dawn of the Black Heartsin kanteen.  Myös Mayhemin äärimmäinen ja verinen lavaesiintyminen, johon kuului aitoja sianpäitä ja laulajan – aluksi Maniacin, sittemmin Deadin – itsensä viiltelyä, herätti huomiota.Toisen norjalaisyhtyeen, Emperorin rumpali Bård Eithun murhasi puistossa itselleen tuntemattoman homoseksuaalin 1992. Ruotsissa Dissection-yhtyeen Jon Nödtveidt tuomittiin algerialaisen miehen murhan avunannosta. Syyksi on epäilty sekä uhrin homoseksuaalisuutta että ulkomaalaistaustaisuutta. Nödtveit teki itsemurhan elokuussa 2006. Gorgorothin laulaja Gaahl tuomittiin pahoinpitelystä vuonna 2005, ja hän oli myös uhannut juoda uhrinsa verta. Myös Pohjoismaiden ulkopuolella on tapahtunut väkivaltaisuuksia, jotka ovat liittyneet black metaliin.Suomessa mainittavin black metal -artistin kuolemantapaus on Finntroll ja Impaled Nazarene -yhtyeissä soittaneen Teemu ”Somnium” Raimorannan kuolema vuonna 2003. Raimoranta putosi Helsingissä Pitkältäsillalta Töölönlahden jäälle. Impaled Nazarenen laulaja Mika Luttinen on epäillyt julkisesti Raimorannan tehneen itsemurhan.
Black metal -musiikin tyyli ja äänituotanto vaihtelevat yhtyeittäin. Useimmat yhtyeet kuitenkin käyttävät kirkuna- tai örinälaulua ja erittäin voimakkaita kitaran säröefektejä ja pyrkivät luomaan synkän tunnelman. Yleisimmin käytetyt soittimet ovat sähkökitara, basso ja rummut. Kitarat kuulostavat säröisiltä, etäisiltä ja kolkoilta, ja niillä soitetaan nopeana tremolona korkeita äänialoja, bassoääniä vain vähän. Soitto on erittäin nopeaa ja usein tarkoituksellisesti epäselvän kuuloista. Jotkut black metal -yhtyeet eivät käytä bassoalueen ääntä juuri ollenkaan vaan jättävät sen ohuen kuuloiseksi. Rummuissa hyödynnetään erilaisia blast beateja, tuplabasarikomppeja sekä useimmille black metal -yhtyeille ominaisia triolikomppimuunnelmia. Riffit ovat yleensä yksinkertaisia, ja niissä on vain muutama sävel. Black metal -kappaleet ovat usein hyvin kaoottisia, ja niissä vältetään tietoisesti perinteisen rockmusiikin kaavoja.Soittotaitoa ei pidetä black metalissa yhtä olennaisena kuin muissa metallin lajeissa, vaikkakin esimerkiksi Mayhemista ja Dimmu Borgirista tunnettua Jan Axel Blombergia (taiteilijanimeltään Hellhammer) on pidetty yhtenä metallimusiikin taitavimmista rumpaleista. Black metaliin kuuluvat erityisesti antikristilliset ja satanistiset sanoitukset, jotka lauletaan erityisen raa'alla ja epäinhimillisellä äänellä. Laulua voisi kuvailla kurkusta rääkymiseksi, kirkumiseksi tai örisemiseksi, ja se on huomattavasti korkeampitaajuista kuin death metalista tuttu örinä.Varhaisessa black metalissa suosittiin usein tahallisesti huonolaatuisia äänitteitä, eivätkä soittajat välttämättä olleet musiikillisesti kovin taitavia. Äänimaailman luoma tunnelma on black metal -musiikissa merkittävässä osassa. Esimerkiksi Bathorystä on sanottu, että musiikkia merkittävämpää oli pelottava tunnelma ja salaperäisyys. Yhtyeen johtohahmo Quorthon totesi asiasta näin:
»Jossain vaiheessa tajusimme, että nimenomaan yhtyeen arvoituksellisuus veti ihmisiä puoleensa, ei niinkään se mitä me teimme. – – Kyse on välinpitämättömyyden voimasta. Todellisuudessa Bathory oli yhdistelmä Kate Bush -vaikutteita ja kaveria soittamassa rumpuja, joita paikattiin konevirvelillä. Ei sitä kukaan halua kuulla, se on kuin menettäisi uskonsa joulupukkiin.» (Quorthon)
Musiikkitoimittaja ja -kirjailija Ian Christe on kuvaillut, että ”Bathoryn kitarat kuulostivat ompelukoneilta ja rummut siltä kuin joku olisi piessyt märkää pahvia”.
Ensimmäiset black metal -yhtyeet olivat kehittäneet musiikkinsa speed ja thrash metalin pohjalta ja ottaneet vaikutteita myös punkista ja uuden aallon brittiläisestä metallista. Black metal -yhtyeet käyttivät paljon muiden metallimusiikin tyylilajien tehokeinoja, mutta sanoitukset käsittelivät lähes poikkeuksetta saatanallisia ja raakoja aiheita, lavaesiintyminen oli suurieleistä ja siinä oli leikittelyä mustalla magialla.Venomin ja Hellhammer-yhtyeen huono soittotaito on yleisesti tunnettu tosiasia. Alkeellinen tuotanto ja laulussa hyödynnetty karjunta ovat olleet esikuvallisia lajin yhtyeille. Ruotsalaista Bathorya pidetään sen soundin luojana, joka nykyään mielletään black metaliksi, ja vielä 1990-luvun black metalissa näkyivät vahvana Bathoryltä saadut vaikutteet. Lähinnä Norjassa syntynyt black metalin toinen aalto pyrki epäkaupallisuuteen, toisin kuin death metal. Siitä huolimatta skandinaavinen black metal otti vaikutteita death metalista. Sen tunnusmerkeiksi kehittyivät death metalia nopeampi tempo, kappaleiden hypnoottisuus, joka saavutettiin samojen sointukuvioiden toistolla, sekä luonnon ja muinaisten uskontojen ihannointi sanoituksissa.
Norjan skenen eri yhtyeet kehittelivät kukin omalla sarallaan black metalia eri suuntiin: Mayhem tunnelmalliseen, Emperor melodiseen (Emperorista muodostuikin sinfonisen black metalin uranuurtaja). Darkthronen äärimmäisen heikolla äänenlaadulla tuotettu äänivalli rakentui hypnoottisen ja minimalistisen toiston ympärille. Norjan ulkopuolella tyyli oli usein väkivaltaisempaa ja aggressiivisempaa; Suomessa monien varhaisten black metal -yhtyeiden musiikki oli jopa grind-vaikutteista. Toisaalta esimerkiksi Barathrum yhdisti doom metalin black metaliin. Ruotsissa Marduk ja Dissection hakivat vaikutteita death metalista, vaikka Marduk karsikin nämä vaikutteet myöhemmin pois.Jotkut uuden polven yhtyeet ovat alkaneet käyttää puhdasta laulua, syntetisaattoreita, naissolisteja sekä erilaisia orkesteri- ja kuorosovituksia. Jotkut yhtyeet ovat yhdistäneet black metalin ja noisen tai ambientin, kuten Varg Vikernesin yhtye Burzum. Tunnetuin uudenaikainen black metal -yhtye lienee Dimmu Borgir, jonka mahtipontiset teemat ovat vieneet black metalin kauas ensimmäisten yhtyeiden musiikillisesti heikkotasoisistakin esityksistä. Dimmu Borgirin menestyksen myötä black metal on saavuttanut musiikkimaailmassa merkittävän aseman. Black metaliin kuuluvia aineksia, kuten raivokasta karjuntaa tuplabasarien ja kiertävän riffin tahdissa, on 2000-luvulla alettu käyttää yhä useammin muissakin metallimusiikin alalajeissa.
Seuraavat musiikkinäytteet havainnollistavat black metalin kehitystä. Varhaisin näyte on vuodelta 1982 ja tuorein vuodelta 1999.
Melodinen black metal on nimensä mukaisesti melodisempaa ja kevyempää black metalia. Samankaltainen tyylilaji on sinfoninen black metal, jossa on orkestraalisia ja sinfonisia elementtejä. Sinfoniset black metal -yhtyeet kehittivät tyylinsä 1990-luvun alun black metalista. Ne soittavat usein syntetisaattoreilla ja kosketinsoittimilla surullisia tai tunnelmallisia sointukulkuja, jotka muodostavat vastakohdan raivokkaille kitarariffeille. Sinfoninen black metal on usein saanut vaikutteita progressiivisesta ja goottimetallista. Emperor oli sinfonisen black metalin edelläkävijä, ja muista yhtyeistä voidaan mainita Tiamat ja Samael.Viikinkimetalliksi kutsuttu tyylilaji käsittelee sanoituksissaan viikinkejä, barbaareja, Skandinavian esihistoriaa sekä vanhoja skandinaavisia myyttejä ja uskontoja. Viikinkimetalli on saanut paljon vaikutteita folk metalista. On myös huomattavan melodisia viikinkimetalliyhtyeitä, joiden black metal -vaikutteet ovat vähäisiä. Samantapainen tyylilaji on myös pagan black metal, jonka sanoitukset käsittelevät pakanallisuutta.
Blackened death metal on tyylilaji, jossa black- ja death metal yhdistyvät. Vaikutteita otetaan molemmista tyylilajeista. Yksi ensimmäisistä tyylilajin yhtyeistä oli suomalainen Belial, mutta jo 1980-luvulla Slayer ja Morbid Angel enteilivät sitä musiikillaan, joka yhdisteli sekä black että death metalista saatuja vaikutteita. Modernimpaan suuntaukseen kuuluvat esimerkiksi yhdysvaltalainen Angelcorpse, brittiläinen Akercocke ja kanadalainen Axis of Advance. Toisinaan puhutaan myös blackened thrash metalista, kun tarkoitetaan musiikkia, jossa yhdistyy black ja thrash metalia.
Monet black metal -artistit ovat Varg Vikernesin jalanjäljissä tehneet myös dark ambientin suuntaista musiikkia. Tätä kutsutaan joskus nimellä ambient black metal tai black ambient. Black ambientissa keskitytään musiikin sijasta tunnelman luontiin, ja kappaleet pohjautuvat vahvasti samaan (usein yksinkertaiseen) riffiin, jota toistetaan ja muunnellaan.
Sanoitukset vaihtelevat black metalin eri tyylisuuntien välillä paljonkin. Usein käsiteltyjä aiheita ovat kristinuskon vastustus, sekasorto, epäjärjestys, ihmisviha, saatanallisuus ja pakanallisuus, mutta jotkut black metal -yhtyeet suosivat rasistisia, fasistisia ja kansallissosialistisia teemoja. Tavanomaisten uskontojen voimakas arvostelu on suorastaan välttämätöntä.
Black metalin perinteisin sanoituksellinen aihe on saatananpalvonta. Se leimasi ja määritteli tyyliä jo Venomin ja Mercyful Faten aikoihin. Varhaisille black metal yhtyeille aihe ei kuitenkaan ollut vakava aate, vaan lähinnä shokkiarvo ja jopa luonnollinen jatke aiempien heavy metal -yhtyeiden kiinnostukselle goottilaiseen kauhuromantiikkaan paholaishahmoineen (Black Sabbath) ja okkultismiin yleensä (Led Zeppelin). Se, missä Venom erosi edeltäjistään, oli saatananpalvonnan näennäinen vakavuus, vaikka jälkikäteen Venomin esiintymisessä ja uhoamisessa onkin nähty myös huumoria. Saatanalliseen imagoon kuului usein kristinuskon vastaista kuvastoa kuten pentagrammeja.Siinä missä shokeeraavuus oli ensimmäisen aallon black metal -yhtyeiden johtotähti, toisen aallon yhtyeillä mukaan astui myös vakavammin aatteellinen suhtautuminen Saatanaan ja satanismiin. Ajattelun mukaan kristinusko on alistanut ihmiset ja saanut nämä kieltämään oikean luonteensa. Tämän synnyttämä viha on johtanut black metal -sanoituksissa ihmisen eläimelliseen, ”luonnolliseen”, puoleen vetoamiseen. Saatanan hahmo on kristinuskon alusta lähtien ollut alistumisen vastakohta ja ylipäänsä symboli vallitsevaa yhteiskuntaa, normeja ja uskontoa vastaan.
»Uskon sarvekkaaseen paholaiseen, persoonalliseen Saatanaan. Mielestäni kaikki muut satanismin muodot ovat paskaa. Vihaan sitä, kuinka ihmiset idioottimaisella tavalla unelmoivat ikuisesta rauhasta ja kehtaavat kutsua sitä satanismiksi [viitannee LaVeylaiseen satanismiin], monet ajattelevat näin. Satanismi pohjautuu kristinuskoon ja tulee aina pohjautumaankin.» (Euronymous)
Ajoittain sanoituksissa esiintyy myös perinteisestä metallimusiikista tuttu fantasiatematiikka. Amerikkalaisten kirjailijoiden H. P. Lovecraftin ja Robert E. Howardin tarinat ovat innoittaneet joitain yhtyeitä. J. R. R. Tolkienin Taru sormusten herrasta on vaikuttanut myös paljon, ja jotkut yhtyeet, kuten Gorgoroth, ovat ottaneet nimensä suoraan siitä. Itävaltalainen tunnelmallisen black metalin uranuurtaja Summoning kuvailee sanoituksissaan lähes pelkästään Tolkienin maailmaa, yhtye on jopa julkaissut tiettävästi ainoan Mordorin mustalla kielellä esitetyn kappaleen ”Mirdautas Vras”. Myös Burzum on ottanut nimensä Mordorin mustasta kielestä: sana burzum tarkoittaa pimeyttä.
Jotkin yhtyeet kannattavat perinteisen okkultistisen ja saatanallisen kuvaston sijasta pakanallisuutta. Koska monet black metal -yhtyeet ovat Skandinaviasta, pohjoiseurooppalaisten muinaisuskontojen ihannoiminen on korostunut. Viikinkimetallissa haikaillaan takaisin aikaan, jolloin kristinusko ei ollut saapunut Skandinaviaan. Tyypillistä on myös vanhojen pakanajumalien ja -uskontojen kunnioittaminen ja kiinnostus mytologiaa ja esihistoriaa kohtaan. Luontoromantiikka on vahvasti läsnä ja kesyttömät metsät ja vuoristot muodostavat vetovoimaisen vastakohdan modernille kulttuurille ja elinympäristölle.
Aihetta tutkineen Keith Kahn-Harrisin mukaan yksilöllinen vapaus on hyvin arvostettu piirre black metallissa. Saatana edustaa black metal -sanoituksissa vapautta säännöistä, säälistä ja heikkoudesta, joita vastaan käydään kaaosta ja ihmisvihaa ylistämällä. Kahn-Harris mainitsee esimerkkinä yhdysvaltalaisen Wheremyskin-fanzinen 1990-luvun lopussa julistaman viestin: ”Tapa kaikki pyhä, tapa kaikki muu, tapa sitten itsesi”. Epäjärjestykseen ja arvojen kieltämiseen pyritään myös eristäytymällä muusta maailmasta. Kahn–Harris mainitsee ääriesimerkkinä, että jotkut black metal -harrastajat välttävät yhteisöllistä vuorovaikutusta niin pitkälle kuin mahdollista. He pitävät usein itseään parempina kuin ”heikot ihmiset”, joita suurin osa ihmiskunnasta on.
»Alun perin black metal perustui satanismin ajatuksiin yksilönvapaudesta, eikä siihen liittynyt mitään yhteisöllisyyttä. Silloin tällainen satanistinen asenne, jossa sääntöjen olemattomuus ja siihen liittyvä imago muodostuvat suoranaiseksi säännöksi itsessään, on hyvin paradoksaalinen. Sillä hetkellä, kun teen itse jotain miellyttääkseni massoja, kaikki aiemmin tekemäni muuttuu valheeksi.» (Emperorin kitaristi Ihsahn Terrorizer-lehden haastattelussa toukokuussa 2008)
Äärimmäisessä egoismissa korotetaan minä jumaluudeksi. Tämä muistuttaa huomattavasti Anton LaVeyn satanistista ajattelua. Toisaalta eräät 1990-luvun alun black metal -yhtyeet ja -muusikot kuten Euronymous ja Ihsahn tekivät tarkoituksella eroa satanismiin, koska katsoivat LaVeyn elämänkäsityksen olleen liian inhimillinen; se ei vastannut heidän näkemystään kaaoksen ja ihmisvihan aatteesta. Yksilölliseen vapauteen ja moraaliseen ylemmyydentunteeseen ovat vaikuttaneet myös filosofi Friedrich Nietzschen ajatukset.
Jotkut black metal -yhtyeet ovat käsitelleet rasistisia ja fasistisia, jopa kansallissosialismiin liittyviä aiheita. Black metal -sanoituksissa tulee usein vahvasti esille luonnon ihannointi ja kaupunkeja kohtaan koettu vastenmielisyys ja epäluulo, mikä oli tyypillistä 1800- ja 1900-luvun ääriaatteille. Myös kansallissosialistit olivat kiinnostuneita mystiikasta ja antikristillisyydestä. Sosiaalidarvinismi ja rotupuhtaus ovat kiinnostaneet joitain kuuntelijoita, ja jotkin yhtyeet edustavat julkisesti äärioikeistolaisia aatteita. Yhtyeitä, joiden sanoitusten pääaiheet liittyvät fasismiin, kutsutaan kansallissosialistiseksi black metaliksi (engl. National Socialist Black Metal, lyhenne NSBM). Näiden yhtyeiden mielestä juutalais-kristilliset arvot ovat tuhonneet muinaiset kulttuurit ja kansat ja orjuuttaneet ihmiskunnan. Alalajin suurimmaksi nimeksi mielletään yleensä saksalainen Absurd. Nykyään tyylilajin yhtyeitä on paljon Itä-Euroopassa ja Venäjällä, missä kansallissosialismin ohella ylistetään myös muun muassa panslavismia. Erikseen voidaan mainita venäläinen, muutaman yhtyeen muodostama ryhmittymä BlazeBirth Hall, johon kuuluu sellaisia yhtyeitä kuten Forest, Branikald, Nitberg ja Rundagor, sekä maailmanlaajuinen The Pagan Front, johon yllä mainitun Absurdin lisäksi kuuluu muun muassa Graveland, Kroda ja Temnozor.Tunnettuja fasismiin yhdistettyä black metal -yhtyettä ovat Burzum, Marduk, Zyklon-B ja Darkthrone. Mardukin jäsenet ovat usein haastatteluissa ilmaisseet mielenkiintonsa toiseen maailmansotaan, panssarisodankäyntiin ja erityisesti saksalaisiin, toisen maailmansodan aikaisen panzer-sarjan panssarivaunuihin. Erityisesti epäilyjä natsimyönteisyydestä on herättänyt yhtyeen Panzer Division Marduk -albumin kansi, jossa englantilainen Centurion -sarjan panssarivaunu osoittaa tykillään kannen katsojaa. Albumin musiikki sisältää tykistön ja taistelun ääniä. Myös monissa muissa Mardukin kappaleissa, kuten Plague Angelin ”Steel Infernossa” on vastaavia äänitehosteita. Darkthrone sen sijaan herätti huomiota suoremmillakin viittauksilla; painattamalla Transilvanian Hunger -albuminsa takakanteen tekstiin ”Norsk Arisk Black Metal” (”Norjalaista arjalaista black metalia”) ja antamalla julistuksen, jonka mukaan ”albumia arvostelevia henkilöitä pitäisi ylenkatsoa heidän selvästi juutalaisesta toiminnastaan.” Myöhemmin yhtye pyysi anteeksi kannanottojaan, muutti levyn uusintapainosten kannet, kiisti yhteydet fasismiin ja ilmoitti ettei ”Darkthrone missään nimessä ole poliittinen yhtye, eikä ole koskaan ollutkaan”. Zyklon-B taas oli hyönteismyrkky, jota Natsi-Saksassa käytettiin keskitysleirivankien tappamiseen. Yhtye itse on ilmoittanut, ettei sillä ole mitään poliittista tai rasistista sanomaa.
Varhaisissa hahmotelmissa black metal määriteltiin synkkien aiheiden kautta. Juuri sanoituksia pidettiin genreä määrittävänä piirteenä ja jotkut ajattelevat näin edelleen. Tätä mieltä oli esimerkiksi Mayhemin Euronymous – hänen mielestään black metalia oli kaikki raskas metallimusiikki, joka oli sanoituksiltaan saatanallista. Niinpä Euronymouksen mielestä esimerkiksi Immortal ei ollut black metalia, koska yhtyeen sanoitukset eivät suoraan sisällä saatananpalvontaa, mutta sen sijaan esimerkiksi death metal -yhtye Deicide täytti black metalin tunnusmerkit juuri sanoitustensa vuoksi. Näillä perustein voisi kuitenkin esim. Slayeria tai jopa Danzigia pitää black metalina. Molempien yhtyeiden sanoitukset käsittelevät kuolemaa, pimeyttä ja uskonnonvastaisuutta, mutta niitä ei silti nykyään luokitella black metal -yhtyeiksi. Nykyiseen black metaliin on vakiintunut tiettyjä musiikillisia erityispiirteitä, joiden kautta se määritellään. 
Musiikillisesti black metalin valtavirtaa muistuttavien, mutta sanoituksissaan kristillisiä aiheita käsittelevien yhtyeiden musiikkia kutsutaan unblack metaliksi. Tämän musiikkityylin tienraivaaja oli australialainen yhden miehen yhtye Horde.
Toisin kuin useimmissa muissa musiikkityyleissä, monet black metal -yhtyeet eivät koskaan konsertoi. Jotkut yhtyeet eivät edes voi järjestää kiertueita, koska niissä on vain yksi jäsen – toisaalta jotkut yhtyeet käyttävät esiintyessään sessiojäseniä. Toiset taas eivät vain halua esiintyä. Burzumin ainoa jäsen Varg Vikernes on kertonut, ettei halunnut tehdä esiintymisiä, koska hänellä on eri vaikuttimet musiikin tekoon kuin perinteisissä rock-piireissä. Black metal -piireissä konsertoimattomuus ei kuitenkaan ole este maineen tai suosion saavuttamiselle, sillä Burzumin lisäksi esimerkiksi Bathory ja Darkthrone soittivat yleisöille vain harvoin. Konsertoivien yhtyeiden esiintyminen saattaa olla kuitenkin hyvin värikästä: esimerkiksi Immortalin Abbath Doom Occulta harrastaa tulenpuhallusta konserteissa.Jo varhaisilla black metal -yhtyeillä oli omintakeinen pukeutumistyyli. Venomin jäsenet pukeutuivat mustiin nahkahousuihin, piikikkäisiin käsivarsinauhoihin ja rannekkeisiin ja esiintyivät konserteissa paidatta. Mercyful Faten laulaja King Diamond teki kuuluisaksi mustavalkoiset kasvomaalaukset. Hän sai ajatuksen Alice Cooperilta ja yhdisteli asustukseensa väärinpäin käännettyjä ristejä. Myöhemmin tästä kehittyi corpse paintiksi kutsuttu kasvomaalaus, jossa kasvot maalataan muuten valkoisiksi, mutta silmät ympäröidään mustilla renkailla. Sarcófagon corpse paint muistutti jo paljon nykyistä tyyliä, ja sitä onkin kutsuttu ensimmäiseksi aidoksi corpse paintiksi. Maalauksen tarkoitus on saada kantajansa muistuttamaan kuollutta ja tehdä hänestä synkän ja pelottavan näköinen.Erilaisia piikkikoruja on black metalissa käytetty paljon. Hellhammerin ja Celtic Frostin perustaja Tom Gabriel Warrior poseerasi To Mega Therion -albumin takakannessa kokonaan piikkeihin ja nahkaan sonnustautuneena, ja Bathoryn Quorthon esiintyi joissakin promootiokuvissa samaan tapaan pukeutuneena.Toisen aallon black metalissa pukeutuminen on mennyt vieläkin pitemmälle. Corpse paintin lisäksi vakiovarustukseen on kuulunut nahka-asusteita, korkeakorkoisia ja -vartisia saappaita, hopeakoruja, tekoverta (tai aitoa sianverta) ja niittejä. Käsivarsinauhat, joissa on jopa kymmenien senttimetrien mittaisia piikkejä, ovat olleet tyypillisiä. Keskiaikaiset aseet ja kidutusvälineet ovat erilaisissa promootiokuvissa yleisiä, ja erityisesti Immortal ja Emperor ovat käyttäneet niitä.Pyrkimys pukeutua mahdollisimman sotaisasti tai nahkaan, niitteihin ja piikkeihin on joskus mennyt niin äärimmäisyyksiin, että se on kääntynyt itseään vastaan. Yhtyeet ovat saattaneet näyttää suorastaan naurettavilta, ja kuvat on käsitetty epähuomiossa camp-henkisiksi vitseiksi. Bathoryn Quorthonkin kommentoi uransa myöhemmässä vaiheessa ironisesti black metal -pukeutumista irvaillen ”nahka-alushousuja joissa on kaksi miljoonaa piikkiä”. Erityisesti Immortalille on usein naurettu, ja yhtyeen ulkonäöstä on tullut irvailun aihe internetissä. Vaikka Immortalin esiintymisessä onkin nähty koomisia piirteitä, se ei todennäköisesti ollut alkuperäinen tarkoitus.
Black metalissa yhtyeiden symboleina, kuten tunnuksina ja albumien kansina on käytetty synkkiä aiheita, mikä on säilynyt yhdistävänä tekijänä koko black metalin historian ajan. Corpse paintin lisäksi symboliikkaan kuuluvat ylösalaisin käännetty risti, pentagrammi, vuohen pää (Baphomet) ja muut vastaavanlaiset kuviot.Myös taiteilijanimet ovat suosittuja. Anton LaVey on koonnut vuonna 1969 Saatanalliseen raamattuunsa ”Infernaalisia nimiä” (engl. The Infernal Names), jotka ovat olleet salaniminä hyvin suosittuja. Jotkut on otettu yksittäisen muusikon taiteilijanimiksi, toiset koko yhtyeen nimiksi. Luetteloa on seurattu niin tarkasti, että Mayhemin perustaja Øystein Aarseth otti LaVeyn väärin kirjoittaman nimen Euronymous taiteilijanimekseen oikean Eurynomos-muodon sijasta.
Suomessa alkoi olla black metalin harrastajia 1980-luvun lopussa. 1990-luvun puolivälissä se oli Suomessa jo laajahko ja tunnettukin alakulttuuri. Suomalaisen black metalin suurimpia nimiä ovat Impaled Nazarene, Beherit ja Barathrum. Jo hyvin varhain Suomessa toimi death metal -vaikutteista black metalia esittänyt Archgoat, jonka maine kuitenkin jäi vähäiseksi, ja joka julkaisi ensimmäisen pitkäsoittonsa vasta 2000-luvun puolella. Edellämainitut tekivät sen 1990-luvun alussa.Suomalainen black metal herätti huomiota myös ulkomailla. Kun 1990-luvun alussa arvostettu metallimusiikkilehti Metal Hammer julkaisi saksankielisessä painoksessaan luettelon kymmenestä maailman huonoimmasta yhtyeestä, Impaled Nazarene ja Beherit olivat sen kärjessä.Vuosina 1989–1996 toiminut Beherit oli suomalaisen black metal -skenen uranuurtajia, ja sen pelkistetty tyyli innoitti monia nuorempia black metal -yhtyeitä. Vuonna 1990 perustettu Impaled Nazarene on vanhin edelleen toimiva suomalainen black metal -yhtye. Yhtye sai heti alkuun mainetta aggressiivisena ja erittäin provosoivana live-esiintyjänä. Keulakuva Mika Luttinen kertoi esikuvistaan näin:
»Silloin ku me alettiin vetää tätä meidän systeemii, ei Suomessa ollu oikeestaan ku Beherit, Barathrum ja me ku teki tätä tällaisella paineella. – – Meillä oli Sepulturan eka levy ja Sarcófago. Brasilian skene oli tärkee vaikuttaja, ja sitä mikä erotti meitä muista oli, et osa meidän bändistä kuunteli punkkia.» (Mika Luttinen)
Impaled Nazarenen esikoisalbumi Tol Cormpt Norz Norz Norz on noussut suomalaisen black metalin klassikoksi. Yhtye sai laajaa julkisuutta noustuaan Radiomafian suomalaisalbumien listalla 40:nneksi. Musiikin erikoisuus lisäsi sen saamaa huomiota. Impaled Nazarene on ”pahamaineinen” yhtye, joka herättää keskustelua.
Vuonna 1990 perustettu Barathrum on herättänyt laajaa huomiota myös black metal -piirien ulkopuolella ja noussut merkittäväksi vaikuttajaksi. Se on myös yksi pitkäikäisimmistä suomalaisista black metal -yhtyeistä. Barathrumin provokatiivisuus ja konsertit ovat nostaneet sen toistuvasti otsikoihin.Vaikka black metalin huono maine onkin parantunut, se on yhä herättänyt välillä kohua Suomessakin. Porvoon tuomiokirkon tuhopolton jälkeen black metal nousi jälleen julkisuuteen, kun kirkonpolttaja kertoi saaneensa innoitusta Burzumin Varg Vikernesiltä.
Black metal herättää kannattajissaan ristiriitaisia tunteita, sillä monet elitistisesti ajattelevat black metal -puhdasoppiset halveksivat niitä, jotka kuuntelevat tyylin rajamailla olevia yhtyeitä. Oikeina black metal -yhtyeinä pidetään yleensä ensimmäisiä, ”epäkaupallisempia” yhtyeitä, kuten Mayhemiä, Darkthronea, Emperoria, Satyriconia, Immortalia, Burzumia ja Gorgorothia – joskin näitä kaikkia Burzumia lukuun ottamatta on syytetty kaupallistumisesta ja juuriensa unohtamisesta. Uudempien black metalin tyylisuuntien yhtyeitä ei välttämättä pidetä ”oikeana” black metalina. Dimmu Borgiria ja Cradle of Filthiä on pidetty tyypillisinä esimerkkeinä siitä, miten musiikkityyli kääntyy valtavirtaa kohti ja albumien myyntiluvut kasvavat. Dimmu Borgirin kitaristi Silenoz on myöntänyt, että osa black metalin salaperäisyydestä ja erilaisuudesta on suosion myötä kadonnut, mutta toisaalta hänen mukaansa lajin alkuaikojen tyyliä tuskin edes voisi enää tavoittaa. Äärimetallin musiikkia ja kulttuuria tutkinut kirjailija Keith Kahn-Harris kuvaili black metal -artistien uskottavuusongelmaa vuonna 2007:
»Norjassa monet black metal -vaikuttajat sotkeutuivat 90-luvulla kirkkojen polttoihin, istuivat vankilassa ja tekivät rajoja rikkovaa musiikkia, mutta nykyään he ovat vähän alle nelikymppisiä, viettävät hiljaista ja mukavaa elämää, tekevät musiikkia ja tuottavat albumeita. – – Jotkut black metalin harrastajat pitävät tätä ongelmallisena. Jos joku haluaa olla ”black metal”, myös hänen elämänsä on oltava täysin ”black metalia”.» (Keith Kahn-Harris Terrorizer-lehden haastattelussa toukokuussa 2007)
Bathoryn Quorthon piti eräässä haastattelussa black metalin ongelmana sitä, että menestyvien yhtyeiden musiikki saattaa olla huonoa, mutta sitä myydään paljon tehokkaan ja runsaan mainonnan avulla. Kaikki ei kuitenkaan ole välttämättä kiinni mainonnasta tai muista musiikin ulkopuolisista tekijöistä, sillä myös vanhat, huonolla äänenlaadulla nauhoittaneet ”autotalliyhtyeet” menestyvät yhä. Toisaalta Quorthon oli myös sitä mieltä, että asioiden on muututtava ja mikäli black metal -yhtyeet edelleen ottaisivat mallia 1980-luvun alkupään yhtyeistä, tyylilaji tuskin kehittyisi mihinkään.
Black metalin suhde erityisesti kristilliseen black metaliin eli unblack metaliin on kiistanalainen, varsinkin perinteisen black metalin harrastajien mielestä. Syntyaikanaan vähän ennen 1990-luvun puoliväliä se herätti black metal -piireissä vihastusta siinä määrin, että Euronymous tovereineen kaavaili unblack metal -yhtye Antestorin edeltäjän Crush Evilin pois raivaamista.Jotkut varhaiset unblack metal -yhtyeet käyttivät tyylistään jotain muuta nimeä, sillä black metal yhdistettiin lähes poikkeuksetta saatananpalvontaan. Horde kutsui musiikkiaan ”holy unblack metal” -nimityksellä (suom. pyhä epämusta metalli), ja Antestor puhui ”sorrow metalista” (suom. surumetalli), mutta nykyisin useimmat unblack metal -yhtyeet ajattelevat black metalin muuttuneen aatteellisesta suuntauksesta puhtaasti musiikilliseksi, ja siksi ne kutsuvat omaakin musiikkiaan black metaliksi.Monesti kuitenkin koko ajatusta ”kristillisestä black metalista” pidetään mahdottomana. Murder Music – Black Metal -dokumentissa 2007 haastateltiin useita black metal -muusikkoja, ja kaikki olivat sitä mieltä, että black metal ei voi olla kristillistä. Satyriconin laulaja Satyr kuitenkin kertoi mielipiteenään, ettei black metalin välttämättä tarvitse olla saatanallista, mutta sen on oltava synkkää.
Black metalilla on ollut huono maine siihen liittyvien rikosten vuoksi, ja koko tyylilajia on usein arvosteltu voimakkaasti. Black metal on yhdistetty saatananpalvontaan ja kansallissosialismiin ja sitä on pidetty syyllisenä rikoksiin ja väkivaltaan. Aihetta on ruodittu lehdistössä, televisiodokumenteissa, elokuvissa ja kirjallisuudessa. Yleensä arvostelu ei ole kohdistunut musiikkiin, vaan sanoituksiin ja yhtyeiden jäsenten toimintaan. Black metalin harrastajia on arvosteltu siitä, että he kyllä paheksuvat itseensä kohdistuvaa arvostelua, mutta eivät osaa kyseenalaistaa sanoituksia, joihin arvostelu kohdistuu. On myös nähty ristiriita siinä, että black metal -piirit eivät itse kestä arvostelua, vaikka black metal -sanoitukset ovat hyvin suvaitsemattomia.Norjalainen Det Svarte Alvor -dokumentti (Suomessa nimellä Pimeyttä, pahuutta, kylmyyttä) arvosteli black metalin rikollisia aineksia, mutta se näytti asiasta myös toisen puolen haastattelemalla black metal -muusikkoja ja antamalla näiden kertoa näkemyksiään. Suomessa ehkä tunnetuin aihetta käsitellyt tutkimus oli itsessäänkin pienen kohun synnyttänyt, MOT-sarjassa esitetty dokumentti Saatanalliset sävelet, jossa black metal yhdistettiin saatananpalvontaan ja natsismiin. Dokumentti herätti myös arvostelua siitä, että se esitti virheellisiä tietoja ja yleisti asioita liikaa. Saatanalliset sävelet on eniten palautetta saanut MOT-dokumentti. Dokumentin ohjannut Martti Backman vastasi saamaansa arvosteluun ja oli sitä mieltä, että vaikka black metal -sanoituksia ei olisikaan tehty vakavasti otettaviksi, joku saattaa silti ottaa ne tosissaan ikävin seurauksin.Monet ensimmäisen aallon black metal -vaikuttajat tuomitsivat välittömästi norjalaisten 1990-luvun rikokset ja tekivät pesäeroa koko black metal -tyyliin. Esimerkiksi sveitsiläisessä Hellhammerissa ja Celtic Frostissa soittanut Tom Gabriel Warrior sanoi, että black metal oli ”luolamiesten musiikkia, jonka myötä eurooppalaiset palaisivat syömään sormin”. Myös ruotsalaisen Bathoryn Quorthon oli selvästi ärsyyntynyt, kun hänen väitettiin innoittaneen rikollisuuteen:
»Että ne sanovat ammentaneensa inspiraatiota minun sanoituksistani? Minun piti oikein tarkistaa, josko siellä kehotettaisiin ratkomaan auki joku tämän seksuaalisen orientoitumisen takia. Minun sanoitukseni olivat abstraktia fantasiaa. Jos joku ei osaa suhtautua niihin kuin kummitusjuttuun, – – tyyppi on yksinkertaisesti pihalla.» (Quorthon)
Sympatiaa norjalaisten toimet ovat saaneet lähinnä maanmiehiltä. Emperorin alkuperäinen basisti Håvard "Mortiis" Ellefsen, joka sittemmin ryhtyi tekemään yhden miehen black metal- ja ambient-musiikkia, totesi:
»Ne kirkon poltot ja muu meininki? En ollut mestoilla, kun suurin osa niistä tapahtui, mikä sinänsä on hyvä, sillä en joutunut linnaan, tai vastaavaa. Mutta rehellisesti sanoen? Arvostan sitä kuviota. Symbolisena eleenä? Täydestä sydämestäni.» (Mortiis)
Impaled Nazarene on herättänyt runsaasti kohua Suomessa ja muuallakin maailmassa. Berliiniläisen Antifa-ryhmän mukaan yhtye on yllyttänyt homofobiaan, väkivaltaan, satanismiin, saatananpalvontaan ja kansallissosialismiin. Australiassa Impaled Nazarenen esiintyminen kiellettiin yhtyeen provokatiivisen sanoman vuoksi.Pariisissa toimiva kommunistinen nuorisojärjestö närkästyi vuonna 1994 Impaled Nazarenelle sen Suomi Finland Perkele -albumista, varsinkin kappaleesta ”Total War Winter War”, jossa kerrotaan, kuinka talvisodassa kuoli 200 000 venäläistä, ja uhataan tappaa heidät kaikki, jos he haluavat uutta sotaa. Järjestö vaati ranskalaista FNAC-kauppaketjua poistamaan Suomi Finland Perkele -albumin myynnistä. Kauppaketju taipui vaatimukseen, mutta sekosi viivakoodeissa ja poistikin vahingossa albumin Ugra-Karma. Impaled Nazarene kommentoi jupakkaa sanomalla, että ”Total War Winter War” perustui todellisiin talvisodan tapahtumiin. Yleisemmällä tasolla yhtye on kommentoinut siihen kohdistettua arvostelua sanomalla, että se tekee kappaleita osin huumorimielellä ja pyrkii satiiriin.Yhdysvaltalainen internet-huutokauppakamari eBay poisti vuonna 2006 sivuiltaan eräitä black metal -yhtyeiden, erityisesti Burzumin albumeja. Huutokauppakamari vetosi säädöksiinsä siitä, että sellaiset myyntiartikkelit, jotka kehottavat väkivaltaan, rasismiin tai suvaitsemattomuuteen tai loukkaavat uskonnonvapautta, poistetaan. Poistoja perusteltiin myös sillä, että albumit olivat natsistisia tai ylistivät uusnatsistisia järjestöjä.Myös muiden metallimusiikin tyylisuuntien edustajat ovat arvostelleet black metalia. Slayer-yhtyeen kitaristi Kerry King on sanonut, että norjalaiset black metal -muusikot käyttävät enemmän aikaa ristiriitojen luomiseen kuin musiikin tekemiseen ja kehittämiseen. Kingin mukaan norjalainen black metal on yksinkertaisesti ”paskaa". Slayerin keulahahmo, basisti-laulaja katotilaisuutta tunnustava Tom Araya on todennut samaan tapaan, että norjalaiset black metal -muusikot ovat ”synkkiä valkoisia urpoja, jotka jäädyttävät aivonsa ja ajattelevat hitaasti”.Black metalia on myös parodioitu usein. Internetistä on löydettävissä useita erilaisia black metalille ja sitä esittäville yhtyeille irvailevia videoita ja kuvamuokkauksia; monesti näissä kuvissa esiintyy Immortal tai sitä muistuttava yhtye. Tunnettuja black metal -vaikutteista huumorimusiikkia esittäviä yhtyeitä ovat esimerkiksi Dark Kirchensteuer ja Anal Cuntin jäsenten sivuprojekti Impaled Northern Moon Forest.
Etenkin black metalin varhaisten edustajien albumit ovat saaneet suosiota sekä black metal -piireissä että yleisesti musiikkilehdistössä. Black metalin harrastajat ovat arvostaneet erityisesti Venomia ja Bathorya, ja myöhempiä vaikuttajia ovat olleet Mayhemin Euronymous ja Burzumin Varg Vikernes. Monet aloittelevat black metal -yhtyeet ovat tehneet covereita Bathoryn black metal -kauden albumeilta sekä Mayhemin ensimmäisiltä levyiltä. Encyclopaedia Metallumin tietokanta esimerkiksi löytää ”Venom cover” -haulla 330, ”Burzum cover” -haulla 439, "Bathory cover" -haulla 444 ja "Mayhem cover" -haulla peräti 452 eri julkaistua levytystä.Beheritin The Oath of Black Blood oli ensimmäinen suomalainen täyspitkä black metal -albumi, ja se on Suomessa melko arvostettu.
Christe, Ian: Pedon meteli: Heavy metallin vanha ja uusi testamentti. (Sound of the Beast: The Complete Headbanging History of Heavy Metal, 2003.) Suomentanut Jone Nikula.  Helsinki: Johnny Kniga, 2006. ISBN 978-951-0-31126-4.    
Kahn-Harris, Keith: Extreme Metal: Music and Culture on the Edge.   Oxford: Berg, 2007. ISBN 1-84520-399-2.    (englanniksi)
Moynihan, Michael: Lords of Chaos: The Bloody Rise of the Satanic Metal Underground.   Venice, California: Feral House, 1998. ISBN 0-922915-48-2.    (englanniksi) (Suom. Kaaoksen ruhtinaat: Mustan metallin messu. Suomentanut Kai Latvalehto.  Helsinki: Johnny Kniga, 2008. ISBN 978-951-0-34109-4.    )
Säppi, Tiina: Suomalaisen black metal -musiikin vokalisoinnista ja estetiikasta.  Synkooppi, 2/2007, 2007. vsk, nro 87, s. 16.  Helsinki:  Helsingin yliopiston musiikkitieteen opiskelijoiden ainejärjestö Synkooppi ry. ISSN 0356-9691. Lehden verkkoversio (PDF) Viitattu 17.11.2009. 
Salmenpohja, Ilkka: Babylon: Tutkielma paholaisesta, saatananpalvonnan myytistä ja rock-musiikista. Kulttuuriantropologian pro gradu -tutkielma.   Helsingin yliopisto, 2000.   Verkkoversio (Internet Archive).
Sarelin, Mikael: Krigaren och transvestiten: Gestaltningar av mörker och maskuliniteter i finländsk black metal. Väitöskirja.  Åbo: Åbo Akademis förlag, 2012.  ISBN 978-951-765-682-5.   (ruotsiksi)

Black Sabbath oli englantilainen heavy metal -yhtye, joka perustettiin Birminghamissa vuonna 1969. Black Sabbathin alkuperäisen kokoonpanon muodostivat laulaja John ”Ozzy” Osbourne, kitaristi Anthony ”Tony” Iommi, basisti Terence ”Geezer” Butler ja rumpali William ”Bill” Ward. Ozzy Osbourne erotettiin yhtyeestä vuonna 1979 ja korvattiin entisellä Rainbow-yhtyeen laulajalla, Ronnie James Diolla. Tämän jälkeen yhtyeen kokoonpano on muuttunut useasti. Kitaristi Tony Iommi on ainoa jokaisessa Black Sabbathin kokoonpanossa mukana ollut jäsen.
Black Sabbath aloitti uransa esittämällä bluesrockia, mutta siirtyi jo esikoisalbumillaan raskaaseen rockiin, jonka kehitykseen yhtye vaikutti merkittävästi. Joskus Black Sabbathia luonnehditaan jopa ensimmäiseksi todelliseksi heavy metal -yhtyeeksi. Yhtyeen pitkään säilynyt suosio perustuu ensisijaisesti sen kuuteen ensimmäiseen albumiin, jotka ilmestyivät vuosina 1970–1975. Paranoid-albumin samanniminen kappale lienee yhtyeen tunnetuin. Black Sabbathin albumeita on myyty pelkästään Yhdysvalloissa 15 miljoonaa ja maailmanlaajuisesti 100 miljoonaa. Vuonna 2000 yhtyeelle myönnettiin Grammy-palkinto.
Black Sabbathin alkujuuret ulottuvat vuoteen 1966, jolloin muutamissa kokoonpanoissa laulajana kierrellyt Ozzy Osbourne tapasi Geezer Butlerin. Tapaamisen jälkeen Osbourne ja Butler soittivat yhdessä yhtyeessä Rare Breed. Vuonna 1968 Osbourne vei birminghamilaisen musiikkikaupan ikkunaan ilmoituksen, jossa ilmoitti etsivänsä yhtyettä, johon liittyä. Butler tunsi kitaristi Tony Iommin ja rumpali Bill Wardin, jotka olivat soittaneet silloin jo hajonneessa Mythology-nimisessä yhtyeessä. Osbournen ilmoituksen nähtyään Butler vei Iommin ja Wardin tapaamaan Osbournea.Iommi, Osbourne, Butler ja Ward perustivat bluesjazzfuusioyhtyeen nimeltä Polka Tulk Blues Band. Orkesteri laajeni kuusimiehiseksi, kun slidekitaristi Jimmy Phillips ja saksofonisti Alan ”Aker” Clarke liittyivät yhtyeeseen. Ydinnelikko halusi kuitenkin päästä heistä eroon, joten yhtye hajotettiin ja perustettiin uudelleen nelimiehisenä. Yhtyeen nimeksi vaihdettiin The Earth Blues Company, joka pian lyheni pelkäksi Earthiksi.Earth-yhtye toimi vuoden verran. Loppuvuodesta 1968 Tony Iommi jätti yhtyeen ja liittyi Jethro Tull -yhtyeeseen kitaristiksi Mick Abrahamsin tilalle. Iommi ei kuitenkaan tullut toimeen yhtyeen johtajan Ian Andersonin kanssa, joten vierailu jäi lyhyeksi. Iommin voi nähdä soittamassa Jethro Tullissa The Rolling Stones -yhtyeen DVD:llä Rock And Roll Circus. Iommi palasi Earthiin, jonka pienimuotoinen klubikonsertointi jatkui.Loppuvuodesta 1969 Earth joutui jälleen vaihtamaan nimeään. Earth-niminen tanssiorkesteri oli nimittäin jo olemassa, ja yhtyeet sekoitettiin keskenään. Kaiken huippu oli viimeinen konsertti, jossa Osbourne, Iommi, Butler ja Ward esiintyivät Earth-nimellä: järjestäjä oli erehtynyt tilaamaan konserttipaikalle väärän Earthin. Iltapukuihin sonnustautunut Birminghamin hienostoväki sai kokea järkytyksen, kun Osbourne kumppaneineen esitti pyjama-asuisina kovaäänisesti 1960-luvun hittikappaleita. Tämän esiintymisen jälkeen marraskuussa 1969 Earth muutti nimensä Black Sabbathiksi.Yhtye oli jo Earth-nimisenä esittänyt ”Black Sabbath” -nimistä kappaletta. Kappaleen nimi valittiin Geezer Butlerin ehdotuksesta myös yhtyeen uudeksi nimeksi. Nimi lainattiin Mario Bavan ja Salvatore Billitterin ohjaamasta vuonna 1963 julkaistusta italiankielisestä elokuvasta I tre volti della paura (suom. Pelon kolmet kasvot), jossa näytteli Boris Karloff ja jota Yhdysvalloissa esitettiin nimellä Black Sabbath (suom. Musta sapatti tai Musta pyhäpäivä).Black Sabbath -nimen keksimisen jälkeen yhtye esiintyi Englannissa ja muualla Euroopassa. Yhtye pääsi esiintymään peräti kuutena peräkkäisenä iltana hampurilaiselle Star-klubille, jossa The Beatles oli esiintynyt 1960-luvun alussa. Black Sabbathin maine raivokkaana liveorkesterina kasvoi.
Tony Iommi keksi kappaleen ”Black Sabbath” pääriffin. Kyseinen esikoisalbumin nimiraidaksi päätynyt kappale oli hidastempoinen, raskas ja pahaenteinen. Ozzy Osbournen korkeaoktaavinen, lähes lausuntaa muistuttava laulu halkoi synkkää äänimaailmaa, mikä oli omiaan korostamaan kappaleen aavemaisia, ukkosenjylyn ja rankkasateen ryydittämiä ensimmäisiä minuutteja. Kappaleen pääriffi rakentuu tritonus-sointuun, ”paholaisen intervalliin”, jonka käyttäminen oli kiellettyä keskiajalla. Black Sabbath -albumin synkkä äänimaailma ja kauhuelokuvien innoittamat sanoitukset alkoivat painaa yhtyeen musiikkia synkempään suuntaan. Kappaleen myötä yhtye päätti keskittyä säveltämään samanlaista materiaalia. Heidän tarkoituksenaan oli luoda kauhuelokuvien musiikillista vastiketta ja erottua massasta.Black Sabbath hyväksyi Vertigo Recordsin sopimustarjouksen, jonka se oli saanut sen jälkeen, kun yhtye oli loppuvuodesta 1969 palannut Englantiin ja palkannut Jim Simpsonin managerikseen. Ensimmäisen albumin nauhoitukset aloitettiin lokakuussa 1969. Yhtyeelle suotiin äänitysaikaa vain kaksi päivää, joten yhtye soitti kappaleet nauhalle livenä. Tämä ei kuitenkaan tuottanut vaikeuksia, sillä yhtye oli soittanut albumin kappaleita konserteissa jo yli vuoden ajan. Albumin ensimmäinen singlejulkaisu, lainakappale ”Evil Woman”, julkaistiin 9. tammikuuta 1970.Yhtyeen nimeä kantanut esikoisalbumi julkaistiin perjantaina 13. helmikuuta 1970. Albumin ilmestymisen jälkeen uskonnolliset tahot syyttivät Black Sabbathia saatananpalvonnasta albumin välikanteen painetun ylösalaisin olevan ristin ja ”Still Falls the Rain” -runon takia. Levy-yhtiöstä kerrottiin sen kuuluvan yhtyeen imagoon. Todellisuudessa saatananpalvonnalla ei pintapuolista uteliaisuutta lukuun ottamatta ollut osaa Black Sabbathin musiikissa. Maine kuitenkin kiiri yhtyeen edellä. Pian yhtyettä pyydettiin esiintymään Englannin Stonehengellä järjestettävillä satanistien Night of Satan -festivaaleilla, mutta se kieltäytyi.Esikoisalbumi Black Sabbath nousi Britanniassa sijalle 8, ja keväällä 1970 yhtye sai levytys- ja jakelusopimuksen Yhdysvaltoihin Warner Bros. -levy-yhtiölle. Yhdysvalloissa 30. kesäkuuta julkaistu albumi nousi Billboardin listalla sijalle 23. Menestys ylitti yhtyeen ja sen harvojen tukijoiden odotukset.Heinäkuussa 1970 Black Sabbath julkaisi hittisinglen ”Paranoid”, joka nousi Britanniassa myyntilistan neljänneksi. Kappale sävellettiin tulevan albumin sessioiden viime hetkillä, ja vasten odotuksia siitä muodostui yksi yhtyeen tunnetuimmista kappaleista. ”Paranoid”-singlen menestyksen myötä yhtye pääsi esittämään kappaleen Top of the Pops -listaohjelmaan. Syyskuussa julkaistiin Black Sabbathin toinen albumi, Paranoid, josta muodostui suuri menestys, kun se nousi Britannian albumilistan ykköseksi viikon ajaksi. Levyn tunnettuja raitoja nimikappaleen ohella ovat muun muassa ”Iron Man”, ”War Pigs” ja ”Electric Funeral”. Albumin nimeksi piti alun perin tulla War Pigs, mutta Vietnamin sodan ollessa vielä käynnissä nimestä luovuttiin.Paranoid-albumin Yhdysvaltojen julkaisu tapahtui vasta tammikuussa 1971, koska ensimmäinen albumi oli vielä korkealla myyntilistoilla. Paranoid pääsi kymmenen myydyimmän albumin joukkoon ja se on myynyt pelkästään Yhdysvalloissa yli neljä miljoonaa kappaletta, vaikkei albumin kappaleita aikoinaan soitettukaan radiossa. Albumi sai ilmestyttyään runsaasti kritiikkiä musiikkitoimittajilta, mutta nykyisin sitä pidetään yhtenä kaikkien aikojen merkittävimmistä ja vaikuttavimmista heavy metal -albumeista, ja sen katsotaan määritelleen heavy metalin äänimaailman ja tyylin.Black Sabbath esiintyi ensimmäistä kertaa Yhdysvalloissa syyskuussa 1970, ja siellä yleisö oli vielä innokkaampaa kuin Britanniassa. Erilaiset päihdesekoilut alkoivat olla merkittävä osa yhtyeen jäsenten elämää. Syyskuun lopussa 1970 Black Sabbath antoi yllättäen potkut manageri Jim Simpsonille ja palkkasi managerikaksikko Patrick Meehanin ja Wilf Pinen hoitamaan yhtyeen asioita.
Black Sabbath palasi studioon helmikuussa 1971. Koska Paranoid oli osoittautunut menestykseksi, yhtyeelle annettiin runsaasti aikaisempaa enemmän studioaikaa. Näihin aikoihin yhtyeen jäsenet alkoivat ensimmäistä kertaa käyttää vahvoja huumeita.Black Sabbathin kolmas albumi, Master of Reality, julkaistiin 1. heinäkuuta 1971, vain kuusi kuukautta Paranoidin julkaisun jälkeen. Albumilla yhtye viritti soittimensa puolitoista sävelaskelta alas ja sai aikaan vielä entistä raskaamman äänimaailman. Master of Reality sisältää Black Sabbathin kuuluisimpien kappaleiden joukkoon kuuluvat ”Children of the Graven” ja ”Into the Voidin”. Aloituskappaletta ”Sweet Leaf” pidetään yleensä ylistyksenä kannabiksen käytölle. Seuraava kappale, ”After Forever”, ottaa kantaa kristinuskon puolesta. Master of Reality ylitti Yhdysvalloissa kultalevyrajan jo pelkkien ennakkotilauksien perusteella. Se oli parhaimmillaan Billboard-listan sijalla kahdeksan, ja yhtyeen kotimaassa se ylsi viidenneksi. Musiikkilehdissä albumi sai kuitenkin jälleen huonoja arvosteluja. Rolling Stonen Lester Bangs haukkui Master of Realitya naiiviksi, yksinkertaiseksi ja itseääntoistavaksi. Myöhemmin sama lehti kokosi listan kaikkien aikojen 500 parhaasta albumista, ja Master of Reality ylsi listan sijalle 298. Black Sabbath lähti albumin ilmestyttyä kiertueelle.
Yhtye kokoontui studioon kesäkuussa 1972. Äänitysprosessissa oli ongelmia, joista useat johtuivat yhtyeen jäsenten runsaasta päihteiden käytöstä. Uuden levyn, Vol. 4:n alkuperäiseksi nimeksi Osbourne olisi halunnut Snowblind – levyllä olevan kappaleen mukaan – mutta koska nimi viittasi päihteisiin, siitä jouduttiin luopumaan. Vol. 4 menestyi hyvin, ja kappaleet ”Snowblind” ja ”Supernaut” ovat yhtyeen tuotannossa klassikoita. Albumin linjasta poikkeavimpaa materiaalia edustaa pianoballadi ”Changes”. Singlenä julkaistiin ”Tomorrow's Dream”, mutta se ei menestynyt listoilla.
Vol. 4 -albumin menestyksestä innostunut Black Sabbath yritti luoda uudelleen samanlaisen tunnelman tulevalle albumilleen. Yhtye vuokrasi talon Bel Airista ja aloitti sävellystyön kesällä 1973. Osittain päihdeongelmien ja uupumuksen takia yhtye ei onnistunut säveltämään ainoatakaan käyttökelpoista kappaletta.Yhtye vietti yli kuukauden Yhdysvalloissa ja yritti turhaan saada musiikkia aikaan. Black Sabbath palasi Englantiin ja vuokrasi Walesista linnan, jossa yhtye yritti aloittaa sävellystyöt uudestaan. Linnassa tapahtuneet omituiset tapahtumat saivat yhtyeen uskomaan, että linnassa kummitteli. Ozzy Osbournen ja Tony Iommin mukaan he näkivät kerran illalla äänitysten jälkeen aaveen. Hieman myöhemmin Osbourne oli sammunut takkatulen ääreen, ja tuli oli levinnyt hänen jalkoihinsa, josta se levisi takkahuoneen mattoon. Palo saatiin kuitenkin sammutettua Wardin rumpusetin takana olleen siiderin avulla.Linnan tunnelma toi Black Sabbathin jäseniin sävellysintoa. Tony Iommi keksi riffin kappaleeseen ”Sabbath Bloody Sabbath”, ja pian uutta materiaalia alkoi jälleen syntyä. Kappaleen mukaan nimetty uusi albumi Sabbath Bloody Sabbath jatkoi musiikillisesti siitä, mihin Vol. 4 -albumilla jäätiin. Levyllä kuultiin enemmän syntetisaattoreita, jousisoittimia ja monimutkaisia kappalerakenteita. Yes-yhtyeen Rick Wakeman soitti koskettimia albumin kappaleessa ”Sabbra Cadabra”. Sabbath Bloody Sabbath oli ensimmäinen Black Sabbathin levy, joka sai ilmestymisvuonnaan myönteisiä arvosteluja lehdistöltä. Albumi on saanut runsaasti arvostusta myös myöhemmin. Allmusic sanoi albumin olevan ”mestariteos, välttämättömyys missä tahansa heavy metal -kokoelmassa”. Huhtikuussa 1974 Sabbath esiintyi yli 200 000 ihmiselle California Jam -festivaaleilla.Yhtye alkoi säveltää uusia kappaleita, ja tulevasta albumista oli tarkoitus tehdä jälleen erilaiselta kuulostava. Albumin nauhoituksia häiritsivät manageririidat ja päihteiden käytön lisääntyminen. Kesällä 1975 julkaistu Sabotage sai Sabbath Bloody Sabbathin tapaan hyviä arvosteluja. Rolling Stone kirjoitti, että ”Sabotage ei ole vain Black Sabbathin paras levy sitten Paranoidin, vaan se saattaa olla heidän paras levynsä koskaan”.Sabotage pääsi 20 myydyimmän albumin joukkoon sekä Yhdysvalloissa että Isossa-Britanniassa, mutta se oli silti yhtyeen ensimmäinen albumi, joka ei myynyt platinalevyyn oikeuttavaa määrää. Vaikka albumin ainoa single, ”Am I Going Insane (Radio)”, epäonnistui nousemaan listoille Yhdysvalloissa, löytyi albumilta klassikoita, kuten ”Hole in the Sky” ja ”Symptom of the Universe”, joista jälkimmäistä pidetään thrash-metallin edelläkävijänä.Sabotage-albumin myyntiä yhtye lähti tuttuun tapaan edistämään Yhdysvaltoihin. Tällä kertaa lavakokoonpanoon otettiin mukaan kosketinsoittaja, Birminghamista kotoisin oleva Gerald ”Jezz” Woodroffe, joka pysyi yhtyeessä aina vuoden 1977 loppuun. Joulukuussa 1975 julkaistiin yhtyeen ensimmäinen kokoelma We Sold Our Soul for Rock 'n' Roll, joka sisälsi yhtyeen kuuluisimpia kappaleita, kuten ”Black Sabbath”, ”N.I.B.”, ”Paranoid”, ”Iron Man”, ”War Pigs”, ”Children of the Grave” ja ”Snowblind”.
Black Sabbath alkoi tehdä seuraavaa albumiaan Floridassa kesällä 1976. Silloin yhtyeen jäsenet erottivat managerinsa Meehanin ja Pinen, koska he hoitivat yhtyeen mukaan tehtävänsä huonosti. Heti sen jälkeen Black Sabbathin ensimmäinen manageri, jo syyskuussa 1970 erotettu Jim Simpson, haastoi yhtyeen oikeuteen laittomasta erottamisesta. Black Sabbathin jäsenet hävisivät oikeudenkäynnin ja joutuivat maksamaan 35 000 puntaa Simpsonille. Oikeudenkäynnin tulos ei miellyttänyt kumpiakaan osapuolia, vaan molemmille koitui tapauksesta taloudellisia haittoja.Samaan aikaan kun yhtye kärsi rahapulasta, alkoivat Ozzy Osbournen ja Tony Iommin välit tulehtua yhtyeen sisäisestä valtataistelusta johtuvien riitojen vuoksi. Riitojen välissä yhtyeen jäsenet yrittivät itse hoitaa managerointiaan, mutta epäonnistuttuaan siinä he kääntyivät Jet Records -levy-yhtiön toimitusjohtajan Don Ardenin puoleen ja yrittivät saada hänet hiipuvan yhtyeen manageriksi. Arden suostui. Solisti Ozzy Osbourne tapasi neuvotteluissa Ardenin tyttären, tulevan vaimonsa Sharon Ardenin.Technical Ecstasy julkaistiin syyskuussa 1976, ja se sai ristiriitaisen vastaanoton. Ensi kertaa yhtyeen historiassa albumin arvostus ei ole juurikaan parantunut ajan myötä. Allmusic arvosteli albumin yli kaksi vuosikymmentä sen julkaisun jälkeen ja antoi albumille kaksi tähteä viidestä. Technical Ecstasy erosi huomattavasti edeltäjistään; siinä oli vähemmän synkkiä ja raskaita yhtyeen ominaispiirteitä. Albumilla käytettiin yhä enemmän syntetisaattoreita, ja kappaleet olivat entistä nopeatempoisempia. Technical Ecstasy ei päässyt Yhdysvalloissa edes 50 myydyimmän albumin joukkoon, ja se jäi Sabotagen tapaan ilman platinalevyä. Kultalevyn Technical Ecstasy sai vasta vuonna 1997. Albumin tunnetuin kappale lienee ”Dirty Women”, jota yhtye on soittanut konserteissaan vielä 2000-luvullakin. ”It’s Alright” on rumpali Bill Wardin laulama.Vuoden 1977 lopussa Ozzy Osbourne hakeutui hoitoon päihdeongelmansa takia ja erosi yhtyeestä. Eroon vaikutti myös hänen isänsä, joka teki kuolemaa. Osbournen tilalle otettiin Fleetwood Mac- ja Savoy Brown -yhtyeistä tuttu Dave Walker, joka ei kuitenkaan onnistunut Osbournen paikan täyttämisessä yhtyeen haluamalla tavalla. Osbourne halusi takaisin yhtyeeseen tammikuun viimeisellä viikolla 1978, ja Walker sai lähteä. Tunnelma yhtyeen sisällä rauhoittui hetkeksi. Uuden albumin äänitykset aloitettiin Torontossa, Kanadassa.
Syksyllä 1978 julkaistu albumi Never Say Die! ei saanut hyvää vastaanottoa yleisöltä eikä kriitikoilta. Tästä huolimatta ”Never Say Die” -single oli noussut Britanniassa listan sijalle 21 kesäkuussa 1978. Se oli yhtyeen ensimmäinen singlejulkaisu Isossa-Britanniassa lähes kahdeksaan vuoteen.
Yhtye sai albumilta myös toisen singlehitin ”A Hard Road” -kappaleen muodossa, joka pääsi Ison-Britannian singlelistan sijalle 33. Albumilla soitti kosketinsoittimia Don Airey, joka myöhemmin liittyi Ozzy Osbournen omaan yhtyeeseen. Ozzy Osbourne vihasi uutta albumia ja oli menettänyt motivaationsa musiikin tekemiseen Black Sabbathin kanssa. Harjoituksiin hän osallistui enää vain satunnaisesti.Albumia seuranneelle kiertueelle Black Sabbath valitsi lämmittelijäkseen uudehkon Van Halen -yhtyeen, jonka vahva live-esiintyminen jätti pääesiintyjän varjoonsa. Loppuvuodesta Black Sabbath aloitti jälleen Yhdysvaltain-kiertueen. Vuoden 1979 alkupuolella ongelmainen yhtye lähti Los Angelesiin työstämään uutta albumia, mutta ongelmat Osbournen kanssa johtivat lopulta hänen erottamiseensa maaliskuussa 1979. Samaan aikaan myös Geezer Butler jätti pettyneenä yhtyeen.
Sharon Arden (myöhemmin Sharon Osbourne), Black Sabbathin manageri Don Ardenin tytär, suositteli entistä Rainbow-laulaja Ronnie James Dioa uudeksi laulajaksi. Dio liittyi yhtyeeseen kesäkuussa 1979, jolloin yhtye alkoi suunnitella uutta studioalbumia. Black Sabbathin äänimaailmassa tapahtui muutoksia uuden laulajan myötä, sillä Dion laulutyyli erosi huomattavasti Ozzy Osbournen tyylistä. ”He olivat täysin erilaisia”, Tony Iommi selittää. ”Eivät vain lauluääniltään, vaan myös asenteiltaan. Ozzy oli mainio showmies, mutta kun Dio tuli mukaan, lauluun tuli erilaista asennetta, ääntä ja musiikillista lähestymistapaa. Ronnie antoi meille uuden näkökulman säveltämiseen.”Dio innostui ajatuksesta työskennellä Iommin kanssa, ja miehet alkoivat suunnitella uutta yhtyettä, johon kuuluisivat Dio, Iommi ja Ward sekä uusi basisti ja kakkoskitaristi. Kakkoskitaristin virkaan Iommi kutsui vanhan ystävänsä Geoff Nichollsin, joka soitti birminghamilaisessa Quartz-yhtyeessä.Uusi kokoonpano palasi Criteria-studioille marraskuussa aloittamaan uuden albumin nauhoitukset. Geezer Butler palasi yhtyeeseen tammikuussa 1980 ja kakkoskitaristin virassa ollut Geoff Nichols siirtyi soittamaan kosketinsoittimia. Uusi albumi, Heaven and Hell, julkaistiin 25. huhtikuuta 1980. Albumi sai innokkaan vastaanoton niin kriitikoilta kuin yleisöltä. Kymmenen vuotta albumin julkaisun jälkeen Allmusic kehui albumin olevan ”yksi Sabbathin parhaista albumeista, yhtye kuulostaa uudelleensyntyneeltä”. Heaven and Hell oli parhaiten listoilla menestynyt Black Sabbath -albumi sitten Sabotagen. Heaven and Hell saavutti Britanniassa listasijoituksen 9 ja Yhdysvalloissa sijan 28. Albumi myi Yhdysvalloissa yli miljoona kappaletta, ja myyntilukujen siivittämänä yhtye aloitti suuren maailmankiertueen, joka alkoi Saksasta 17. huhtikuuta 1980. Yhtye kiersi aluksi Eurooppaa ja myöhemmin samana vuonna Yhdysvaltoja, missä Black Sabbath ja Blue Öyster Cult tekivät suuren yhteiskiertueen. Yhtyeitä manageroi tuolloin Sandy Pearlman.18. elokuuta 1980 alusta asti yhtyeessä soittanut rumpali Bill Ward päätti jättää Black Sabbathin. Wardilla oli pahoja ongelmia päihteiden kanssa, ja lisäksi hänen vanhempansa olivat juuri kuolleet. Tilalle otettiin Ronnie James Dion vanha tuttu Vinnie Appice, rumpali Carmine Appicen nuorempi veli, ja kiertuetta jatkettiin.Vuonna 1980 vanha manageri julkaisi vuonna 1973 taltioidun livealbumin Live at Last, joka julkaistiin ilman yhtyeen antamaa lupaa. Albumi nousi Britannian listan viidenneksi.Kiertueen ja pienen tauon jälkeen Black Sabbath lähti äänittämään seuraavaa albumiaan. Syksyllä 1981 ilmestynyt Mob Rules oli myyntimenestys. Äänitysten aikoihin yhtyeen englantilais- ja yhdysvaltalaisjäsenten erimielisyydet alkoivat aiheuttaa ongelmia. Vaikka yhtye vakuutteli kaiken olevan kunnossa, Dio ja Appice erosivat seuraavan kiertueen jälkeen ja perustivat Dio-yhtyeen. Kiertueelta julkaistiin myös Sabbathin ensimmäinen virallinen livetallenne Live Evil, joka ilmestyi kauppoihin joulukuussa 1982. Iommi epäili perusteettomasti Dion ja Appicen käyneen miksaamassa salaa albumia korostaen omia osuuksiaan livesoundissa. Todellisuudessa Iommi ja Butler eivät saapuneet studiolle, kun oli tarkoitus aloittaa levyn miksaaminen. Parin päivän jälkeen Appice ja Dio kyllästyivät istumiseen ja alkoivat miksata livealbumia kahdestaan. Tämä oli ollut eräs syy Dion ja Appicen lähtöön yhtyeestä.
Iommi ja Butler alkoivat etsiä uutta laulajaa Black Sabbathille. Kaikkien yllätykseksi Black Sabbathin uudeksi laulajaksi valittiin Deep Purplesta tuttu Ian Gillan, jonka oma yhtye oli juuri hajonnut. Gillan, Iommi ja Butler eivät aluksi halunneet kutsua uutta kokoonpanoa Black Sabbathiksi, ja uusi levy oli tarkoitus julkaista nimellä ”Gillan/Iommi/Butler/Ward”, mutta levy-yhtiö painosti yhtyeen pitämään nimensä. Black Sabbathin uusi kokoonpano sai lehdistöltä lisänimen ”Deep Sabbath”. Rumpaliksi palasi Bill Ward.Uusi albumi, Born Again, julkaistiin syksyllä 1983. Jo nauhoitusten päätteeksi yhtyeen jäsenet olivat huomanneet albumin kärsivän heikosta miksauksesta. Black Sabbath ei ollut hankkinut levylle erillistä ammattimiksaajaa, vaan yhtye yritti hoitaa miksauksen itse. Born Again sai kriitikoilta haukkuja, mutta se oli listasijoitukseltaan yhtyeen menestyksekkäin albumi Isossa-Britanniassa sitten vuonna 1973 ilmestyneen Sabbath Bloody Sabbathin. Born Againin kappaleista ”Trashed” ja ”Zero the Hero” kuvattiin musiikkivideot. ”Trashed” julkaistiin myös singlenä.Yhtye lähti kiertueelle, jolla rumpalina oli Electric Light Orchestra -yhtyeestä tuttu Bev Bevan, sillä Bill Ward ei katsonut vielä kykenevänsä pitkälle kiertueelle heikon terveydentilansa takia. Myös Bevanin valintaa ihmeteltiin, sillä häntä ei pidetty heavy metal -rumpalina. Erikoisuutena kiertueen settilistalla oli Deep Purplen kappale ”Smoke on the Water”, jonka yhtye esitti usein encorena. Muutamissa konserteissa se esitti myös The Shadowsin ”Apachen”. Born Againin materiaalista mukana olivat kaikki albumin kappaleet singlejulkaisu ”Trashediä” lukuun ottamatta.Gillan lähti yhtyeestä Born Again -kiertueen jälkeen ja liittyi uudelleenperustettuun Deep Purpleen. Myös Bev Bevan lähti takaisin Electric Light Orchestraan.
Tony Iommi ja Geezer Butler päättivät jatkaa kiertueen jälkeen, vaikka Gillan ja Bevan olivat jättäneet yhtyeen. Black Sabbath palkkasi losangelesilaisen laulajan David Donaton. Iommi, Butler ja Donato sävelsivät uutta materiaalia ja harjoittelivat keskenään. Yhtye äänitti demon lokakuussa, mutta ei ollut tyytyväinen yhteistyöhön David Donaton kanssa, joten hänet erotettiin. Geezer Butler turhautui paikoillaan junnaamiseen ja jatkuviin miehistönvaihdoksiin ja päätti lähteä yhtyeestä marraskuussa 1984.Butlerin lähdettyä Tony Iommi jäi yksin. Hän päätti laittaa yhtyeen tauolle ja työstää omaa sooloalbumiaan kosketinsoittaja Geoff Nicholsin kanssa. Black Sabbathin alkuperäiskokoonpanolle tarjottiin paikkaa Bob Geldofin Live Aid -hyväntekeväisyyskonserttiin. Yhtye suostui ja alkuperäiskokoonpano palasi hetkeksi yhteen ensi kertaa sitten vuoden 1978. Tapahtuma kokosi yhteen myös muita hajonneita suuryhtyeitä, kuten The Whon ja Led Zeppelinin. Black Sabbath oli Judas Priestin ohella ainoa tapahtumassa soittanut heavy metal -yhtye. Black Sabbathin esiintyminen Live Aidissa oli menestys, ja reunion-huhut lähtivät liikkeelle. Ozzy Osbournen päätettyä jatkaa menestyksekästä soolouraansa huhut vaimenivat.Alkuperäisen kokoonpanon jäsenet jatkoivat omien sooloprojektiensa parissa. Tony Iommi työsti edelleen ensimmäistä sooloalbumia, jonka laulajaksi saatiin ennen muun muassa Deep Purplessa soittanut Glenn Hughes. Iommi palkkasi basistiksi Dave Spitzin ja rumpaliksi Eric Singerin.
Yhtye äänitti Iommin soololevyn, joka sai nimekseen Seventh Star. Levy-yhtiö ei suostunut julkaisemaan albumia Iommin soololevynä, vaan halusi levyssä käytettävän Black Sabbathin nimeä. Lopulta päädyttiin kompromissiin, jossa albumin esittäjäksi oli merkitty ”Black Sabbath featuring Tony Iommi”. Albumi sai huonon vastaanoton. Hughesin mielestä albumi olisi saanut paremman vastaanoton, mikäli se olisi suostuttu julkaisemaan Iommin sooloalbumina.Uusi kokoonpano harjoitteli kuusi viikkoa ja valmistautui maailmankiertueeseen. Yhtye joutui käyttämään Black Sabbathin nimeä, vaikka ei olisi halunnut. Glenn Hughes ei pystynyt kuvittelemaan itseään Black Sabbathin laulajaksi, vaan oli liittynyt yhtyeeseen ensisijaisesti voidakseen esittää musiikkia Iommin nimen alla. Juuri ennen maailmankiertueen alkua Hughes sai iskun kasvoihinsa, ja hänen lauluäänensä vaurioitui. Lisäksi Hughes kärsi päihdeongelmista, joten hän jätti yhtyeen. Dave Spitzin ehdotuksesta laulajaksi otettiin nuori ja tuntematon Ray Gillen, joka oli laulanut Bobby Rondinellin yhtyeessä. Maailmankiertue menestyi heikosti, sillä melkein puolet Yhdysvaltojen esiintymisistä jouduttiin perumaan huonon lipunmyynnin takia.
Black Sabbath, kokoonpanona Iommi, Gillen, Spitz, Singer ja Nicholls, lähti loppuvuodesta 1986 Montserratin saaristoon levyttämään tulevaa The Eternal Idol -albumia. Levytyssessiot sujuivat nihkeästi. Ongelmia aiheuttivat Ray Gillenin ammattitaidottomuus studiotyössä ja säveltämisessä, manageriksi palanneen Patrick Meehanin temppuilut ja tuottaja Jeff Glixmanin omat ongelmat. Lisäksi miehistä vaihtui nauhoitusten aikana. Dave Spitz joutui lähtemään henkilökohtaisten syiden vuoksi, ja tilalle otettiin muun muassa Ozzy Osbournen yhtyeestä tuttu Bob Daisley. Daisley pysyi yhtyeessä nauhoitusten ajan. Pian tämän jälkeen rumpali Eric Singer lähti yhtyeestä, sillä hän uskoi, ettei yhtyeellä ollut enää ollut tulevaisuutta Seventh Starin jälkeen.Ray Gillen lähti Black Sabbathistä kesken uuden levyn äänitysten. Uudeksi laulajaksi pestattiin Tony Martin, joka äänitti uudestaan Gillenin lauluraidat. Rumpali Ben Bevan palasi jälleen yhtyeeseen soittamaan päällekkäinäänityksiä albumille. Ennen uuden albumin julkaisua Black Sabbath soitti sarjan konsertteja Sun Cityssä, Etelä-Afrikassa. Tämä rikkoi kansainvälistä kulttuuriboikottia, johon Etelä-Afrikka oli joutunut apartheid-rotuerottelupolitiikkansa takia. Black Sabbath esitti myöhemmin anteeksipyynnön, mutta rikkomuksen vuoksi yhtye joutui pitkäksi aikaa esityskieltoon muun muassa Suomen Yleisradion ohjelmissa. Bev Bevan kieltäytyi esiintymästä Sun Cityssä ja hän jätti yhtyeen jälleen kerran. Uudeksi rumpaliksi valittiin The Clash- ja Hanoi Rocks -yhtyeissä soittanut Terry Chimes.Uusi albumi, The Eternal Idol, julkaistiin 8. joulukuuta 1987. Kappaleesta ”The Shining” kuvattiin musiikkivideo. The Eternal Idol ei saanut juurikaan huomiota musiikkilehdistöltä. Internet-ajan arvosteluissa Allmusic kehui Tony Martinin laulusuoritusta ja piti Tony Iommin riffejä voimakkaina. Blender antoi albumille kaksi tähteä ja sanoi albumin muistuttavan Black Sabbathia vain nimeltään. The Eternal Idol pääsi Britannian listoilla niukasti top-70:een.Black Sabbath teki pienimuotoisen Euroopan-kiertueen, joka päättyi nolosti yhtyeen jouduttua perumaan useita konsertteja vähäisen lipunmyynnin vuoksi. Dave Spitzin palattua Afrikan-kiertueen jälkeen Amerikkaan basistiksi tuli lähinnä popyhtyeissä soittanut Jo Burt.The Eternal Idolin huonon menestyksen myötä Vertigo Records ja Warner Bros. lopettivat yhteistyön yhtyeen kanssa. Black Sabbath allekirjoitti uuden levytyssopimuksen I.R.S.-yhtiön kanssa. Yhtye piti taukoa vuonna 1988, kunnes palasi studioon työstämään uutta albumia. Koska The Eternal Idolin äänityksissä oli ongelmia, Tony Iommi päätti tuottaa uuden albumin itse. Iommi palkkasi yhtyeeseen entisen Rainbow-rumpalin, Cozy Powellin, kosketinsoittaja Geoff Nichollsin ja sessiobasisti Laurence Cottlen. Näiden muutosten myötä Tony Iommi koki Black Sabbathin aloittaneen täysin puhtaalta pöydältä.Black Sabbath julkaisi Headless Cross -albumin huhtikuussa 1989. The Eternal Idolin tapaan Headless Cross ei saanut ilmestyessään juurikaan huomiota. Tony Iommin mukaan albumi olisi voinut pärjätä paremminkin, mutta I.R.S.-levy-yhtiön huonon markkinoinnin takia levyä ei pystynyt edes ostamaan monestakaan levykaupoista. Myöhemmin Headless Cross on saanut runsaasti positiivisia arvioita. Allmusic antoi albumille neljä tähteä ja kutsui sitä ”parhaaksi ei Osbournen tai Dion aikaiseksi Black Sabbathin levyksi”. Tony Martin on sanonut Headless Crossin olevan ”Black Sabbathin tärkein levy sitten Heaven and Hellin”. Albumin nimikkokappaleesta julkaistiin single, ja sen myötä albumi pääsi Isossa-Britanniassa myyntitilastojen sijalle 31. Queen-yhtyeen kitaristi Brian May vieraili albumilla soittaen kitarasoolon kappaleessa ”When Death Calls”. Albumi puhdisti Sabbathin rähjääntynyttä julkisuuskuvaa ja antoi faneille jälleen ylpeyden aihetta. Albumin julkaisun jälkeen yhtye palkkasi Neil Murrayn basistiksi.Black Sabbath lähti Headless Crossin menestyksen myötä Yhdysvaltojen-kiertueelle. Huonon lipunmyynnin johdosta yhtye joutui perumaan kiertueen vain kahdeksan esiintymisen jälkeen. Headless Cross olikin menestynyt lähinnä Euroopassa, jossa yhtye teki menestyksekkään kiertueen. Black Sabbath oli myös yksi ensimmäisistä yhtyeistä, joka esiintyi Neuvostoliitossa sen jälkeen, kun ulkomaisille yhtyeille annettiin esiintymislupa.Yhtye palasi äänitysstudioon helmikuussa 1990 äänittämään seuraajaa Headless Crossille. Tyr julkaistiin 6. elokuuta 1990. Osa albumin sanoituksista pohjautuu skandinaavisen muinaisuskon mytologiaan. Albumi menestyi jälleen Euroopassa, mutta Yhdysvalloissa se oli ensimmäinen Black Sabbathin albumi, joka ei päässyt 200 myydyimmän albumin joukkoon. Yhtye teki jälleen kiertueen, joka ei tällä kertaa ulottunut lainkaan Yhdysvaltoihin asti.
Ronnie James Dio kiersi yhtyeensä kanssa Yhdysvaltoja elokuussa 1990 albuminsa Lock Up the Wolves tiimoilta. Ronnie James Dio astui jo Black Sabbathin alkuperäisessä kokoonpanossa soittaneen Geezer Butlerin kanssa lavalle esittämään Black Sabbathin kappaleen ”Neon Knights”. Esiintymisen jälkeen sekä Dio että Butler osoittivat mielenkiintonsa koota Black Sabbath uudelleen yhteen. Butler vakuutti Tony Iommin ideallaan. Iommi antoi potkut laulaja Tony Martinille ja basisti Neil Murraylle. Edellisestä kokoonpanosta jäivät jäljelle siis vain Tony Iommi ja rumpali Cozy Powell.Ronnie James Dio, Geezer Butler, Tony Iommi ja Cozy Powell alkoivat työstää uutta Black Sabbath -albumia vuoden 1990 lopulla. Cozy Powell joutui kuitenkin luopumaan levytysprosessista, kun hänen lantionsa murtui hevosonnettomuudessa. Powellin paikan otti jälleen Vinny Appice. Black Sabbathin kokoonpano oli tässä vaiheessa sama kuin vuonna 1981 ilmestyneellä Mob Rules -albumilla. Levytysprosessi kesti yli vuoden, ja sen aikana yhtyeellä oli useita sävellyksiin liittyviä ongelmia. Joitain kappaleita sävellettiin uudestaan monia kertoja.Levytysprosessin tuloksena syntynyt albumi, Dehumanizer, julkaistiin 22. kesäkuuta 1992. Albumi sai ristiriitaisen vastaanoton, mutta se oli yhtyeen kaupallisesti menestynein albumi yhdeksään vuoteen. Singlekappale ”TV Crimesin” myötä albumi nousi Billboard 200 -listan sijalle 44. Levyn tunnetuimpia kappeleita ovat lisäksi muun muassa ”Computer God”, ”I” ja ”After All (The Dead)”.
Yhtye aloitti Dehumanizer-kiertueen heinäkuussa 1992. Kiertueen aikaan alkuperäiskokoonpanossa laulanut Ozzy Osbourne ilmoitti lopettavansa työnsä musiikin parissa. Osbourne kutsui Black Sabbathin lämmittelijäyhtyeeksi oman yhtyeensä kahdelle viimeiselle konsertille. Black Sabbath suostui Ronnie James Dioa lukuun ottamatta. Hänen mielestään Black Sabbathin ei kuulunut toimia lämmittely-yhtyeenä kenellekään, saati sitten Ozzy Osbournelle. Niinpä Dio erosi ennen konsertteja, ja hänen tilalleen otettiin Judas Priest -yhtyeen laulaja Rob Halford.Kokoonpanolla Iommi, Butler, Halford, Appice ja Nicholls Sabbath soitti kahtena iltana, 14. ja 15. marraskuuta 1992 Ozzy Osbournen lämmittelijänä. Viimeisen Osbournen konsertin jälkeen lavalle astui alkuperäinen Black Sabbath (Osbourne, Iommi, Butler, Ward) neljän kappaleen ajaksi.
Rumpali Vinny Appice jätti yhtyeen ja palasi Dio-yhtyeeseen. Iommi ja Butler ottivat Appicen ja Ronnie James Dion tilalle entisen Rainbow-rumpali Bobby Rondinellin ja laulaja Tony Martinin. Yhtye palasi äänitysstudioon työskentelemään uuden materiaalin parissa. Geezer Butlerin mukaan yhtye ei tälläkään kertaa halunnut julkaista uutta materiaalia Black Sabbathin nimellä. Martin ja Rondinelli ovat esittäneet asiasta eriäviä lausuntoja, joiden mukaan Butler oli hyvin innoissaan luomassa uutta Black Sabbathin albumia.Levy-yhtiön painostuksesta johtuen tuleva albumi, Cross Purposes julkaistiin joka tapauksessa Black Sabbathin nimellä 8. helmikuuta 1994. Albumi jatkoi Dehumanizerin raskasta linjaa, ja se sai jälleen ristiriitaisen vastaanoton. Blender.com antoi albumille kaksi tähteä viidestä ja kuvaili Soundgardenin Superunknown-albumia huomattavasti Cross Purposesia paremmaksi Black Sabbath -albumiksi. Allmusic.com taas kehui albumia ja kutsui sitä eniten Black Sabbathilta kuulostavaksi albumiksi sitten Born Againin. Albumi nousi Britannian albumilistalla sijalle 41 ja Yhdysvaltojen Billboard 200 -listan sijalle 122. Black Sabbath lähti kiertueelle ja taltioi esiintymisensä Hammersmith Apollossa 13. huhtikuuta 1994. Cross Purposes Live julkaistiin VHS-nauhalla ja CD:llä. Bobby Rondinelli jätti yhtyeen kesäkuussa 1994. Hänen tilallensa saatiin viiden esiintymisen ajaksi alkuperäiskokoonpanon Bill Ward.Geezer Butler jätti yhtyeen jälleen kerran ja muodosti oman sooloprojektinsa, GZR:n. Myöhemmin Geezer Butler liittyi Ozzy Osbournen yhtyeeseen. Myös Bill Ward lähti yhtyeestä, ja tämän jälkeen Iommi päätti koota yhteen Tyr-albumin aikaisen kokoonpanon. Basisti Neil Murray, rumpali Cozy Powell ja laulaja Tony Martin alkoivat Iommin kanssa suunnitella seuraavaa Black Sabbath -albumia. Tuottajaksi tulevalle Forbidden-albumille Iommi hankki kaikkien yllätykseksi – ja muiden jäsenten pettymykseksi – lähinnä rap-artistina tunnetun ja Ice-T:n ystävän Ernie C:n. Ice-T vieraili albumin kappaleessa ”Illusion of Power”. Forbidden julkaistiin 8. kesäkuuta 1995, mutta se ei onnistunut pääsemään lainkaan myydyimpien albumien listoille Yhdysvalloissa. Forbidden ei menestynyt kaupallisesti ja se sai huonon vastaanoton kriitikoilta. Levyä on luonnehdittu jopa Black Sabbathin heikoimmaksi albumiksi.Yhtye aloitti maailmankiertueen heinäkuussa 1995. Rumpali Cozy Powell oli pettynyt uuteen albumiin, ja hän lähti yhtyeestä terveyssyihin vedoten, kesken kiertueen. Powellin tilalle palasi Bobby Rondinelli. Kiertueen jälkeen Iommi laittoi yhtyeen tauolle ja alkoi työstää omaa sooloalbumia entisen Black Sabbath -laulaja Glenn Hughesin ja entisen Judas Priest -rumpali Dave Hollandin kanssa. Sooloalbumi The 1996 DEP Sessions julkaistiin vasta vuonna 2004, vaikkakin nauhoituksista oli liikkunut bootleg-kopioita jo pitkään.Vuonna 1996 huhuttiin, että Black Sabbathin alkuperäinen kokoonpano palaisi takaisin yhteen. Tony Iommi sai soiton Ozzy Osbournen vaimolta, Sharon Osbournelta, joka kysyi, haluaisiko Iommi koota alkuperäisen kokoonpanon yhteen. Iommi vastasi myönteisesti, ja Tony Martin, Neil Murray ja Bobby Rondinelli lähtivät yhtyeestä. Iommi jäi Geoff Nichollsin kanssa muodostamaan alkuperäisen kokoonpanon yhteenpaluuta.
Vuonna 1997 ilmoitettiin, että Black Sabbath tulisi esiintymään kesän Ozzfest-kiertueella alkuperäisessä kokoonpanossa. Tämä ei kuitenkaan aivan pitänyt paikkaansa, sillä Bill Wardin tilalla rumpuja soitti Mike Bordin, joka oli Osbournen sooloyhtyeen rumpali ja joka parhaiten muistetaan Faith No More -yhtyeestä. Wardin poissaolon syynä oli hänen kiireensä oman sooloprojektinsa, The Bill Ward Bandin, kanssa.Bill Ward palasi yhtyeeseen joulukuussa 1997, kun Sabbath soitti kahtena iltana Birminghamissa. Alkuperäiskokoonpano esiintyi ensimmäisen kerran yhdessä sitten vuoden 1992. Birminghamin esiintymiset nauhoitettiin ja seuraavana vuonna julkaistiin Reunion-livealbumi. Reunion osoittautui menestykseksi. Se nousi Yhdysvaltojen myyntilistojen sijalle 11 ja myi platinaa. Reunion sisälsi liveraitojen lisäksi myös kaksi täysin uutta kappaletta, ”Psycho Man” ja ”Selling My Soul”, jotka molemmat saivat listamenestystä.
Kesällä 1998 Black Sabbath teki Euroopan-kiertueen. Bill Ward sai ennen kiertueen alkua sydänkohtauksen, ja häntä paikkasi Vinny Appice. Ward palasi rumpuihín joulukuussa 1998, kun yhtye aloitti Yhdysvaltain-kiertueen. Black Sabbath sai vuoden 1999 Grammy-palkinnon ”vuoden parhaasta heavy metal -esityksestä” Reunion-livealbumin ”Iron Man” -kappaleesta. Kiertueen jälkeen yhtye vetäytyi tauolle, jonka aikana Tony Iommi julkaisi ensimmäisen virallisen sooloalbuminsa, Iommin. Ozzy Osbourne jatkoi sooloyhtyeensä kanssa työskentelyä.
Black Sabbath palasi studioon keväällä 2001, mutta sessiot jouduttiin keskeyttämään, sillä Osbournen tuli saada tulevan soololevynsä kappaleet valmiiksi. ”Emme jatkaneet pidemmälle, ja se on sääli, koska kappaleet olivat erittäin hyviä”, Iommi kommentoi. ”Nykyisin on erilaista äänittää. Aikaisemmin ei ollut matkapuhelimia soimassa joka viiden sekunnin välein. Kun aloitimme, meillä ei ollut mitään. Työskentelimme kaikki saman asian puolesta. Nyt kaikki ovat tehneet niin monia muita asioita.”Alkuperäisen kokoonpanon studioalbumit vuosilta 1970–1978 julkaistiin uudelleen Yhdysvalloissa vuonna 2005 digitaalisesti remasteroituina kahdeksan CD:n pakettina. Lisäksi vuonna 2002 julkaistiin Past Lives -livekokoelma, jolla on livemateriaalia 1970-luvulta. Yhtye pysyi tauolla kesään 2004 saakka, jolloin se palasi tähdittämään Ozzfestiä vuosina 2004 ja 2005. Eräässä konsertissa Osbourne ei kyennyt esiintymään, ja häntä tuurasi jälleen Rob Halford. Maaliskuussa 2006 Black Sabbath otettiin sisään Rock and Roll Hall of Fameen. Palkintoseremoniassa yhtye ei itse esiintynyt, mutta Metallica soitti Black Sabbathin kappaleet ”Hole in the Sky” ja ”Iron Man” kunnianosoituksena yhtyeelle.Alkukesästä 2009 uutisoitiin Osbournen haastaneen Tony Iommin oikeuteen yhtyeen nimen omimisesta väärin perustein. Osbourne ja Iommi kertoivat myöhemmin tulleensa yhteisymmärrykseen asiasta. Elokuussa 2011 Iommi kiisti Birmingham Mail -lehden väitteen yhtyeen paluusta alkuperäisessä kokoonpanossaan. 11. marraskuuta 2011 Black Sabbath ilmoitti uudesta kiertueesta ja levystä.
Kesäkuussa 2013 yhtye julkaisi pitkän tauon jälkeen albumin 13. Yhtye lähti myös maailmankiertueelle, joka poikkesi myös Suomessa. Britanniassa 13 nousi noin viikko julkaisunsa jälkeen albumilistan kärkeen. Edellisen kerran yhtye oli ollut listaykkösenä albumillaan Paranoid melkein 43 vuotta aiemmin. Tätä ennen mikään yhtye ei ollut sijoittunut Britannian albumilistan kärkipaikalle yhtä pitkän aikavälin jälkeen.
Ozzy Osbourne teki omaa sooloalbumiaan vuonna 2006. Rhino Records julkaisi samana vuonna Black Sabbath -kokoelmalevyn, The Dio Years. Albumi sisälsi kappaleita vain Ronnie James Dion aikaisen Black Sabbathin tuotannosta ja kolme täysin uutta kappaletta. Single ”The Devil Cried” menestyi listoilla, joten Iommi ja Dio päättivät koota yhteen Heaven and Hell -albumin aikaisen Black Sabbathin kokoonpanon ja aloittaa maailmankiertueen kokoelma-albumin tiimoilta. Koska alkuperäinen kokoonpano oli vielä yhdessä, Iommi ja Dio päättivät yleistä hämmennystä välttääkseen kutsua kokoonpanoaan nimellä Heaven and Hell. Geezer Butler liittyi kokoonpanoon. Myös Bill Wardin oli määrä osallistua, mutta ”musiikillisten erimielisyyksien” myötä jättäytyi pois projektista. Wardin tilalle rumpuja tuli soittamaan Mob Rules- ja Dehumanizer-albumeilla vaikuttanut Vinny Appice. Näin Heaven and Hell -kokoonpanosta tulikin nimestään huolimatta itse asiassa Mob Rules -albumin (1981) tehnyt kokoonpano.Heaven And Hell aloitti kiertueen Kanadasta maaliskuussa 2007, ja kesällä oli vuorossa Euroopan- (kaksi konserttia myös Suomessa) ja syksyllä Yhdysvaltain-kiertue. Myös Japanin-kiertue kuului suunnitelmiin. Kosketinsoittajana kiertueella oli Dio-yhtyeestä tuttu Scott Warren. Kiertueen yhteydessä julkaistiin myös rajoitettuna painoksena Live at Hammersmith Odeon -livealbumi, joka sisälsi materiaalia Black Sabbathin Hammersmith Odeonin konserteista vuodenvaihteesta 1981-1982. Myös vuoden 2007 Heaven and Hell -kiertueelta julkaistiin DVD/CD Live from Radio City Music Hall. Yhtye julkaisi CD-boksin, The Rules of Hell, joka sisälsi kaikki Dion aikaiset Black Sabbathin albumit remasteroituina. Yhtye julkaisi uutta studiomateriaalia sisältävän The Devil You Know -albumin huhtikuussa 2009.Heaven and Hellin laulaja, Ronnie James Dio, menehtyi vatsasyöpään vuonna 2010. Heaven and Hell järjesti 24. kesäkuuta 2010 konsertin Dion muistolle. Konsertissa lauloivat Glenn Hughes ja Jorn Lande, ja sen tuotto meni hyväntekeväisyyteen. Heaven and Hell lopetti toimintansa kyseisen konsertin jälkeen.
Vuonna 2015 yhtyeen alkuperäisjäsenet Tony Iommi, Geezer Butler ja Ozzy Osbourne tiedottivat pitävänsä jäähyväiskiertueen, joka päättäisi yhtyeen taipaleen lopullisesti. Kiertue alkoi virallisesti 20. tammikuuta 2016 ja päättyi 4. helmikuuta 2017. Yhtye piti viimeisen konserttinsa kotikaupungissaan Iso-Britannian Birminghamissa.
Black Sabbathin ensimmäinen esiintyminen Suomessa tapahtui vuonna 1983 Born Again -albumin kiertueella Helsingin jäähallissa. Seuraava esiintymiset tapahtuivat Provinssirockissa vuonna 1994 ja Tampereen Pakkahuoneella 1995.Yhtye esiintyi lähes alkuperäisessä kokoonpanossaan Provinssirockissa 14. kesäkuuta 1998. Vinny Appice tosin korvasi ennen kiertuetta lievän sydänkohtauksen saaneen Bill Wardin. Täysin alkuperäisessä kokoonpanossa yhtye esiintyi Helsingin jäähallissa 12. joulukuuta 1999. Viimeisin alkuperäiskokoonpanon esiintyminen Suomessa tapahtui 5. heinäkuuta 2005 Hartwall Areenalla.Heaven and Hell -kokoonpano kävi Suomessa vuonna 2007 esiintyen Sauna Open Air -festivaalilla ja Helsingin jäähallissa. Heaven and Hell -kokoonpanon piti esiintyä kesäkuussa 2009 Juvalle suunnitellussa Puustock-tapahtumassa. Tapahtumaa ei kuitenkaan järjestetty, sillä iso osa hankituista yhtyeistä joutui perumaan esiintymisensä. Vuoden 2009 kesällä Heaven and Hell esiintyi Helsingin jäähallissa ja Oulussa Qstock-festivaaleilla. Heaven and Hellin oli määrä esiintyä myös Porin Sonisphere-festivaaleilla vuonna 2010, mutta esiintyminen peruttiin Ronnie James Dion sairastuttua vatsasyöpään.Black Sabbathin piti esiintyä alkuperäiskokoonpanossaan Hartwall Areenalla 23. toukokuuta 2012. Tony Iommin sairastuttua imusolmukesyöpään Black Sabbathin tilalla esiintyy kuitenkin yhtye Ozzy & Friends, johon kuuluvat alustavan tiedon mukaan Ozzy Osbourne, Geezer Butler ja Zakk Wylde Myös Slash kuului kokoonpanoon, mutta Suomen keikalla hän ei soittanut. Black Sabbath esiintyi Hartwall-areenalla 20. marraskuuta 2013. Mukana oli koko alkuperäiskokoonpano lukuun ottamatta Bill Wardia, joka jäi pois kokoonpanosta erimielisyyksien vuoksi.Yhtye nähtiin viimeisellä The End -kiertueellaan Helsingin Kaisaniemen puistossa, Monsters Of Rock-tapahtumassa 7. heinäkuuta 2016. Yleisöä oli paikalla 20 000 ihmistä tapahtuman ollessa loppuunmyyty.
Black Sabbathin musiikilliset juuret olivat jazzissa, R&B:ssa ja bluesissa. Tony Iommin suurimmat innoittajat olivat instrumentaaliyhtye The Shadows ja useat blues- ja jazz-yhtyeet. Ozzy Osbourne ja Geezer Butler ovat maininneet suurimmaksi vaikutteekseen The Beatlesin. Bill Ward sai soittoonsa vaikutteita lähinnä amerikkalaisesta jazzista, mutta myös Elvis Presleyn musiikista.
Black Sabbath soitti alkuvaiheessa usein jazzia ja bluesia, mutta alkoi tehdä pahaenteisempää ja synkempää musiikkia Tony Iommin keksittyä riffin kappaleeseen ”Black Sabbath”. Kappale rakentuu keskiajalla kielletyn tritonus-soinnun varaan, ja yhtye on käyttänyt sitä useasti musiikissaan. Ensimmäiset Black Sabbathin sanoitukset käsittelivät usein Saatanaa ja pahuutta. Black Sabbathin voimasointuihin pohjautuvat kappaleet ja pahaenteiset sanoitukset erottivat Black Sabbathin muista aikansa yhtyeistä.Yhtye ei säveltänyt jäsentyneitä kappaleita, vaan ne rakentuivat eri osista, joiden välillä saattoi esiintyä temponmuutoksia. Tony Iommi, yhtyeen pääasiallinen säveltäjä, kirjoitti suurimman osan alkuperäiskokoonpanon musiikista. Laulaja Ozzy Osbourne sävelsi laulumelodiat ja basisti Geezer Butler kirjoitti sanoitukset. Sävellysprosessi oli joskus turhauttavaa Iommille, sillä hän koki usein paineita uuden materiaalin tuottamisesta. Useat alkuperäiskokoonpanon kappaleet rakentuvat Tony Iommin kitarariffille, jonka melodiaa bassolinja, laulumelodia ja rumpukomppi seurasivat.Paranoid-albumilla yhtyeen sanoitukset muuttuivat astetta arkipäiväisemmiksi. Kappaleet käsittelivät muun muassa mielenhäiriöitä, sotaa ja päihteitä. Master of Reality -albumin myötä yhtye alkoi käyttää normaalia matalampia virityksiä, ja kappaleista saatiin näin entistä tummempisävyisiä.  Vol. 4, Sabbath Bloody Sabbath ja Sabotage ottivat askeleen progressiivisempaan suuntaan. Kappaleissa oli useita osia ja efektejä sekä useita ulkopuolisia soittimia, kuten pianoa ja viuluja. Esimerkkejä Black Sabbathin progressiivisemmasta kaudesta ovat esimerkiksi kappaleet ”Wheels of Confusion” ja ”Megalomania”. Näihin aikoihin useimmat yhtyeen kappaleista olivat hitaita ja raskaita, mutta albumeilta löytyi myös linjasta poikkeavaa materiaalia, kuten pianoballadi ”Changes” ja täysin Iommin akustisen kitaroinnin varaan rakentunut herkkä instrumentaali ”Fluff”. Technical Ecstasy- ja Never Say Die! -albumeilla yhtye viritti soittimensa jälleen perusvireeseen. Kappaleet olivat aiempaa nopeatempoisia, ja niissä oli paljon vaikutteita kevyemmästä hard rockista ja jopa popmusiikista.Black Sabbathin musiikissa tapahtui muutoksia, kun Ronnie James Dio liittyi yhtyeen laulajaksi. Heaven and Hell ja Mob Rules veivät yhtyeen musiikkia entistä melodisempaan ja nopeampaan suuntaan. Dion laulumelodiat eivät yleensä seuranneet kitarariffiä, toisin kuin Osbournen aikaisilla albumeilla. Sanoitusvastuu siirtyi Geezer Butlerilta Diolle, jonka sanoitukset saivat vaikutteita fantasiakirjallisuudesta ja käsittelivät entistä abstraktimpia aiheita. Heaven and Hell -albumista lähtien kaikki Black Sabbathin sanoitukset on kirjoittanut yhtyeen sen hetkinen laulaja, poikkeuksena albumi Seventh Star, jonka sanoitukset kirjoitti kitaristi Iommi.Born Again -albumilla yhtyeen musiikki yhdisteli Osbournen ja Dion aikakausia. Ian Gillanin sanoitukset olivat jälleen arkipäiväisempiä. Sanoitukset kertovat esimerkiksi autoista, tequilasta ja uhkaavista tietokoneista.Tony Martinin aikaiset Black Sabbathin albumit jatkoivat musiikillisesti Heaven and Hellin aloittamalla linjalla, joskin lisäten mukaan piirteitä glam metalista. Headless Cross -albumilla yhtye palasi hetkeksi saatanallisiin ja okkultistisiin teemoihin. Nämä tosin hylättiin jo seuraavalla albumilla, Tyr, jonka sanoitukset kirjoitettiin skandinaavisen muinaisuskon mytologian ympärille.Dehumanizer-albumilla Ronnie James Dio palasi laulajaksi. Albumin sanoituksissa käsitellään modernin teknologian vaaroja ja yhteiskunnan tietokoneistumista. Musiikillisesti yhtye palasi juurilleen: raskaampaan ja synkempään äänimaailmaan. Cross Purposes ja Forbidden jatkoivat musiikillisesti Dehumanizerin aloittamalla linjalla. Sanoituksissa käsiteltiin uskontoa, kultteja ja massamurhia.
Black Sabbath on yksi merkittävimmistä heavy metal -yhtyeistä, ja sitä pidetään usein myös kaikkien aikojen ensimmäisenä oikeana heavy metal -yhtyeenä. Rolling Stone -lehti on sanonut Paranoid-albumin muuttaneen musiikin ikuisesti. Sama lehti on myös kutsunut Black Sabbathia ”heavy metalin The Beatlesiksi”. Time kutsui Paranoidia ”heavy metalin synnyinpaikaksi”.Black Sabbathin kunniaksi on tehty useita tribuuttialbumia. Tunnetuimpia ovat Nativity in Black ja Nativity in Black II, joilla useat metalliyhtyeet, kuten Megadeth, Slayer ja Pantera, esittävät omia versioitaan Black Sabbathin kappaleista. Suomalainen coveryhtye Sapattivuosi on julkaissut kolme albumia, jotka sisältävät suomen kielelle käännettyä Black Sabbathia. Virolainen Rondellus-yhtye on julkaissut Sabbatum-nimisen albumin, jolla yhtye esittää Black Sabbathin kappaleita keskiaikaisilla soittimilla ja latinan kielellä.Music Television listasi Black Sabbathin kaikkien aikojen parhaaksi heavy metal -yhtyeeksi ja VH1 kaikkien aikojen toiseksi suurimmaksi hard rock -yhtyeeksi. VH1:n kaikkien aikojen parhaan heavy metal -kappaleen tittelin vei Black Sabbathin ”Iron Man”. IGN listasi Paranoidin kaikkien aikojen toiseksi parhaaksi heavy metal -albumiksi.
Black Sabbathia pidetään usein yhtenä kaikkien aikojen merkittävimmistä heavy metal -yhtyeenä. Heavy metalille ominaiset synkät piirteet saivat vaikutteita Black Sabbathin jäsenten nuoruusvuosien elinympäristöstä. Birminghamin Astonin alueella oli huomattavasti teollisuutta, köyhyyttä ja toisen maailmansodan jättämiä pommitusten jälkiä. Useat ihmiset työskentelivät samoissa huonopalkkaisissa tehdastöissä kymmeniä vuosia. ”Uramme käynnistyi hippiajan ulkopuolella, mutta meillä ei ollut rahaa tai toivoakaan rikastumisesta, ja koska kerroimme biiseissä tunteistamme, niissä ei laulettu ruusuista ja onnellisista lopuista”, Osbourne kertoo.Black Sabbath erosi sanoituksiltaan merkittävästi muista aikakautensa yhtyeistä. Useat rockia soittavat yhtyeet lauloivat lähinnä rakkaudesta, kun taas Black Sabbathin sanoitukset saivat aluksi vaikutteita okkultismista ja satanismista. Myöhemmin ne käsittelivät esimerkiksi huumeita ja sotaa.Alkuaikojen Black Sabbathin jäsenillä ei ollut varaa tehokkaisiin PA-laitteistoihin, mistä johtuen yhtye ei saanut soitinten ääntä kuuluviin keikoillaan. Yhtye väänsi laitteistonsa säädöt ääriasentoihin ja soitti rajummalla ja raaemmalla otteella saadakseen laitteista ulos mahdollisimman kovan äänen. Tämä johti heavy metalille ominaiseen kovaääniseen ja aggressiiviseen soittotyyliin.Merkittävänä askeleena heavy metalin kehitykseen pidetään Tony Iommin kokemaa tehdasonnettomuutta, jonka seurauksena Iommi menetti otelautakätensä kahden sormen päät. Tämän tapaturman myötä Iommi joutui kehittämään soittamista helpottavia apukeinoja. Iommi käyttää useissa Black Sabbathin kappaleissa voimasointuja ja laskettuja kitaravirityksiä, jolloin soittaminen yksinkertaistui, eikä se tuntunut Iommista kivuliaalta. Laskemalla viritystä Iommi sai kitarastaan huomattavasti raskaampia ääniä kuin normaalivirityksellä. Enimmillään Iommi on pudottanut viritystä puolitoista sävelaskelta.Ronnie James Dion jäsenyys Black Sabbathissä yleisti ”pirunsarvi”-käsimerkin käyttöä heavy metal -piireissä. Dio alkoi käyttää käsimerkkiä tervehtiessään yleisöä. Myöhemmin käsimerkistä tuli laajasti muusikoiden ja fanien käyttämä.Heavy metalin lisäksi Black Sabbathin on sanottu vaikuttaneen huomattavasti esimerkiksi stoner rockin,  sludge metalin, ja doom metalin kehitykseen.
»Rikoimme kaikkia musiikin lainalaisuuksia. Kaikki vedettiin täysin eri tavalla kuin olisi pitänyt tehdä, sillä joka kerta kun joku sanoi, ettei noin voi tehdä, halusimme tehdä sitä entistä kiihkeämmin.» (Tony Iommi )
»Jos olisimme soittaneet hardrockia ja laulaneet, että 'Honey I'm Gonna Meet You Tomorrow' tai muuta sellaista, Sabbath olisi minun silmissäni ollut pelkkä tusinabändi muiden joukossa. Riffimme olivat kuitenkin epätavallisia, musiikissamme oli huuruisuutta ja kankeutta, ja ennen kaikkea meillä oli Ozzyn massiivinen soundi ja Geezerin sanoitukset, jotka siihen aikaan olivat todella poikkeavia ja kohauttavia. Siksi olen valmis sanomaan, että Sabbathin debyyttialbumi oli mestariteos ja se synnytti kokonaan uuden suuntauksen, jonka vaikutukset kuulee vielä tänäkin päivänä.» (Bill Ward )
Black Sabbath on antanut vaikutteita useille artisteille, kuten Iron Maidenille,  Metallicalle, Judas Priestille, Alice in Chainsille, ja Megadethille.
»Saan aina saman kysymyksen jokaisessa haastattelussa: ”Mitkä ovat mielestäsi viisi parasta heavyalbumia?” Teen kysymyksen itselleni helpoksi mainitsemalla aina ensimmäiset viisi Black Sabbathin albumia.» (Anthraxin kitaristi Scott Ian.)
»Jos joku heavy metalia soittava väittää, ettei hän ole saanut vaikutteita Black Sabbathiltä, hän valehtelee. Mielestäni kaikki heavy metal -musiikki on jollakin tapaa saanut vaikutteita siitä, mitä Black Sabbath teki.» (Lamb of Godin Chris Adler.)
»Black Sabbath on ja tulee aina olemaan heavy metalin synonyymi.» (Metallican Lars Ulrich.)
McIver, Joel: Sabbath Bloody Sabbath. (Sabbath Bloody Sabbath, 2006.) Suomentanut K. Männistö.  Helsinki: Like, 2007.  ISBN 978-952-471-917-9.
Osbourne, Ozzy & Ayres, Chris: Minä, Ozzy. (I Am Ozzy, 2009.) Suomentanut Ilkka Salmenpohja.  Helsinki: Like, 2010. ISBN 978-952-01-0396-5.

Blind Fire on Leveragen toinen studioalbumi, joka julkaistiin Suomessa 16. tammikuuta 2008. Se äänitettiin Jyväskylässä loppukesästä 2007 ja sen julkaisi koko Euroopassa italialainen levy-yhtiö Frontiers Records.

Blizzard Of Ozz on Ozzy Osbournen ensimmäinen sooloalbumi (ja myös levyllä soittaneen yhtyeen silloinen nimi). Se julkaistiin syyskuussa 1980 Euroopassa ja maaliskuussa 1981 Pohjois-Amerikassa. Albumi on Osbournen eniten myydyin yli 6 miljoonan kappaleen maailmanlaajuisella myynnillä ja pelkästään Pohjois-Amerikassa se on myynyt nelinkertaista platinaa.Se on ensimmäinen kahdesta studioalbumista joissa edesmennyt kitaristilegenda Randy Rhoads soittaa. Albumilta löytyvät Osbournen tunnetuimpiin kuuluvat kappaleet kuten "Crazy Train", "Mr. Crowley" ja "Suicide Solution".
Ozzy Osbourne sai keväällä 1979 potkut Black Sabbath-yhtyeestä lähinnä pahojen päihdeongelmien ja heikon työskentelymoraalinsa takia. Tämän jälkeen hän jäi Los Angelesiin, missä Sabbath oli tuolloin työskennellyt, ja alkoi suunnitella sooloyhtyettä manageri Don Ardenin rohkaisemana. Huolimatta Osbournen ongelmista Sabbathia manageroinut Arden uskoi Osbournen mahdollisuuksiin ja otti hänet Jet-yhtiönsä suojelukseen. Alkuvaiheessa Osbourne teki yhteistyötä basisti Dana Strumin kanssa, jonka kautta Osbourne tutustui kitaristi Randy Rhoadsiin. Rhoads oli kitaroinut paikallisessa Quiet Riot-yhtyeessä ja toiminut myös kitaransoiton opettajana äitinsä musiikkikoulussa. Hän ei aluksi ollut kiinnostunut yhteistyöstä Osbournen kanssa, koska ei pitänyt Black Sabbathin musiikista, mutta Strumin päättäväinen asenne ja Quiet Riotin paikallaanjunnaaminen saivat hänet muuttamaan mieltään ja koesoiton jälkeen Osbourne lupasi hänelle kitaristin paikan. Projekti meni kuitenkin jäihin Osbournen palattua Isoon-Britanniaan syksyllä 1979. Strum liittyi myöhemmin Slaughter-yhtyeeseen.
Palattuaan Isoon-Britanniaan Osbourne tapasi lontoolaisessa yökerhossa basisti Bob Daisleyn, joka oli lähtenyt Rainbow-yhtyeestä jonkin verran aiemmin. Osbourne pyysi yhteistyöstä kiinnostunutta Daisleyta yhtyeeseensä ja kutsui myös Rhoadsin Englantiin. Kolmikko huomasi kemioidensa toimivan ja he alkoivat säveltää materiaalia ja etsiä sopivaa rumpalia yhtyeeseen. Daisley otti sanoitusvastuun Osbournen keskittyessä lähinnä laulumelodioihin. Rhoadsin neoklassis-vaikutteinen, uuden aallon heavy metal-kitarointi tuli näkyväksi osaksi kappaleita. Daisleyn mukaan Rhoadsilla oli ainutlaatuinen taito työstää soolot valmiiksi päässään ja soittaa ne nuotilleen saman tien useaan kertaan peräkkäin.Bob Daisley on myöhemmin useaan otteeseen sanonut kyseessä olleen alun perin juuri tasavertainen yhtye eikä Osbournen sooloprojekti ja että myös Osbourne oli ollut tuolloin tätä mieltä vaikkakin hän on myöhempinä vuosina esittänyt eriäviä mielipiteitä. Myös Jet Records ja Don Arden näkivät projektin ennemmin Osbournen sooloprojektina kuin uutena bändinä, olihan Osbournella enemmän nimeä Black Sabbath-yhteyden ansiosta. Yhtyeen nimeksi Osbourne oli ehdottanut Blizzard of Ozz-nimeä, joka oli ollut hänen mielessään jo muutaman vuoden ajan. Rumpali yhtyeeseen löytyi juuri ennen studioon menemistä kun Lee Kerslake (ex-Uriah Heep) osoittautui sopivaksi. Kolmikko oli kokeillut useita rumpaleita ennen Kerslakea, joka oli viimeinen ehdokas, sillä seuraava vaihtoehto olisi ollut sessiomuusikon hankinta studioon.
Albumi nauhoitettiin keväällä 1980 Ridge Farm-studioilla noin kuukauden aikana. Kappaleet sävelsivät talven 1979-1980 aikana Osbourne, Daisley ja Rhoads lukuun ottamatta "No Bone Movies"-kappaletta, joka sävellettiin Kerslaken liityttyä yhtyeeseen. Albumin tuotti yhtye itse Max Normanin toimiessa nauhoittajana. Norman tuotti myöhemmin muitakin Osbournen albumeja. Yhtye käytti alkuvaiheessa tuottajana Chris Tsangaridesia, mutta päätti kuitenkin tuottaa albumin itse. Kosketinsoittimia albumilla soittaa studiomuusikon ominaisuudessa Don Airey.
Albumin avaa suoraviivainen "I Don't Know", joka sisältää kuitenkin melodisemman väliosion. Singlenäkin julkaistu, myös nopeampaa tempoa edustava "Crazy Train" on noussut vuosien myötä Osbournen suosituimpiin kuuluvaksi kappaleeksi. Rhoadsin soolo kappaleessa on yksi hänen tunnetuimmista ja arvostetuimmista.
"Goodbye to Romance" on rauhallinen, akustisvoittoinen balladi. Kappaleen nimi tulee Everly Brothersin kappaleesta "Bye Bye Love". Lyriikat liittyvät Osbournen lähtemiseen Black Sabbathista. "Dee" on Rhoadsin lyhyt akustinen improvisaatio, jonka nimi tulee D-sävellajista ja hänen äidistään (Delores Rhoads)."Suicide Solution" on keskitempoinen, raskaan riffin ja kosketinsoittimien myötä kulkeva kappale, jonka aiheena on alkoholin väärinkäyttö. Ozzy Osbourne on vuosien aikana kertonut kappaleen kertovan AC/DC:n laulajasta Bon Scottista, joka menehtyi helmikuussa 1980, mutta kappaleen sanoittajan Bob Daisleyn mukaan hän kirjoitti sen Ozzylle itselleen "varoitukseksi", koska Osbournella oli paha alkoholiongelma nuihin aikoihin. Kappale sai kyseenalaista julkisuutta 1980-luvun puolivälissä kun amerikkalaisteini teki itsemurhan ja oli tiettävästi kuunnellut kappaletta sitä ennen. Pojan vanhemmat nostivat oikeusjutun Osbournea kohtaan ja väittivät kappaleesta löytyvän itsemurhaan yllyttäviä kehotuksia. Juttu hylättiin myöhemmin oikeudessa.
"Mr. Crowley" on albumin tunnetuimpia kappaleita. Se alkaa Aireyn kosketinsoitin-introlla ja kappaleen neo-klassisvaikutteinen kitarasoolo on yksi Rhoadsin kehutuimmista sooloista. Lyriikoiden aiheena on maagikko Aleister Crowley. Gootti-henkisen intron kehitteli alun perin yhtyeen harjoituksissa vieraillut kosketinsoittaja Bill Hunt ja Don Airey muokkasi sen lopulliseen muotoon nauhoituksissa.Suoraviivaisesti rokkaavan "No Bone Movies"in aiheena ovat pornofilmit, joista kitaristi Randy Rhoads käytti termiä "bone movies"."Revelation (Mother Earth)" on hidas, tunnelmallinen kappale, jossa Aireyn piano ja kosketinsoittimet ovat vahvasti esillä. Se sisältää kuitenkin nopeamman loppuosion. Albumin päättää nopeatempoinen "Steal Away (The Night)". Sessioissa nauhoitettiin myös singlen b-puolena julkaistu kevyempi "You Lookin' at me Lookin' at You".
Blizzard of Ozz julkaistiin Isossa-Britanniassa syyskuussa 1980 ja se nousi heti Brittien albumilistalla top-10:neen (sij. 7). Singlenä julkaistiin "Crazy Train", b-puolenaan studiokappale "You Lookin' at Me Lookin' at You". Single nousi sijalle 49. Albumin kannessa on kuva Osbournesta makaamassa risti kädessään ilmeisesti kirkon lattialla. Kannessa Osbournen nimi on isolla ja "Blizzard of Ozz" pienellä, joka antaa ymmärtää että kyseessä on Osbournen soololevy, vaikkakin yhtye tunnettiin nimellä Blizzard of Ozz tuohon aikaan. Bob Daisleyn mukaan levyn julkaisun aikaan yhtyeen managerointia hoitamaan tullut Don Ardenin tytär Sharon Arden markkinoi yhtyettä nimenomaan Osbournen sooloprojektina.
Albumi sai hyvän vastaanoton Britanniassa. Osbournella riitti faneja edelleen Sabbath-vuosilta ja Randy Rhoadsin kitarointi herätti ihastusta yleisössä. Maassa oli menossa myös heavy metalin uusi nousukausi (NWOBHM), ja hevimusiikki oli jälleen pinnalla muutaman heikomman vuoden jälkeen. Yhtye teki syksyllä kiertueen Britanniassa albumin promoamiseksi ennen kuin ryhtyi levyttämään seuraavaa albumia. Kiertueen aikana julkaistiin live-ep "Mr. Crowley", joka sisälsi kyseisen kappaleen live-version sekä "You Said it All"-nimisen uuden, soundcheckissä nauhoitetun kappaleen ja lisäksi "Suicide Solution"in live-version.
Albumi julkaistiin Pohjois-Amerikassa maaliskuussa 1981. Yhtye kiersi siellä uudistuneella kokoonpanolla (Tommy Aldridge ja Rudy Sarzo korvasivat Kerslaken ja Daisleyn) keväästä syksyyn 1981 ja pikkuhiljaa esiintymisareenat kasvoivat isommiksi ja albumin myynti nousi kun Osbournen kyseenalaisetkin lavan ulkopuoliset tempaukset ja Rhoadsin taiturimainen kitarointi alkoivat saada huomiota. Korkeimmillaan albumin nousi sijalle 21. Billboardin listalla ja single "Crazy Train" sijalle 9. Billboardin Rock Tracks-listalla. Albumi on myynyt tähän päivään mennessä yli 4-kertaista platinaa Pohjois-Amerikassa.
Bob Daisley ja Lee Kerslake olivat haastaneet Osbournet oikeuteen maksamattomista korvauksista liittyen Blizzard of Ozz- ja Diary of a Madman-albumeihin 1990-luvun lopulla. Tästä suuttuneena Osbournen manageri ja vaimo Sharon Osbourne julkaisi albumit vuonna 2002 uudelleen korvaamalla Daisleyn ja Kerslaken osuudet Osbournen silloisella rytmisektiolla (rumpali Mike Bordin ja basisti Robert Trujillo). Julkaisut saivat kriittisen vastaanoton niin faneilta kuin kriitikoiltakin ja myös Ozzy Osbourne kertoi itsekin myöhemmin vastustaneen uudelleennauhoittamista.Vuonna 2011 albumit julkaistiin uudelleen alkuperäisinä versioina ja bonus-kappalein varustettuina.
"Mr. Crowley" (live) / "You Said It All" (live) / "Suicide Solution" (live) (12" UK 1980, 12" US 1982)
huhtikuu 2002: Epic Records, EPC 502040 2, CD, EU (uudelleennauhoitetut basso ja rummut, remasteroitu)

Blokus on abstrakti lautapeli 2–4 pelaajalle. Bernard Tavitianin suunnitteleman pelin julkaisi ranskalainen Sekkoïa vuonna 2000. Peli on käännetty useille eri kielille ja se on saanut useita tunnustuksia ja oli mukana vuoden 2002 Spiel des Jahres -valintalistalla. Pelin säännöt ovat yksinkertaiset. Pelissä asetellaan eri muotoisia neliöistä koostuvia laattoja laudalla siten, että pelaajan omat laatat ovat kiinni toisissaan, mutta ainoastaan kulmista. Pelin edetessä syntyy kilpailua vapaana olevasta tilasta. Pelin voittaa pelaaja, jonka käteen jääneissä laatoissa on vähiten neliöitä.

BMW Sauber oli saksalainen Formula 1 -talli, joka kilpaili Formula 1 -sarjassa kausien 2006–2009 välisenä aikana. Tallin edeltäjä, Sauber, toimi kaudesta 1993 kauteen 2005, jolloin tallin entinen omistaja ja tallipäällikkönä tunnettu Peter Sauber myi tallistaan enemmistön BMW:lle. Sauberin jätti-investoinnit muun muassa erittäin nykyaikaisiin tuulitunneleihin saivat BMW:n ostamaan tallin enemmistö-osakkeet. Ennen oman tallin ostamista BMW on toimittanut moottoreita Formula 1-talleille, viimeisimpänä Williamsille.Tallin päävastuunkantajana toimi sveitsiläinen Peter Sauber. Talli saavutti esikoiskaudellaan kaksi palkintosijaa. Vuonna 2007 talli saavutti ensimmäisen toisen sijan ja kolmannen sijan. Lisäksi talli oli valmistajien MM-sarjassa McLarenin hylkäyksen myötä toinen. Kaudella 2008 talli on saavutti myös ensimmäisen paalupaikkansa, nopeimman kierroksensa ja voittonsa, joka tuli kaksoisvoitolla Kanadan GP:stä. Kaudella 2009 talli saavutti kaksi palkintosijaa. Talli keräsi kaudella 2009 yhteensä 36 pistettä ja se oikeutti valmistajien sarjassa kuudenteen sijaan.
Tallilla oli yksi päämaja, Hinwilissä, Sveitsissä. Hinwilin osasto vastaa rungosta ja moottorista. Hinwilin tehtaan rakennutti alun perin saksalainen autojätti Mercedes-Benz Sauberille, mutta Sauberin vaihdettua omistajaa, päämaja siirtyi BMW:n haltuun.
BMW ilmoitti 29. heinäkuuta 2009 jättävänsä Formula 1 -sarjan kauden 2009 jälkeen. Koko tallin osuuden kuitenkin osti itsellensä Peter Sauber, joka oli Sauber -tallin omistaja vuoteen 2005 asti ja BMW Sauber tallin osakas vuoteen 2009 asti. Talli jatkoi kuitenkin kauden 2010 BMW Sauber -nimellä raha-asioidensa yksinkertaistamiseksi. Kauden jälkeen tallin nimi vaihtui virallisesti Sauberiksi. BMW Sauber osallistui kaikkiaan 89 kilpailuun, joissa talli saavutti 347 MM-pistettä.
BMW toimitti monen vuoden ajan moottoreita eri F1-talleille ennen omaa tallia. Merkittävimpiin talleihin kuuluvat muun muassa Brabham ja Williams. Brabhamin ja BMW:n yhteistyö kesti vuodesta 1982 vuoteen 1987. Parhaana saavutuksena oli Nelson Piquet'n voittama maailmanmestaruus kaudella 1983. Lisäksi talli saavutti useita voittoja ja paalupaikkoja.
BMW toimitti moottoreita Williams-tallille kausina 2000–2005. Talli saavutti BMW:n moottoreilla 10 voittoa, monta paalupaikkaa ja kilpailun nopeinta kierrosta, mutta ei yhtään mestaruutta. BMW olisi halunnut ostaa osan tallista, mutta tallin pääomistaja ja perustaja Sir Frank Williams ei suostunut BMW tarjouksista huolimatta myymään tallistaan osaa BMW:lle, mikä viilensi välejä. Lopulta BMW vei tukensa Williamsilta Sauberille, vaikka BMW:llä olisi ollut sopimus asiakasmoottoreista Williamsin kanssa vuoteen 2009. Williams joutui turvautumaan seuraavaksi kaudeksi Cosworthin moottoreihin. Muita BMW:n moottoreita käytteneitä talleja olivat AFM, Klenk, Lola, ATS, Arrows ja Benetton.
Peter Sauberin perustama sveitsiläistalli liittyi F1-sarjaan 1993. Talli toimi ensin Mercedeksen avustuksella ja myöhemmin Ferrarin avustuksella. Talli ajatti muun muassa Kimi Räikköstä, JJ Lehtoa, Heinz-Harald Frentzeniä ja Nick Heidfeldiä. Maineikas talli ei ikinä kyennyt voittoon tai toiselle sijalle, mutta talli onnistui keräämään kuusi kolmatta sijaa. Yhdysvaltain GP:n 2005 alla Peter Sauber ilmoitti myyneensä enemmistön tallista BMW:lle. Kaupan ilmoitettiin astuvan voimaan vuoden 2006 alussa. Epävirallisten tietojen mukaan kauppasumma olisi ollut 270 miljoonaa Yhdysvaltain dollaria. BMW ilmoitti että se kilpailisi loppukauden Sauber-nimellä, ennen kuin se siirrettäisiin BMW Sauber -nimelle. Peter Sauber piti viidesosan tallistaan.
Sauberin parhaimmaksi sijoitukseksi valmistajien MM-sarjassa jäi neljäs sija, joka saavutettiin kaudella 2001.
Ensimmäiseen kauteensa BMW Sauber lähti F1.06 -autolla, jonka talli julkisti 17.01.2006. Autossa oli Michelinin valmistamat renkaat ja BMW:n moottori. Autoa ajoivat saksalainen Nick Heidfeld sekä kanadalainen vuoden 1997 maailmanmestari Jacques Villeneuve. Saksan GP:stä lähtien hänen tilallaan ajoi puolalainen Robert Kubica. Ensimmäisenä kautenaan talli käytti noin 298 miljoonaa euroa.BMW Sauber saavutti ensimmäiset MM-pisteensä toisessa kilpailussaan, kauden 2006 Malesian GP:ssä, jossa Villeneuve ajoi seitsemänneksi. Seuraavassa kilpailussa, Australian GP:ssä, molemmat kuljettajat ylsivät pisteille Heidfeldin ajaessa neljänneksi ja Villeneuven kuudenneksi. Kauden puoliväliin mennessä Villeneuve ja Heidfeld saavuttivat useita seitsemänsiä ja kahdeksansia sijoja.Saksan GP:n jälkeen Villeneuven kerrottiin loukkaantuneen ja hänet korvattiin Kubicalla. Tallin historian ensimmäinen palkintopallisijoitus saavutettiin sateisessa Unkarin GP:ssä, jossa Heidfeld sijoittui kolmanneksi. Kisa oli samalla Kubican uran ensimmäinen ja hän sijoittui seitsemänneksi, mutta hylättiin myöhemmin alipainoisen auton vuoksi. Samassa kilpailussa tiedotettiin, että aikaisemmin Saksan GP:ssä loukkaantunut Villeneuve on erotettu kilpakuljettajan roolistaan, ja hänet korvaa loppukauden kilpailuissa Kubica. Kubica osoitti olevansa kilpakuljettajan paikan arvoinen ajettuaan kolmanneksi uransa kolmannessa kilpailussa, Italian GP:ssä. Samassa kilpailussa Heidfeld ylsi kahdeksanneksi. Heidfeld oli vielä pisteillä Kiinan ja Japanin GP:ssä, joista ensimmäisenä mainitussa seitsemäs ja jälkimmäisessä kahdeksas.Kauden viimeiseen kilpailuun, Brasilian GP:hen talli maalautti autoihinsa tekstit 'Thanks Michael' ja 'Danke Michael' muistoksi Michael Schumacherille, koska tämä oli hänen uransa viimeinen kilpailu. - Kaikkien aikojen menestyksekkäin kuljettaja on lopettamassa. Hän teki paljon lajille ja hänen ansiostaan F1 on erittäin suosittua, etenkin Saksassa. Kiitokseksi Michael Schumacherille meillä on 'Thanks Michael' ja 'Danke Michael' -tekstit autojemme takasiivekkeessä, tallipäällikkö Mario Theissen kertoi. Tallin testikuljettaja Sebastian Vettel pääsi myös ajamaan, kun talli ajatti häntä harjoituksissa kolmantena kuljettajana. Kilpailussa Heidfeld keskeytti ja Kubica ajoi yhdeksänneksi.BMW Sauberin ensimmäinen kausi sujui yli odotusten - talli keräsi 36 pistettä ja oli viides valmistajien MM-sarjassa. Lisäksi talli saavutti sen historian ensimmäiset palkintosijoitukset. Tallipäällikkö Mario Theissen ilmoitti olevansa hyvin tyytyväinen kuljettajiinsa ja että talli oli uusinut heidän sopimukset. - Olemme hyvin tyytyväisiä kuljettajiimme ja uskomme, että meillä on hyvä kokoonpano tulevaisuutta varten. Nick (Heidfeld) on kokenut kuljettaja, ja Robert (Kubica) on näyttänyt, että hänen siirtämisensä kilpakuljettajaksi oli oikea päätös, Theissen totesi MTV3:n mukaan.
Kaudella 2007 BMW Sauberin kuljettajina jatkoivat Heidfeld ja Kubica, jotka ajoivat F1.07 nimiseksi nimitetyllä autolla. Ossi Oikarinen ilmoitti siirtyvänsä talliin päätesti-insinööriksi huhtikuussa 2007. Tallin saksalainen testikuljettaja Vettel teki F1-debyyttinsä Yhdysvaltain GP:ssa, kun hän tuurasi Kanadassa loukkaantunutta Kubicaa. Testeissä BMW Sauber osoittautui kolmanneksi nopeimmaksi talliksi heti Ferrarin ja McLarenin jälkeen. Jopa talli itse yllättyi nopeudestaan. Ennen kauden alkua talli järjesti muun muassa näytösajon Sankt Moritz -järven jäällä Sveitsissä. Rahaa talli käytti kaudella 298,77 miljoonaa euroa. Tästä summasta Petronas maksoi tallille 32,31 miljoonaa euroa ja BMW 169,23 miljoonaa euroa.Nopeus säilyi myös kauden alkuun – Heidfeld ajoi kaikissa kauden kolmessa ensimmäisessä kilpailussa neljänneksi. Kubica pääsi pisteille kauden kolmannessa GP:ssä, Bahrainin GP:ssä. Espanjan GP:ssä Kubica oli puolestaan neljäs. Monacon katuradalla molemmat kuljettajat pääsivät pisteille, kun Kubica oli viides ja Heidfeld kuudes. Kanadan GP:ssä Heidfeld ajoi tallin kauden parhaaksi tulokseksi jääneen toisen sijan. Kanadassa koettiin myös dramaattinen hetki. Kubica menetti autonsa hallinnan sen etusiiven osuttua Toyotalla ajaneen Jarno Trullin autoon, ja törmäsi reunavalliin noin 230 km/h nopeudella. Auto tuhoutui lähes täysin, mutta Kubica säästyi vakavilta vammoilta. Onnettomuudessa osallisena ollut Trulli kertoi, että hän ei ollut syyllinen tapahtuneeseen. - Robert Kubica osui minuun takaapäin ja rysäytti ulos. Minä en ollut vaihtanut ajolinjaani, mutta nähtyäni auton pyörivän ympäri, olin erittäin huolissani. Kun näkee kollegan joutuvan isoon onnettomuuteen ja on saanut osuman peräänsä, ei se ole kiva tunne. Siinä vaiheessa mielessäni pyöri monia asioita, mutta olen sittemmin kuullut, että hän on kunnossa, joten toivon hänen palaavan pian, Trulli kertoi tapahtumasta MTV3:n mukaan. Kubican mukaan Trullia ei voida pitää syylisenä tapahtuneeseen. -Yritin kaarteessa ohittaa Jarno Trullia jolloin osuin häneen ja etusiipeni irtosi. Menetin autoni kontrollin ja yhtäkkiä olinkin ilmassa. Tapahtumasta ei voi syyttää ketään, Kubica sanoi. FIA:n lääkäreiden päätöksellä hänen täytyi jättää seuraava kilpailu väliin, joten häntä tuurasi Vettel. Yhdysvaltain GP:ssä Heidfeld keskeytti, mutta debyyttinsä tehnyt Vettel ajoi kahdeksanneksi saavuttaen näin uransa ensimmäisen MM-pisteen.Ranskan GP:ssä Kubica palasi takaisin autonsa rattiin ja ajoi heti neljänneksi. Heidfeld oli puolestaan viides. Britannian GP:ssä Kubica uusi sijoituksensa ja Heidfeld puolestaan ajoi kuudenneksi. Euroopan GP:ssä Heidfeld puolestaan uusi sijoituksensa ja Kubica ylsi seitsemänneksi. BMW Sauberin kauden paras pistesaldo, kymmenen pistettä, saavutettiin Unkarista, jossa Heidfeld ajoi maaliin kolmantena ja Kubica oli viides.Heidfeld ajoi neljänneksi kahdessa seuraavassa kilpailussa, Turkin ja Italian GP:ssä. Kubica oli ensimainitussa kilpailussa kahdeksas ja jälkimmäisessä viides. Belgian GP:ssä Heidfeld ylsi viidenneksi ja Japanin GP:ssä Kubica oli vuorostaan seitsemäs. Kauden viimeistä edeltävässä kilpailussa, Kiinan GP:ssä Heidfeld oli seitsemäs ja viimeisessä kilpailussa, Brasilian GP:ssä, molemmat kuljettajat olivat pisteillä, kun Kubica ajoi viidenneksi ja Heidfeld kuudenneksi.Kauden päätteeksi talli sijoittui valmistajien MM-sarjassa toiseksi 101 pisteellä. Ilman McLarenin hylkäystä vakoilujupakassa olisi tallin sijoitus ollut kolmas.
Kolmannelle F1-kaudelleen BMW Sauber lähti kuljettajinaan Heidfeld ja Kubica. Talli käytti autonaan F1.08 -nimistä autoa. Testikuljettajikseen talli nimesi itävaltalaisen Christian Klienin ja virolaisen Marko Asmerin. Talli julkisti autonsa 14. tammikuuta 2008 ja ilmoitti budjetikseen 225 miljoonaa euroa. Viime kauden vahvan auton suunnitellut Jörg Zander vaihtoi Hondalle tammikuussa. Mario Theissen paikkasi hänet kokeneella Christoph Zimmermannilla. Uusi auto osoittautui pettymykseksi talvitesteissä erityisesti kuljettajien mielestä. Tallipäällikkö Mario Theissen ei kuitenkaan luopunut voittohaaveista. "Kaudelle 2008 olemme asettaneet tavoitteeksemme kuroa kiinni kärkitallien eroa. Lisäksi aiomme saavuttaa ensimmäisen Grand Prix -voittomme", Theissen kertoi MTV3:n mukaan.Kausi alkoikin BMW Sauberin kannalta myönteisesti, kun Heidfeld ajoi heti toiseksi kauden ensimmäisessä kilpailussa, Australian GP:ssä. Kubica ylsi aika-ajoissa toiseksi, mutta kilpailu päättyi kolariin, kun Williamsia ajanut japanilainen Kazuki Nakajima kolaroi hänen kanssaan. Malesian GP:ssä, Kubica oli puolestaan toinen ja Heidfeld kuudes. "On hienoa päästä palkintopallille ensi kertaa sitten Monzan 2006 kisan. Olen ollut tänä viikonloppuna huonovointinen ja kisa oli fyysisesti rankka. Startti oli kuitenkin hyvä ja nousin kakkoseksi, kun Heidfeld ja Trulli osuivat toisiinsa. Pystyin ajamaan tasaisia kierrosaikoja, ja kun olin noussut toiseksi, kierroksia vähennettiin, jotta auto kestäisi", Kubica kertoi Plazan mukaan. Lisäksi Heidfeld ajoi oman uransa ja tallin historian ensimmäisen nopeimman kierroksen toiseksi viimeisellä kierroksella. - Olen iloinen ajettuani kaikkien aikojen ensimmäisen nopeimman kierrokseni. Auton nopeus oli todella hyvää, suurin piirtein McLarenin tasolla. Se on erittäin myönteistä ja saa kuudennen sijan maistumaan hieman pettymykseltä, Heidfeld kommentoi MTV3:n mukaan.Bahrainin GP:ssä talli saavutti historiansa ensimmäisen paalupaikan, kun Kubica ajoi paalulle ennen Ferrarin Felipe Massaa. Aika-ajon jälkeen mediaan levisi nopeasti lausahdus "Pole on pole" (suom. Puolalainen paalupaikalla). Useat lehdet käyttivät lausahdusta otsikkonaan. ITV:n mukaan mukaan otsikko oli käytössä 76 sanomalehdessä ja 432 nettisivulla. Kubica itse kertoi paalupaikan mahdollistuneen laihdutuskuurilla, jolle talli oli hänet asettanut. "Todettiin auton olevan nopeampi, kun kuski on kevyempi ja siksi otettiin kuljettajasta pois kaikki mikä otettavissa oli", kuusi kiloa laihduttanut Kubica totesi. Kilpailussa Kubica sijoittui kolmanneksi ennen tallikaveriaan Heidfeldia. Lisäksi talli nousi valmistajien mestaruussarjassa johtopaikalle. Espanjan GP:hen talli toi uusia aerodynaamisia osia. Kilpailussa Kubica sijoittui neljänneksi ja Heidfeld yhdeksänneksi, joskin Heidfeld sai kymmenen sekunnin Stop and Go -rangaistuksen hänen tultua varikkopysähdykselle sääntöjenvastaisesti turva-auton ollessa radalla. ”Olin kisassa viidentenä, kun koin huonoa onnea turva-auton ja ensimmäisen varikkokäyntini kanssa. Olin juuri ohittanut varikon sisääntulon, kun sain kutsun varikolle. Yritin sitten säästää polttoainetta ja lykätä varikkokäyntiäni, mutta lopulta minun täytyi valita polttoaineen loppumisen tai pysähtymisrangaistuksen väliltä”, Heidfeld kertoi MTV3:n mukaan.Turkin GP:ssä tallilla oli suuria vaikeuksia renkaiden lämmittämisen kanssa. Kilpailussa Kubica nousi viidennestä lähtörudusta neljänneksi ja Heidfeld yhdeksännestä lähtöruudusta viidenneksi. Turkin GP:n jälkeen BMW Sauber käytti optionsa Kubican sopimuksesta. Alkuperäisen sopimuksen mukaan Kubican piti ajaa BMW Sauberilla kauteen 2009 asti, mutta uuden sopimuksen mukaan Kubica ajaa BMW Sauberilla kauteen 2010 asti. Muun muassa Ferrari on kiinnostunut Kubican palkkaamisesta. Monacon GP:ssä Kubica oli jälleen palkintokorokkeella, tällä kertaa hän sijoitui toiseksi. Kanadan GP:ssä talli saavutti historiansa ensímmäisen voiton kaksoisvoitolla järjestyksessä Kubica-Heidfeld. Voitto oli samalla Kubican ja Puolan historian ensimmäinen. Ranskan, Britannian ja Saksan osakilpailuista talli keräsi vain kuusi pistettä. Myös Unkarin GP oli tallin osalta vaisu. Euroopan GP:ssä. Kauden viimeisellä kolmanneksella talli saavutti vain kolme palkintosijaa – Belgian, Italian ja Japanin GP:stä. Palkintosijojen lisäksi talli sai muutaman pisteen. Kubica jäi neljänneksi ja Heidfeld kuudenneksi kuljettajien MM-pisteissä. BMW Sauber puolestaan oli kolmas valmistajien MM-sarjassa.
Talli lähti uuteen kauteen F1.09-autolla, joka julkistettiin 20. tammikuuta Espanjan Valenciassa. Kauden avauskilpailussa Kubica oli taistelemassa jopa voitosta, kunnes kolaroi kilpailun loppuvaiheessa Sebastian Vettelin kanssa. Malesiassa Heidfeld ajoi toiseksi, mutta sai vain puolet pisteistä koska kilpailu keskeytettiin 31 kierroksella sateen takia. Brasilian GP:ssä Kubica ajoi toiseksi. Talli sijoittui kuudenneksi 36 pisteellä. Kauden jälkeen BMW Sauber ilmoitti vetäytyvänsä F1 sarjasta. Alun perin talli myytiin sveitsiläiselle sijoitusyhtiölle Qadbackille, mutta yrityksen paljastuttua huijaukseksi Peter Sauber osti tallin itselleen. Talli sai paikan MM-sarjaan Toyotan vetäydyttyä sarjasta.
Vaikka BMW Sauber vetäytyi kauden 2009 jälkeen, talli kilpaili kauden 2010 BMW Sauber nimellä. Tallin kuljettajina toimivat Kamui Kobayashi ja Pedro de la Rosa ja myöhemmin Nick Heidfeld. Talli saavutti yhteensä 44 pistettä viimeiseksi jääneellä kaudellaan.
Tallin tärkein yhteistyökumppani on malesialainen öljy-yhtiö Petronas. Toinen tärkeä yhteistyökumppani on osaomistaja ja sponsorina toimiva sveitsiläinen pankki Credit Suisse. Myös joulukuussa 2005 tallin sponsoriksi liittynyt yhdysvaltalainen Intel on tallin yksi tärkeimmistä sponsoreista. Intel osallistuu myös tallin saamien datatietojen käsittelyyn. Lisäksi tallia sponsoroi saksalainen telekommunikaatioalan yritys, T-Systems sekä sveitsiläinen kellovalmistaja, CERTINA. Muita pienempiä sponsoreita ovat muun muassa Puma ja Dell. Petronas ja Credit Suisse tulivat tunnetuiksi jo tallin aikaisemmassa elämässä Sauberina. Peter Sauber hoitaa tallin aikaisempia sponsorisuhteita konsulttitoimensa ohella.
BMW Sauberin päämaja sijaitsee Hinwilissä, Sveitsissä. Hinwilissä valmistetaan BMW Sauberin F1-autojen rungot. Hinwilin tehtaan rakennutti alun perin saksalainen autojätti Mercedes-Benz Sauberille, mutta Sauberin vaihdettua omistajaa, päämaja siirtyi BMW:n haltuun. BMW:llä on Hinwilin tehtaalla töissä noin 260 henkilöä.
Lihavointi tarkoittaa paalupaikkaa, kursivointi kilpailun nopeinta kierrosta. Muut selitteet löytyvät täältä.
1 Kisa keskeytettiin ennen kuin 75 prosenttia oli ajettu, jolloin kuljettajille annettiin vain puolikkaat pisteet, eli Heidfeld sai vain neljä pistettä.
 Kuvia tai muita tiedostoja aiheesta BMW Sauber Wikimedia CommonsissaBMW Sauberin virallinen kotisivu (englanniksi)

Robert Nesta ”Bob” Marley (kasteestaan 1981 alkaen Berhane Selassie; 6. helmikuuta 1945 Saint Ann, Jamaika – 11. toukokuuta 1981 Miami, Florida, Yhdysvallat) oli jamaikalainen laulaja-lauluntekijä, muusikko, rastafari-liikkeen tunnettu edustaja ja The Wailers -yhtyeen johtohahmo. Marley oli yksi jamaikalaisperäisen reggae-musiikin kehittäjistä ja sen kuuluisin esittäjä. Monet hänen tunnetuimmista lauluistaan ovat yhteiskunnallisesti kantaa ottavia, ja hänet tunnettiin myös afrikkalaisen vapautusliikkeen tukijana. Marley aloitti uransa 1960-luvulla ska-musiikilla, mutta varsinainen suosio kohtasi häntä vasta 1973 julkaistujen albumien Catch a Fire ja Burnin’ myötä. Marleyn tunnetuimpia kappaleita ovat muun muassa ”One Love”, ”No Woman, No Cry”, ”Could You Be Loved”, ”Get Up, Stand Up”, ”Exodus”, ”I Shot the Sheriff”, ”Redemption Song” ja ”Buffalo Soldier”. Marley kuoli syöpään vuonna 1981.
Bob Marley syntyi vuonna 1945 Nine Milen kylässä Saint Annin kihlakunnassa Jamaikan keskiosissa. Hänet ristittiin Nesta Robertiksi. Bobin äiti oli teini-ikäinen musta maanviljelijän tytär Cedella Booker ja isä huomattavasti tätä vanhempi valkoinen englantilaissukuinen ja oman sanomansa mukaan merijalkavoimien kapteeni Norval Marley. Cedella oli raskaaksi tultuaan 16-18-vuotias ja Norval 50–60-vuotias. Pari meni naimisiin Cedellan tultua raskaaksi, mutta Norval muutti saman tien uuden komennuksensa vuoksi pääkaupunki Kingstoniin. Seuraavana vuonna syntynyt Bob jäi äitinsä ja tämän suvun kasvatettavaksi. Norval Marley kävi tapaamassa Cedellaa ja maksoi elatusmaksuja, mutta hänen sukunsa ei koskaan hyväksynyt liittoa mustan maalaistytön kanssa. Bobilla on myös sisarpuolia isänsä muista suhteista.
Kun Bob oli viisivuotias, Norval suostutteli Bobin äidin lähettämään pojan kouluun Kingstoniin. Isä antoi kuitenkin Bobin sijaiskotiin ja katkaisi yhteydenpidon tämän äitiin, joka joutui lopulta hakemaan poikansa Kingstonista takaisin kotikyläänsä kahden vuoden poissaolon jälkeen.Norval Marley kuoli vuonna 1955. Cedella Marley ei kantanut hänelle kaunaa, mutta Bob jäi isäänsä kohtaan katkeraksi. Samana vuonna Bobin äiti muutti Kingstoniin paremman elämän perässä ja jätti pojan isoisänsä perheen hoiviin, jota hän autteli vuohipaimenena. Vuonna 1957 Bob muutti kotiapulaisena työskentelevän äitinsä seuraksi Kingstonin pahamaineiseen Trenchtownin slummiin, joka ei tosin ollut vielä yhtä väkivaltainen kuin myöhempinä vuosina.
Kingstonissa Bob lakkasi panostamasta opiskeluun ja käytti aikansa mieluummin jalkapallon pelaamiseen. Hän aloitti myös laulamisen ja tutustui Bunny Livingstoniin ja Peter MacIntoshiin (myöhemmin nimeltään Bunny Wailer ja Peter Tosh), joista tulisi myöhemmin yhdessä Bobin kanssa ska-yhtye The Wailing Wailers ja lopulta The Wailers. Yhdysvaltain radiokanavat kantautuivat pohjoistuulen myötä Jamaikaan, ja pojat imivät 1950- ja 1960-lukujen taitteessa paljon vaikutteita amerikkalaisesta populaarimusiikista. Marley on nimennyt vaikutteikseen muun muassa The Driftersin, The Impressionsin, Fats Dominon, Ray Charlesin, Elvis Presleyn, Sam Cooken ja Solomon Burken.  Paikallinen laulajasuuruus ja musiikinopettaja Joe Higgs opetti Bobille laulamista ja kitaransoittoa. Bob lopetti koulunkäynnin vuonna 1959 ja alkoi elättää itseään hitsaajan oppipoikana. Illat hän käytti ystäviensä kanssa musisoimiseen.Vuonna 1962 Bob jätti hitsaajantyöt silmätapaturman seurauksena ja siirtyi täysipainoisesti musiikkiin. Hän sai levyttää oman sävellyksensä ”Judge Not”, joka ei tosin menestynyt. Bobin äiti Cedella sai lapsen Bunny Livingstonin isän kanssa ja alkoi suunnitella muuttoa Yhdysvaltoihin. Bobin oli tarkoitus muuttaa äitinsä kanssa, mutta rahapula pakotti hänet jäämään Kingstoniin. Passia hankittaessa Bobin etunimien järjestys vaihdettiin, sillä tullivirkailija uskoi Robertin käyvän miehen nimeksi Yhdysvalloissa paremmin kuin Nesta. Cedellan muutettua Washingtoniin Bob muutti asumaan sisarpuolensa isän luokse, mutta joutui pian kodittomaksi riitauduttuaan tämän naisystävän kanssa.
Marleyn ja Wailersin läpimurto tapahtui vuonna 1963. Kingstonilainen tuottaja Clement ”Coxsone” Dodd vakuuttui koelaulussa Bunny Livingstonen kirjoittamasta, nuorisoa puhuttelevasta ”Simmer Down” -kappaleesta, joten yhtye pääsi levyttämään Brentford Roadin studiolle osaavien studiomuusikoiden kanssa. Dodd myös järjesti kodittomalle Marleylle vakituisen yösijan studion takana olevasta vajasta. Downbeat-merkillä julkaistu single nousi Jamaikan listakärkeen kahdeksi kuukaudeksi, ja Wailersista tuli sound system -tiskijukkien hallitsemalla Jamaikalla hyvin suosittu. Wailers oli 1960-luvun puolivälissä nousussa olevan rude boys -katugangsterikulttuurin tunteiden tulkki, vaikka useimmat muut yhtyeet kritisoivat tätä väkivaltaista liikettä.Vuonna 1965 Marley tapasi studiossa nuoren pyhäkoulunopettajan Rita Andersonin, joka oli hakeutunut Wailersin taustalaulajaksi. Aluksi heidän välinsä olivat etäiset, mutta myöhemmin heistä tuli rakastavaiset. Marley suostutteli Andersonin avioliittoon, jonka he solmivat 10. helmikuuta 1966, jotta Anderson voisi seurata Marleyta myöhemmin Yhdysvaltoihin. Wailersin olemattoman levytyssopimuksen vuoksi menestys Jamaikalla ei ollut tehnyt Marleysta rikasta, minkä vuoksi hän lähti heti häiden jälkeen Yhdysvaltain Delawareen äitinsä luokse ansaitsemaan rahaa tarkoituksenaan perustaa Kingstoniin myöhemmin oma levy-yhtiö.
Marley asui Delawaressa äitinsä tilavassa talossa ja teki sekalaisia töitä tehtaissa ja ravintoloissa. Hänestä oli tulossa rastafari, ja hänellä oli kristityn äitinsä kanssa uskontoaiheisia kiistoja. Marley palasi Jamaikalle, jossa uusi musiikkityyli rocksteady oli vuoden 1966 kuuman ja väkivaltaisen kesän aikana syrjäyttänyt nopeatempoisemman skan. Hän perusti muiden Wailersin jäsenten kanssa Yhdysvalloissa tienaamillaan rahoilla oman, lyhytikäiseksi jääneen levy-yhtiönsä. Marley kasvatti vähäksi aikaa pitkän rastatukan, ja hänen uskonnollinen vakaumuksensa syveni. Rita synnytti Robertille tyttären, ja perhe muutti Marleyn kotikylään Nine Mileen, jossa Marley asui vuoteen 1970 asti. Wailersin levytykset olivat suosittuja tanssipaikoissa, mutta pojat eivät osanneet markkinoida niitä radioasemille.Wailers joutui pitämään taukoa, kun Marley vangittiin kuukaudeksi marijuanan hallussapidosta ja Bunny Livingston joutui samasta syystä vuodeksi vankilaan. Tänä aikana Marley keskittyi jalkapallon pelaamiseen, Jimi Hendrixin ja funkin kuuntelemiseen sekä vastasyntyneen poikansa hoitamiseen. Sitten Johnny Nashin ja Danny Simsin Cayman Records kiinnostui Marleyn ja Wailersin musiikista, ja kolmikko palkattiin levy-yhtiöön lauluntekijöiksi viikkopalkalla.Vuonna 1969 Wailers äänitti kymmenen reggae-tyylistä laulua tunnetulle tuottajalle Leslie Kongille. Marley oli kehittynyt laulajana, mutta levytykset eivät myyneet hyvin, ja Marley palasi lyhyeksi aikaa Yhdysvaltoihin sekalaisiin töihin. Palattuaan Jamaikalle uusien laulujensa kanssa Marley ryhtyi tekemään yhteistyötä reggae-uranuurtaja Lee Perryn ja The Upsetters -yhtyeen kanssa. Perryn vaikutuksesta Marley uudisti laulutapansa, ja Wailers sai uudenlaisen, hitaamman ja uhkaavamman soundin. Vuoden 1969 lopun ja 1970 alun aikana Wailers äänitti useita lauluja, joista tuli yhtyeen vakiokappaleita tuleviksi vuosiksi.
Vuonna 1970 Marley vietti aikaa Ruotsissa Johnny Nashin kanssa, teki lauluja ja keikkaili. Ennen paluutaan Jamaikalle Marley ja muut Wailersit äänittivät Englannissa lauluja sikäläisille markkinoille ja yrittivät saada levytyssopimuksen. Vihdoin vuonna 1971 julkaistu Marleyn kirjoittama ”Trench Town Rock” nousi Jamaikalla listaykköseksi ja teki Marleysta kansallisesti tunnetun ja Wailersista Trenchtownin köyhien sankareita. Marley perusti vaimonsa kanssa Tuff Gong Productions -levykaupan, ja Wailers ryhtyi äänittämään ahkerasti uutta materiaalia.Marley alkoi myös rastafarille epätyypillisesti politisoitua ja esiintyi Michael Manleyn sosialistipuolue PNP:n kiertävässä vaalikampanjassa. Marley ja Wailers palasivat Lontooseen kiertämään Johnny Nashin kanssa, mutta heidän aikaisemmin siellä levyttämänsä single ”Reggae On Broadway” ei ollut menestynyt. Nashin levy, jolle Marley oli kirjoittanut neljä laulua, oli sen sijaan noussut listaykköseksi. Nashin palattua Yhdysvaltoihin Wailers jäi Lontooseen rahattomana ja ilman työlupaa tai paluulippuja. Marley käveli Island Recordsin toimistoon ja onnistui tekemään levytyssopimuksen omistaja Chris Blackwellin kanssa, vaikka Wailersin sopimus Simsin kanssa oli yhä voimassa. Wailers sai Islandilta rahat kotimatkaan ja ryhtyi levyttämään uusia lauluja albumia varten.
Catch a Fire julkaistiin vuoden 1972 joulukuussa Britanniassa ja seuraavassa kuussa Yhdysvalloissa. Albumi oli ensimmäinen stereona julkaistu reggae-albumi, ja sen kevyen kitarapitoinen soundi oli uutta reggaessa, joka siihen asti oli nojannut bassoon ja rumpuihin. Levy saavutti heti kriitikkojen suosion ja myi kohtalaisesti etenkin Britanniassa. Jimmy Cliffin Kingstonin kovanaama -elokuvan (1972) ilmestymisen jälkeen jamaikalainen musiikki löi läpi myös Yhdysvalloissa ja sitä myötä Wailersinkin musiikki tuli siellä tutuksi.Vuonna 1973 Wailers teki menestyksekkään Britannian-kiertueen. Heidän kolme vuotta aikaisemmin tekemistään studionauhoituksista oli sillä välin tehty kaikkien yllätykseksi albumi African Herbsman, joka sisälsi yhtyeen tärkeimpiä kappaleita ennen Island Recordsin aikaa.Kotiinpaluun jälkeen Livingston ilmoitti lopettavansa konsertoinnin Jamaikan ulkopuolella. Tätä seurasi uusi levy Burnin’ (1973), jolla oli yksi Marleyn tunnetuimmista lauluista ”I Shot the Sheriff” sekä Marleyn ja Toshin yhdessä tekemä ”Get Up, Stand Up”. Levyä seurasi Yhdysvaltain-kiertue, joka teki heidät vihdoin tunnetuksi Yhdysvalloissa. Uusi Britannian-kiertue keskeytyi yhtyeen hajottua Marleyn ja Toshin riitojen säestämänä. Tosh oli kateellinen Marleyn hallitsevasta roolista yhtyeen lauluntekijänä, ja Livingstonin pehmeät teemat eivät sopineet yhteen Marleyn katkerien protestilaulujen kanssa.Marley palasi Jamaikalle ja vietti aikansa studiossa valmistellen uutta levyään. Toshin ja Livingstonin lähdettyä Wailersista levy-yhtiö oli alkanut markkinoida Marleyta sooloartistina ja Wailersia taustayhtyeenä nimellä Bob Marley and the Wailers, vaikka Marley ilmoitti olevansa itsekin Wailer.
Eric Clapton levytti 1974 versionsa kappaleesta ”I Shot the Sheriff”, minkä myötä myös Marleysta tuli kansainvälisesti tunnettu. Vuonna 1975 Wailers alkoi kiertää jälleen, ja Marleyn kolmas levy Islandille julkaistiin nimellä Natty Dread, vaikka Marley oli itse tarkoittanut sille nimeksi Knotty Dread. Albumin toinen kappale oli ”No Woman, No Cry”, joka kertoo Marleyn nuoruudenkokemuksista Trenchtownissa. Marley antoi laulun ystävänsä Vincent Fordin nimiin, vaikka laulua pidetään Marleyn itsensä tekemänä. Marleylla oli tapana antaa yhtyetovereilleen ja ystävilleen nimellisen kunnian laulujensa kirjoittamisesta välttääkseen rojaltien menemisen Cayman Musicille, jonka kanssa hänen lauluntekijänsopimuksensa oli yhä voimassa. Jamaikan poliittisesti epävakaita oloja kommentoiva albumi oli suurmenestys niin Englannissa kuin Yhdysvalloissakin, vaikka Marleyn sanoitusten Haile Selassie -ylistystä ei aina ymmärrettykään.Vuonna 1975 Marley tuotti newyorkilaisen Martha Velezin albumin, jolla tämä esitti Wailersin kappaleita. Samana vuonna Marley ja Wailers tekivät menestyksellisen kiertueen Yhdysvaltoihin ja Britanniaan.Marleylta ilmestyi 1976 albumi Rastaman Vibration. Marley oli suosionsa huipulla, ja Rolling Stone -lehti nimesi The Wailersit ”Vuoden yhtyeeksi”. Time-lehti kirjoitti: ”Marley on Jamaikan supertähti. Hänen poliittinen vaikutuksensa vetää vertoja maan hallitukselle. Hänen uuden albuminsa Natty Dread mystisenä sankarina hänestä on jo tullut kansallinen symboli.” Bob Marleysta oli tullut myös reggaen puhemies, ja New Musical Express kirjoitti, kuinka Marley oli ottanut laimentuneiden Mick Jaggerin, Bob Dylanin ja John Lennonin paikan miehenä, jolla oli jotain sanottavaa. Soundi-lehden Mikko Montonen kirjoitti Marleyn Tukholman-konsertista: ”Odotukseni Marleyn konsertista olivat tietysti valtaisat – enempää en voisi oikeastaan keneltäkään vaatia. Ja sain mitä olin tullut hakemaan! Marley ja Wailers konserttilavalla on kokemus, jonka veroista ei ole. Heidän lähettämänsä positiiviset värähtelyt sisältävät tuskan ja ilon, heidän musiikkinsa elää ja saa elämään... Tämä on reggae-musiikkia, laulaa Marley, eikä hänen kanssaan voi totisesti olla eri mieltä, vaan tunnustaa tämän olevan oikeassa laulaessaan olevansa Herra Musiikki.”Vuonna 1976 Jamaika oli vajonnut poliittisen väkivallan kierteeseen, ja Marley päätti järjestää joulukuussa rauhankonsertin Smile Jamaica. Sosialistinen pääministeri Michael Manley, jota Marley ja rastafarit olivat tukeneet vielä neljä vuotta aiemmin, käytti tilaisuutta hyväkseen ja järjesti vaalit vain kaksi viikkoa konsertin jälkeen. Marley ei pitänyt konsertin käyttämisestä poliittisiin tarkoituksiin ja sai myös kilpailevan puolueen JLP:n vihat niskaansa. Kaksi päivää ennen konserttia kuusi tuntemattomiksi jäänyttä asemiestä hyökkäsi Marleyn taloon ja haavoitti useita siellä oleskelleita ihmisiä. Marley sai luodin hauikseensa ja hänen vaimonsa Rita sai pienen haavan päähänsä, mutta kukaan ei kuollut. Marley esiintyi kuitenkin konsertissa 90 000 ihmisen edessä yhdessä muiden haavoittuneiden Wailersien kanssa. Konsertin jälkeen hän siirtyi turvallisuussyistä pitkäksi aikaa Bahamalle.Vuonna 1977 Marley äänitti Lontoossa kappaleet seuraaville albumeilleen Exodus (1977) ja Kaya (1978). Hän palasi Jamaikalle suureen rauhankonserttiin ja lähti vuonna 1978 ensimmäiselle laajalle, Kaya 78 -nimiselle maailmankiertueelle, joka vei hänet Yhdysvalloista Euroopan kautta Aasiaan ja Oseaniaan.
Marley kävi Etiopiassa vuonna 1978. Matka voimisti hänen afrikkalaista identiteettiään ja tietoisuuttaan Zimbabwen vapaustaistelusta, mikä näkyi hänen seuraavalla levyllään Survival. Levyä tehdessä Marleyn käyttäytyminen alkoi muuttua hajamieliseksi ja ajoittain väkivaltaiseksi, ja hän oli usein masentunut. Marley ja Wailers osallistuivat Bostonissa Afrikka-konserttiin, ja yhtye lähti levyn markkinointikiertueelle Yhdysvaltoihin, mutta Marleyn terveys alkoi huonontua ja hän oli jatkuvasti liian väsynyt jopa antamaan haastatteluja. Vuonna 1979 Marley erotti managerinsa Don Taylorin tämän epäonnistuttua Gabonin-kiertueen järjestelyissä kavaltaen samalla Marleylta rahaa. Sairaudestaan huolimatta Marley jatkoi yhtyeineen ahkeraa kiertelyä eri puolilla maailmaa. Zimbabwen itsenäistyttyä vuonna 1980 Marley ja Wailers esiintyivät kaaoksessa yhä olleen maan itsenäisyysjuhlissa huhtikuussa 40 000 ihmisen edessä.Keväällä 1980 Marley julkaisi viimeiseksi jääneen albuminsa Uprising. Se oli poliittista edeltäjäänsä henkilökohtaisempi levy, ja sillä olivat muun muassa kappaleet ”Redemption Song” ja ”Could You Be Loved”. Uprisingia seurasi Marleyn uran laajin kiertue, Tuff Gong Uprising, joka ulottui kahteentoista Euroopan maahan. Marleyn terveyden jatkuvasta heikentymisestä huolimatta konsertit saattoivat kestää kolmekin tuntia.
Marley oli vioittanut isovarpaansa toistuvasti 1970-luvulla pelatessaan jalkapalloa. Kynnen alle oli tullut haava, joka ei parantunut vaan aukesi aina uudestaan. Lopulta haavaan, jossa luultavasti oli ollut luomi, kehittyi rasituksen mahdollisesti edesauttamana pahanlaatuinen melanooma, joka diagnosoitiin vuonna 1977 pitkälle edenneeksi acral-melanoomaksi. Syöpäkasvaimen vahingoittama kudos poistettiin, mutta uskonnollisista syistä Marley ei suostunut koko varpaan amputointiin, vaikka se olisi ollut tarpeen syövän pysäyttämiseksi. Syöpä levisi seuraavien vuosien aikana hitaasti Marleyn aivoihin ja sisäelimiin, ja vuonna 1980 hän sairastui niin, että joutui keskeyttämään Yhdysvaltain-konserttikiertueensa. Hän kokeili raskaita kemoterapiahoitoja Yhdysvalloissa, mutta hänen tilansa jatkoi heikkenemistään. Kuolemaisillaan oleva Marley lensi Saksaan tohtori Isselsin holistisiin, kokeileviin ja kiisteltyihin hoitoihin ja alkoikin voida paremmin. Muutaman kuukauden kuluttua hänen vointinsa kuitenkin taas heikkeni, ja hoidot lopetettiin.Marley kuoli paluumatkallaan Jamaikalle 11. toukokuuta 1981 miamilaisessa Cedars of Lebanon Hospital -sairaalassa 36-vuotiaana. Hän sai valtiolliset hautajaiset, ja hänet haudattiin kitaran, jalkapallon, marijuanan nupun, sormuksensa ja Raamatun kanssa. Hautajaiset noudattivat Etiopian ortodoksisen kirkon liturgiaa, mutta myös Twelve Tribes of Israel -rastafarit osallistuivat hautajaisiin. Jamaikan hallitus oli saman vuoden alussa antanut Marleylle Order of Merit -kunniamerkin.
Marleyn kuoleman jälkeen vuonna 1983 julkaistiin postuumisti albumi Confrontation, jonka kappaleet ovat vuoden 1975 jälkeen vain Jamaikalla julkaistuja singlejä ja muuta ekstramateriaalia. Levyn single ”Buffalo Soldier” nousi suureksi hitiksi. Vuonna 1984 julkaistiin kokoelmalevy Legend, josta tuli Marleyn parhaiten myynyt albumi. Bunny Wailer on Marleyn kuoleman jälkeen julkaissut useita Marley-tribuuttilevyjä.Marley ei tehnyt testamenttia. Hänen 30 miljoonan dollarin omaisuutensa annettiin Rita Marleylle, mistä seurasi pitkä oikeustaistelu, kun sekä Marleyn kustantaja että hänen lapsensa pyrkivät saamaan osansa perinnöstä. Wailersit menettivät Marleyn kuoleman myötä kokonaan tulonsa, sillä heillä ei ollut minkäänlaista sopimusta Marleyn kanssa. He saivat kuitenkin kertakorvauksen osuutena Marleyn perinnöstä.Bob Marley oli reggaen tunnetuin edustaja, ja hänen poistuttuaan reggaen suosio hiipuikin jonkin verran. Reggae-kustantaja Daddy T-Roy Kaski on kutsunut Marleyta reggaen historiassa melko irralliseksi ilmiöksi: ”Marley teki ainutlaatuista ja hyvin erilaista musiikkia, jota kukaan ei edes yrittänyt jäljitellä. Musiikillisesti hänen vaikutuksensa ei ollut suuri, mutta muuten lähes mittaamaton.” Marleyn kuoleman myötä myös reggaekulttuuri ja rastafari erosivat jälleen toisistaan.Marley on yhä muistettu ja arvostettu ympäri maailmaa ja etenkin Jamaikalla ja Afrikassa paitsi muusikkona, myös profeettana ja henkisenä opettajana. Afrikassa hänet muistetaan lisäksi sorrettujen sankarina ja vapaustaistelijana, mistä hänelle myönnettiin vuonna 1978 afrikkalaisten aloitteesta Yhdistyneiden kansakuntien Kolmannen maailman rauhanmitali.
Marley tunnetaan ennen kaikkea poliittisista protestilauluistaan, mutta hän kirjoitti myös rakkauslauluja ja tanssittavaa musiikkia. Hänen protestilaulujensa sävy vaihteli henkisestä aggressiiviseen. Niiden pääteema oli Babylonin eli valkoisen sortokulttuurin kumoaminen sekä orjuuden, äärimmäisen köyhyyden ja kärsivien hyväksikäytön lopettaminen. Marleyn tunnetuimpia protestilauluja ovat esimerkiksi ”Get Up, Stand Up”, ”Revolution”, ”Zimbabwe”, ”Them Belly Full (But We Hungry)”, ”Redemption Song”, ”Chant Down Babylon” ja ”Burnin’ and Lootin’”. Hänen tunnetuimpia rakkauslaulujaan ovat muun muassa ”No Woman, No Cry”, ”Is This Love?”, ”Stir it Up” ja ”Could You Be Loved?”.Marley kirjoitti sanoituksensa useimmiten selkeällä jamaikanenglannilla, jota ymmärsivät muutkin kuin rastafarit. Haastatteluissaan hän kuitenkin käytti usein rastakieltä, sanaleikkejä ja rastamystiikkaa. Sanoituksiaan hän harvoin selitti jälkikäteen, vaan antoi niiden puhua puolestaan.Alkuaikoina Marleyn laulut syntyivät ryhmätyönä, mutta vuoden 1972 jälkeen hän teki laulunsa yleensä itsenäisesti. Soolouraansa mennessä hän oli kerännyt itselleen suuren varaston ajatuksia, sanontoja ja Raamatun sitaatteja sekä löytänyt omat teemansa ja tekniikkansa. Hänen sanoituksensa heijastavat sitä jamaikalaista mystiikkaa ja käsitystä yliluonnollisen tavallisuudesta, jonka parissa hän kasvoi koko ikänsä.Tehdessään laulua Marley teki usein sanoitusta ja säveltä samanaikaisesti, minkä ansiosta hänen laulujensa sanat ja sävel nivoutuvat niin kiinteästi yhteen. Vaikka Marleyn sanoitukset ovat hyvin henkilökohtaisia, hänen elämäntapansa oli yhteisöllinen. Hän teki laulujaan usein studiossa, jossa oli samanaikaisesti muitakin ihmisiä, ja hän otti joskus lauluihinsa heiltä kuulemiaan ajatuksia.
Vaikka Marley poltti lakkaamatta marijuanaa, hän eli terveystietoista ja kurinalaista elämää. Hän oli intohimoinen jalkapallon harrastaja ja teki pitkiä juoksulenkkejä jopa kiertueidensa aikana. Hän nousi yleensä auringonnousun aikaan ja tarkkaili ruokavaliotaan, kuten rastafarit yleensäkin. Marleyn ruokavalioon kuuluivat etenkin hedelmät, kasvikset, pavut, riisi, maito ja kala, mutta lihaa hän ei normaalisti syönyt. Ulkomaankiertueet olivatkin Wailersille usein kärsimystä, kun he joutuivat tyytymään vieraaseen ja heikkolaatuiseen ruokaan. Vuoden 1975 Amerikan-kiertueella yhtyeellä oli jo oma kokki mukanaan, ja paikalliset jamaikalaissiirtolaiset kantoivat tuoretta ruokaa ja marijuanaa pukuhuoneeseen.
Bob ja Rita Marley olivat naimisissa nuoruudestaan Bobin kuolemaan saakka. Heidän suhteensa oli kuitenkin huonontunut jo 1970-luvun alkuun mennessä: he pettivät toisiaan, Bob vietti aikansa rastaystäviensä kanssa, ja pariskunta tappeli keskenään väkivaltaisesti. Avioitumistaan katunut Bob rakensi myös mielellään myyttiä siitä, kuinka hänen avioliittonsa Ritan kanssa oli ollut mustan magian seurausta.Marleyllä oli avoimesti lukuisia tyttöystäviä koko elämänsä ja avioliittonsa ajan, ja hänellä on vähintään 12 lasta yhdeksän eri naisen kanssa. Marleyn kuollessa hänellä oli oikeusistuimissa meneillään yhteensä 23 isyysjuttua. Yksi hänen lastensa äideistä oli jamaikalainen Miss Maailma Cindy Breakspeare. Lapsista Ziggy, Stephen, Julian, Ky-Mani ja Damian ovat luoneet omaa uraa muusikkoina, sekä Cedella näyttelijänä.
Nuoruudessaan Marley kuului mustien jamaikalaisten kirkkoon, jossa hän oppi hymnejä ja gospellauluja, ja jonka opetukset kuuluivatkin hänen ensimmäisissä lauluissaan. Marleyn maailmankuvaan sekoittui nuorena myös afrikkalaisten uskomusjärjestelmien yliluonnollisuutta sekä lopulta rastafarismin opetukset nuorelle miehelle.Marley oli 1960-luvulta lähtien harras rastafari-uskonnon harjoittaja. Hän sai ensikosketuksensa rastafarismiin muutettuaan Trenchtowniin äitinsä kanssa 1950-luvun lopulla, minkä jälkeen hänen rastatietoisuutensa vähitellen kasvoi. Marley kertoi aluksi vierastaneensa Trenchtownin rastafarien rummutusta ja afrikkalaista energiaa. Vuonna 1966 Marleyn vaimo Rita tuli rastauskoon Etiopian keisarin, rastojen jumalakseen kohottaman Haile Selassien Jamaikan-vierailun seurauksena samaan aikaan, kun Bob itse asui Yhdysvalloissa. Marleyn ensimmäinen rastahenkinen levytys oli vuonna 1968 äänitetty ”Selassie is the Chapel”. Tärkeimmät rastafarioppinsa nuori Marley sai Joe Higgsiltä.Marley kuului vuonna 1968 perustettuun Twelve Tribes of Israel -rastaseurakuntaan ja tuki sitä rahallisesti. Liittyessään seurakuntaan Marleylle annettiin heimonimekseen Joosef, ”hän, joka johtaa kansansa vapauteen”. Marley puhui uskostaan, Raamatusta ja Haile Selassien jumaluudesta toistuvasti haastatteluissaan. Haile Selassien kuolema vuonna 1975 hämmensi rastafareja, mutta ei lopettanut Marleyn uskoa Selassieen. Vuonna 1977 Marley sai Haile Selassien pojanpojalta keisarille kuuluneen Juudan leijona -sormuksen, josta tuli Marleyn tärkein esine, jota hän piti sen jälkeen sormessaan päivittäin elämänsä loppuun asti. Jamaikan rastafarien parissa Marleyhin suhtauduttiin hänen kuolemansakin aikaan kuitenkin ristiriitaisesti: jotkut rastavanhimmat arvostelivat häntä ryhtymisestä valkoisten viihdyttäjäksi, rahan tekemisestä Rastafarin nimellä ja saksalaiseen hoitoon turvautumisesta jamaikalaisen sijaan.Joitain kuukausia ennen kuolemaansa Marley liittyi Etiopian ortodoksiseen kirkkoon ja otti kasteessaan nimen Berhane Selassie eli ”Pyhän kolminaisuuden valo”.
Marley oli poliittisesti tiedostava, ja hän tuki 1970-luvun alussa sosialisti Michael Manleyn PNP-puoluetta sekä arvosti mustaa nationalistia Marcus Garveyta ja yhdysvaltalaista vasemmistoaktivistia Angela Davisia. Marley lahjoitti paljon rahaa hyväntekeväisyyteen Jamaikalla: 1970-luvun lopulla hän avusti säännöllisesti noin 4 000 ihmistä.
Dawes, Kwame: Bob Marley: Lyrical Genius.    Sanctuary, 2002. ISBN 1-86074-433-8.    
Davis, Stephen: Bob Marley.    Arthur Barker Limited, 1983. ISBN 0-213-16855-3.    
Kosmos, Kari: Bob Marley. Mies, musiikki & mystiikka. 2. uudistettu laitos (1. laitos: Like, 1999).  Helsinki: Johnny Kniga, 2007. ISBN 978-951-0-32887-3.

Robert "Bobby" Julich (s. 18. marraskuuta 1971) on yhdysvaltalainen maantiepyöräilijä. Hän sijoittui kolmanneksi Ranskan ympäriajossa vuonna 1998. Ateenan olympialaisissa 2004 hän voitti alun perin pronssia aika-ajossa, mutta nousi myöhemmin hopeamitalistiksi kun alkuperäinen voittaja Tyler Hamilton hylättiin. Hän päätti ammattilaisuransa kauden 2008 jälkeen.
1998 kokonaiskilpailussa kolmas, etapilla 20 (aika-ajo) toinen, etapeilla 7 (aika-ajo), 11 ja 16 kolmas

Robert Louis Ridarelli eli Bobby Rydell (s. 26. huhtikuuta 1942) on yhdysvaltalainen laulaja. Hän julkaisi 1960-luvun alussa useita hittejä, kuten "Wild One", "Swingin' School", ”Volare”, ”Sway” ja ”Forget Him”.
Rydell oli aikansa teini-idoli. Hän esiintyi musiikkityönsä ohella Kaikkien tyttöjen sankari -elokuvassa (Bye Bye Birdie, 1963), jossa hän jäi uhkean Ann-Margretin varjoon.Vaikka Rydell jäi pitkälti suppean ajanjakson ilmiöksi, hän on jatkanut uraansa myöhempinäkin vuosikymmeninään.

Bogotol (ven. Богото́л) on kaupunki Krasnojarskin aluepiirissä Venäjällä. Se sijaitsee Siperian radan sekä Novosibirskin ja Irkutskin välisen M53-valtatien varrella 252 kilometriä Krasnojarskista länteen. Kaupunki on Bogotolin piirin keskus, mutta ei itse kuulu sen yhteyteen, vaan muodostaa erillisen kaupunkipiirikunnan. Asukkaita on 21 700 henkeä (vuonna 2009).Paikkakunta on syntynyt vuonna 1893 rakennetun rautatieaseman yhteyteen. Kaupunginoikeudet se sai vuonna 1911. Nykyään Bogotolissa on rautatievaunujen korjauskonepaja ja elintarviketeollisuutta.
 Kuvia tai muita tiedostoja aiheesta Bogotol Wikimedia CommonsissaBogotolin kaupungin sivusto (venäjäksi)
Bolesław Pylak (s. 20. elokuuta 1921) on puolalainen roomalaiskatolinen arkkipiispa. Hänet vihki papiksi Lublinin hiippakuntaan Stefan Wyszyński 29. kesäkuuta 1948, ja hänet nimitettiin Lublinin vihkipiispaksi sekä Midican titulaaripiispaksi 14. maaliskuuta 1966. Piispaksi vihkiminen seurasi 29. toukokuuta. Pääkonsekraattorina toimi Piotr Kałwa, jota avustivat Ignacy Tokarczuk ja Jan Mazur.Pylak sai 27. kesäkuuta 1975 nimityksen Lublinin piispaksi. 25. maaliskuuta 1992 hiippakunta korotettiin arkkihiippakunnaksi ja Pylakista tuli sen arkkipiispa. Hän jäi eläkkeelle 14. kesäkuuta 1997.

Bolivian monikansainen valtio (esp. Estado Plurinacional de Bolivia) eli Bolivia (ketšuaksi Bulibiya, aimaraksi Wuliwya) on tasavaltalainen sisämaavaltio Etelä-Amerikassa. Sen rajanaapurit ovat pohjoisessa ja idässä Brasilia, etelässä Paraguay, Argentiina ja Chile ja lännessä Peru. Amazonin valuma-alueella sijaitsevan Bolivian kasvi- ja eläinlajisto on maailman runsaimpia.
Vajaan kymmenen miljoonan asukkaan Bolivia on viidenneksi suurin eteläamerikkalainen maa. Bolivia on saanut nimensä venezuelalaisen vallankumousjohtaja Simón Bolívarin mukaan. Maan itsenäisyyden ajan historiaa ovat sävyttäneet parisataa vallankaappausta. Monet presidentinvaalit ovat päättyneet siten, että armeija on syrjäyttänyt voittajan.Nykyään Bolivia on yksi Latinalaisen Amerikan nopeimmin kasvavista talouksista, ja sen kasvu on keskimäärin 5 prosenttia vuodessa.
Boliviassa on pitkään ollut hyvin edistyneitä kulttuureita, joista merkittävin oli noin 1200-luvulla ruoantuotannon romahtamisen vuoksi hävinnyt Tiwanaku-kulttuuri. 1400-luvulla Inkojen imperiumi valtasi alueen. Inkat eivät kuitenkaan saaneet valtaansa maan itäosan paimentolaisia, vaan ainoastaan maanviljelijäheimot. Siksi he joutuivat rakentamaan alueelle useita rajalinnoituksia. Espanjalaiset liittivät Bolivian Perun varakuningaskuntaan 1500-luvun alkupuoliskolla ja sittemmin La Platan varakuningaskuntaan. Bolivialaiset hopeakaivokset tuottivat suuren osan Espanjan imperiumin vauraudesta. Cerro Rico -vuoren juurella sijaitseva Potosí tuotti suurimman osan Espanjan hopeasta ja kasvoi vuosiksi läntisen pallonpuoliskon suurimmaksi kaupungiksi.
Espanjalainen hallinto alueella heikkeni Napoleonin sotien aikaan 1800-luvun alussa. Bolivian itsenäisyystaistelu alkoi vuonna 1809 ja kesti vuoteen 1825, jolloin Bolivia onnistui irrottautumaan Espanjasta venezuelalaisen vapaustaistelija Simón Bolívarin ansiosta, jonka mukaan maa myös nimettiin. Itsenäistyminen ei kuitenkaan tuonut vakautta, ja noin 60 vuoden ajan lyhytikäiset hallitukset ja vallankaappaukset seurasivat toistaan. Bolivia menetti vuosien 1879–1884 aikana käydyssä Tyynenmeren sodassa Chilelle mineraalipitoisen Tyynenmeren rantakaistaleensa ja meriyhteytensä.Hopean maailmanlaajuinen hinnannousu 1800-luvun lopulla toi Boliviaan hyvinvointia ja poliittista vakautta. Tina korvasi lopulta hopean maan tärkeimpänä vientituotteena 1900-luvun alussa. Vuosina 1932–1935 käydyssä Chacon sodassa Bolivia menetti Paraguaylle kolme neljäsosaa Gran Chacon tasankoalueesta. Chacon sodasta vuoteen 1952 Bolivian sisäistä politiikkaa kiristivät keskenään kilpailevat ideologiat sekä uusien ryhmien vaatimukset.
Chacon sodan tappion aiheuttaman tyytymättömyyden vuoksi vuonna 1952 vasemmistolainen kansallinen vallankumouksen liike (MNR) johti kansallista vallankumousta, joka syöksi vallasta entisen oligarkian. Víctor Paz Estenssoro palasi maanpaosta presidentiksi. Tuolloin maassa laajennettiin äänioikeus myös naisille ja alkuperäisväestölle, parannettiin alkuperäisväestön koulutusta, tehtiin maauudistus ja kansallistettiin kaivokset.
Varapresidentti René Barrientos ja asevoimien komentaja Alfredo Ovando syöksivät MNR:n vallasta vuoden 1964 sotilasvallankaappauksessa. Barrientosin kuoltua vuonna 1969 valtaa pitivät heikot hallitukset. Vuonna 1971 vallankaappaus syrjäytti kenraali Juan Torresin ja nosti valtaan eversti Hugo Banzerin. Banzer hallitsi vuosina 1971–1978. Hänen valtakaudellaan Bolivian talous kasvoi, mutta ihmisoikeusloukkaukset vähensivät hänen suosiotaan. Vuosien 1978, 1979 ja 1980 vaalit mitätöitiin vilpin vuoksi. Heinäkuun 1980 kaappauksessa valtaa nousi kenraali Luis García Meza Tejada. Hänen hallintonsa tunnettiin ihmisoikeusrikkomuksista, huumekaupasta ja talouden huonosta hoidosta. Se kaadettiin vallankaappauksessa elokuussa 1981. Sekava poliittinen tilanne ratkaistiin kutsumalla vuonna 1982 kokoon Tejadan hajottama kongressi, joka valitsi presidentiksi Hernán Siles Zuazon.
Siles toimi presidenttinä vuosina 1982–1985. Kireän poliittisen tilanteen vuoksi hän järjesti vaalit vuoden etuajassa. Banzer sai eniten ääniä, mutta ei enemmistöä, joten kongressi valitsi presidentiksi Víctor Paz Estenssoron. Vuonna 1989 Banzer jäi kolmanneksi ja antoi tukensa vasemmiston Jaime Paz Zamoralle. Vasemmiston ja oikeiston yllätysliitto esti ennakkosuosikki Gonzalo Sánchez de Lozadan valinnan. Vuonna 1993 presidentiksi valittiin Sánchez de Lozada, joka ryhtyi voimakkaisiin taloudellisiin ja sosiaalisiin muutoksiin.Vuoden 1997 vaaleissa ei syntynyt selvää tulosta, ja Banzer sai vuorostaan vasemmiston tuen ja tuli valituksi presidentiksi 71-vuotiaana. Hän erosi kuitenkin ennen kautensa päättymistä vuonna 2001 terveyssyistä, ja varapresidentti Jorge Quiroga istui kauden loppuun.Sánchez de Lozada palasi presidentiksi vuoden 2002 vaaleissa. Hänet kuitenkin painostettiin eroon mellakoinnein ja lakoin lokakuussa 2003 niin sanotussa kaasusodassa. Myös varapresidentti Carlos Mesa erosi pian. Ensimmäinen alkuperäisväestöä edustava presidentti Evo Morales astui virkaan tammikuussa 2006.
Presidentiksi noustuaan Morales ajoi läpi perustuslain muutoksen. Prosessi kesti lähes kaksi vuotta, sillä oppositio vastusti sekä lain sisältöä että sen säätämisjärjestystä. Puhkesi verisiä mellakoita.Neljän rikkaimman Moralesia vastustavan maakunnan kuvernöörit nousivat vuonna 2008 avoimesti presidenttiä vastaan. Järjestettiin kaksi kansanäänestystä, joista jälkimmäisessä Moralesin hallinnon jatkoa tuki 67 prosenttia äänestäneistä. Cochabamban ja La Pazin kuvernöörit menettivät paikkansa. Syyskuussa 2008 mielenilmaukset voimistuivat uudelleen paikallisviranomaisten ammuttua mielenosoittajia ja räjähdysten tuhottua kaasuputken. Kireimmäksi tilanne kärjistyi pohjoisessa Pandon departementissa, kunnes maan armeija valtasi sen hallintokaupungin ja vangitsi sen kuvernöörin Leopoldo Fernándezin.Morales valittiin vuonna 2009 toiselle kaudelle. Hän on tehnyt näkyvästi globaalia politiikkaa. Vuonna 2010 Bolivia kieltäytyi allekirjoittamasta Cancúnin ilmastosopimusta. Sen sijaan se isännöi samaan aikaan Cochabambassa ”varjokokousta” eli Kansojen välistä ilmastonmuutoksen ja äiti maan oikeuksien konferenssia. Vuonna 2012 Bolivia irtisanoutui tilapäisesti YK:n huumesopimuksista protestoidakseen kokapensaan tuotannon kieltoa. Se allekirjoitti Yhdysvaltojen ja Brasilian kanssa erillissopimukset laittoman kokaiinin tuotannon rajoittamiseksi.
Bolivia on presidentiaalinen tasavalta, jossa ei ole pääministerin virkaa. Presidentti valitaan viiden vuoden kaudeksi; sama presidentti voidaan valita korkeintaan kahdeksi kaudeksi. Maan presidenttinä on toiminut vuodesta 2006 lähtien Evo Morales. Maan varapresidentti valitaan presidentin kanssa samaan aikaan, ja virkaa pitää tällä hetkellä Álvaro García Linera.
Bolivian kansanedustuslaitos on kaksikamarinen kansalliskokous (Asamblea Legislativa Plurinacional), jossa edustajainhuoneessa (Cámara de Diputados) on 121 jäsentä ja departementtien edustajien kamarissa (Cámara de Representantes Departamentales) neljä jäsentä jokaisesta departementista. Edustajien kausi on viisi vuotta ja heidät voidaan valita vain yhdeksi peräkkäiseksi kaudeksi. Seitsemän edustajainhuoneen paikoista on varattu alkuperäisväestölle.Äänioikeus on myös äänestysvelvollisuus, ja koskee kaikkia 21 vuotta täyttäneitä ja lisäksi niitä 18 vuotta täyttäneitä, jotka ovat naimisissa.
Bolivia on jaettu yhdeksään departementtiin (departamentos). Departementit on jaettu 112 provinssiin (provincias) ja edelleen kantoneihin (cantones).
Bolivia on sisämaavaltio keskisessä Etelä-Amerikassa. Sen rajanaapureita ovat Brasilia, Paraguay, Argentiina, Chile ja Peru. Bolivia menetti rantakaistaleensa Tyynenmeren sodassa vuosina 1879–1884. Bolivian pinta-ala on 1 098 581 neliökilometriä, eli se on kooltaan noin kolme kertaa Suomen kokoinen.Bolivia on vuoristoinen maa, ja se voidaan jakaa kolmeen maantieteelliseen alueeseen: Länsiosan Andit ja kuivat ylängöt, keskiosan subtrooppiset laaksot ja idän trooppinen alanko, jota peittää Amazonin sademetsä. Bolivian länsiosassa sijaitsee maailman toiseksi laajin ylätasanko Altiplano, joka ulottuu myös Perun eteläosiin. Maailman korkeimmalla sijaitseva järvi Titicaca sijaitsee Altiplanon ylängöllä Bolivian ja Perun rajalla. Metsät peittävät noin puolet maan pinta-alasta. Bolivian korkein vuori on maan lounaisosassa sijaitseva 6 542 metriä korkea Nevado Sajama.Maassa on noin 14 000 kilometriä purjehduskelpoisia jokia. Maan tärkeimmät vesiväylät ovat Beni, Chapare, Desaguadero, Guaporé (tunnetaan Boliviassa nimellä Río Iténez), Mamoré, Paraguay ja Pilcomayo.Maan väkiluku oli vuonna 2010 yhteensä 9 947 418. Bolivialla on matala väestötiheys, ainoastaan noin yhdeksän asukasta per neliökilometri. 2000-luvun alussa noin 42 prosenttia maan asukkaista asui Altiplanon alueella maan länsiosassa, 30 prosenttia itäosan alangolla ja 29 prosenttia maan keskiosan laaksoissa. Kaupungistuminen on vielä vähäistä, mutta se on kasvussa. Vuonna 2004 noin 62 prosenttia maan asukkaista asui kaupungeissa, joista 40 prosenttia yli 200 000 asukkaan kaupungeissa. Maan suurimmat kaupungit olivat vuonna 2010 Santa Cruz (1 616 000), El Alto (953 000) ja La Paz (835 000).
Bolivian ilmastoerot johtuvat maan suurista korkeuseroista. Andeilla, maan länsiosassa, vallitsee tyypillinen trooppisen ylänköalueen ilmasto. Sateet ovat vähäisiä ja ajoittuvat joulu- ja maaliskuun välille. Lämpötilat pysyvät melko samoina kuukausittain, kun taas päivittäiset lämpötilat vaihtelevat paljon öiden ollessa varsinkin kuivan talvikauden aikaan erityisen viileitä. Eräissä osissa vuotuinen sademäärä jää alle 250 millimetrin. Andien itäpuolen tasangolla ilmasto on kuumempi ja sateisempi. Sadetta saadaan 1 000–1 500 millimetriä vuodessa. Harvinainen talviajan ilmiö on polaari-ilman purkaus Antarktikselta näille tasangoille. Silloin lämpötila saattaa pudota tilapäisesti lähelle nollaa. Amazon tulvii maan koillisosassa sadekauden aikaan, jolloin kuivuus lisääntyy maan tasankoalueilla.
Bolivian monipuolisten maastonmuotojen ja suurten alueellisten ilmastoerojen vuoksi maassa on suuri määrä erilaisia kasvillisuusvyöhykkeitä, joihin kuuluvilla alueilla elää paljon erilaisia eläinlajeja. Neljän kilometrin yläpuolella kasvaa maailman suurimmaksi varpukasviksi kutsuttu neljämetrinen Polylepis-sukuun kuuluva Polylepis rugulosa. La Pazin lähellä kasvaa puija, joka kukkii vasta noin 80–150 vuoden ikäisenä. Azorella compacta, joka muistuttaa kivien pintaan tarttunutta vaahtoa, kasvaa yli kolmen kilometrin korkeudessa. Öljypitoisen pihkansa takia kasvia on käytetty polttoaineena Altiplano-ylängön kylissä. Hieman alempana metsä on vielä harvinaista, mutta alueella kasvaa erilaisia kaktuslajeja, piikikkäitä pensaita sekä tuotua eukalyptusta. Altiplanon ylätasangolla elää esimerkiksi laamoja, alpakoita, vikunjoita sekä viskatsoja. Amazonin valuma-alueella, jolla Bolivia osittain sijaitsee, elää maailman runsain kirjo erilaisia kasvi- ja eläinlajeja.Bolivian kansallispuistot ja muut suojelualueet peittävät 18 miljoonaa hehtaaria (180 000 km²) eli 17 prosenttia maan pinta-alasta. Sajaman kansallispuistoon maan kaakkoisosassa Chilen rajalla kuuluu Bolivian korkein vuorenhuippu. Siellä elää vikunja- ja laamalaumoja sekä flamingoja. Alueella on myös geysireitä sekä kuumia lähteitä. Niitä esiintyy myös lähellä Salar de Uyunin suola-aavikkoa sijaitsevalla Eduardo Avaroan suojelualueella, jonka tunnetuimmat flamingojärvet ovat Laguna Colorada ja Laguna Verde. Apolobamban suojelualueella, joka sijaitsee La Pazista luoteeseen Perun rajalla, on arvioitu elävän 1 500 kasvilajia ja 300 eläinlajia, joihin kuuluvat andienkondori ja silmälasikarhu. Vielä enemmän kasvilajeja tavataan Carrascon kansallispuistossa, joka ulottuu Andien reuna-alueella trooppisesta sademetsästä ylärinteiden pilvimetsään. 1,5 miljoonan hehtaarin alueella elää yli 5 000 kasvilajia, 700 lintulajia ja monia muita eläimiä, kuten silmälasikarhuja, apinoita ja jaguaareja. Amazonin sademetsässä, kuten Madidin kansallispuistossa, elää kymmenen apinalajia, jaguaareja, puumia, isomuurahaiskarhuja, anakondia, kaimaaneita ja lukuisia kalalajeja.
Boliviassa sijaitsee kuusi Unescon maailmanperintöluetteloon kuuluvaa kohdetta: Potosín kaupunki, joka valittiin maan ensimmäisenä kohteena luetteloon vuonna 1987, Chiquitosin jesuiittalähetysasemat, Sucren historiallinen kaupunki, Fuerte de Samaipatan linnoitus, Tiwanakun tiwanakukulttuurin hengellinen ja poliittinen keskus ja Noel Kempff Mercadon kansallispuisto.
Bolivia on pitkään tunnettu yhtenä Latinalaisen Amerikan köyhimmistä ja vähiten kehittyneimmistä maista. 1980-luvun alun tuhoisan talouskriisin jälkeen talous kehittyi suotuisasti 1990-luvun ajan. Presidentti Sánchez de Lozadan virkakaudella (1993–1997) suoritettiin suuria taloudellisia ja sosiaalisia muutoksia. 2000-luvun alussa alkoi jälleen poliittisten levottomuuksien aika, ja vastikään löydettyjen maakaasuvarojen hyödyntämisestä kiisteltiin. Vuonna 2008 nopeutunut talousnousu hidastui vuoden 2009 maailmanlaajuisen talouslaman myötä. Vuoden 2008 lopulla alkanut raaka-aineiden hintojen lasku, ulkomaalaisen sijoituksen puute kaivos- ja hiilivetysektoreilla, huono infrastruktuuri sekä kauppaetuuksien keskeytys Yhdysvaltojen kanssa aiheuttavat ongelmia maan taloudelle.Bolivialla on Etelä-Amerikan toiseksi suurimmat maakaasuvarat. Fossiilisten polttoaineiden tuotanto on kansallistettu, eikä valtionyhtiö kykene toimittamaan naapurimaihin niiden tilaamia kaasumääriä. Yritykset sijoittavat Boliviaan vain minimimäärän, mikä on välttämätöntä tuotannon pitämiseksi nykyisellään. Maakaasun ohella valtion tärkeimmät vientituotteet ovat metallit, soijapavut ja jalokivet.
Bolivian suuret korkeudet ja hankala maasto haittaavat maan liikenneyhteyksiä. Lisäksi myös tulvat ja mutavyöryt aiheuttavat ongelmia. Boliviassa on noin 62 000 kilometriä tietä, josta kuitenkin vain alle 4 000 kilometriä päällystettyä. Rautatietä maassa on noin 3 500 kilometriä, mutta yhden suuren verkoston sijaan maassa on pienempiä verkostoja maan itä- ja länsiosissa. Maassa on lähes 900 lentoasemaa, joista kuitenkin vain 16 on päällysteisiä. Boliviassa on kaksi kansainvälistä lentoasemaa: El Alton kansainvälinen lentoasema La Pazissa ja Viru Virun kansainvälinen lentoasema Santa Cruzissa. Maan suurimmat lentoyhtiöt ovat Lloyd Aéreo Boliviano ja Aerosur.Bolivian tietoliikenne on kehittynyt paljon 1990-luvulla aloitetun yksityistämisen jälkeen, mutta se on kuitenkin vielä suhteellisen rajoittunutta verrattuna muihin Etelä-Amerikan valtioihin. Matkapuhelimien määrä lisääntyy maassa nopeaa vauhtia, ja vuonna 2009 niitä oli 75 sataa henkeä kohden. Suurin osa matkapuhelimista on keskittynyt La Paziin ja muihin suuriin kaupunkeihin. Boliviassa oli vuonna 2009 yhteensä 7,1 miljoonaa matkapuhelimen käyttäjää. Internetin käyttäjiä oli vuonna 2009 noin 1,1 miljoonaa, jossa se on maailmanlaajuisesti sijalla 95.
Bolivian asukasluvuksi arvioitiin heinäkuussa 2014 noin 10,6 miljoonaa. The World Factbookin mukaan etnisesti bolivialaisista 69 prosenttia on mestitsejä, 30 prosenttia alkuperäiskansoihin kuuluvia, viisi prosenttia valkoisia, kaksi prosenttia choloja ja yksi prosentti mustia. Noin 44 prosenttia bolivialaisista liittää itsensä johonkin maan alkuperäiskansoista, pääasiassa ketšuoihin tai aimaroihin. Etnisten ryhmien suhteelliset määrät vaihtelevat eri väestönlaskentojen kysymyksenasettelun mukaan. Alkuperäiskansojen oikeudet maassa ovat parantuneet hitaasti. Esimerkiksi äänioikeus niille myönnettiin vasta 1950-luvulla. 7. helmikuuta 2009 voimaan astuneen uuden perustuslain on tarkoitus vahvistaa köyhän intiaanienemmistön asemaa muun muassa lupaamalla alkuperäiskansoille oikeuden kulttuurinsa säilyttämiseen ja hajauttamalla valtaa paikalliselle tasolle. Perustuslaki hyväksyttiin kansanäänestyksessä, jossa se sai yli 60 prosentin kannatuksen.Bolivia on Etelä-Amerikan kehittymättömimpiä valtioita, ja noin kaksi kolmasosaa sen asukkaista elää köyhyydessä. Maan asukastiheys vaihtelee alle yhdestä asukkaasta per neliökilometri maan lounaisosassa, kymmeneen asukkaaseen per neliökilometri maan keskiosan ylängöillä.Vuoden 2001 väestölaskennassa bolivialaisista 78 prosenttia on katolisia, 16 prosenttia protestantteja / evenkelisia, kolme prosenttia muita kristittyjä, 0,2 prosenttia muita uskontoja ja 2,5 prosenttia uskonnottomia. Boliviassa puhutuista kielistä suurimmat ovat espanja (vuonna 2001 sen puhujia oli 60 %), ketšua (20 %) ja aimara (14 %). Muita virallisia kieliä ovat araona, baure, bésiro, canichana, cavineño, cayubaba, chácobo, chimán, ese ejja, guarani, guarasu’we, guarayu, itonama, leco, machajuyai-kallawaya, machineri, maropa, mojeño-trinitario, mojeño-ignaciano, moré, mosetén, movima, pacawara, puquina, sirionó, tacana, tapiete, toromona, uru-chipaya, weenhayek, yaminawa, yuki, yuracaré ja zamuco. Kaikkiaan maassa puhutaan Ethnologue-kirjan luokittelun mukaan 42 eri kieltä.YK:n vuosituhattavoitteista arvioidaan, että kolme jää saavuttamatta: äärimmäisen nälän ja köyhyyden poistaminen, odottavien äitien terveyden parantaminen ja ympäristön kestävä kehitys. Muidenkin saavuttaminen vaatii suuria muutoksia. Vuonna 2009 arvioitiin, että kolmannes maan lapsista ja nuorista (320 000 henkeä) työskenteli ankeissa oloissa: kaivoksissa, sokeriruoko- ja pähkinäviljelmillä. Monet maatalouden lapsityöläiset ovat liikkuvaa työvoimaa: he lähtevät maan köyhimmiltä alueilta ja kulkevat sinne, missä satoa korjataan asuen tilapäisissä parakeissa ja savimajoissa. Kaivoksissa työskentelevien elinajanodote on 40 vuoden paikkeilla.
Maan väestöstä 86,7 prosenttia on lukutaitoisia. Maaseudun ja kaupungin välillä on kuitenkin eroja lukutaitoisuuden ollessa kaupungeissa keskimäärin korkeampi, sillä maaseudun lasten on usein koulun sijasta osallistuttava tukemaan perheensä taloutta. 2000-luvun puolessavälissä maaseudun lapset opiskelivat keskimäärin noin 4,2 vuotta luvun ollessa kaupungeissa 9,4 vuotta. Myös sukupuolten välillä on eroja. Ongelmat maan koulutuksessa eivät välttämättä johdu rahoituksen puutteesta, sillä 23 prosenttia vuosittaisesta budjetista menee koulutukseen.Koulua käyvien lasten osuus on kasvanut paljon 1990-luvun aikana. Kuitenkin opetuksen taso, varsinkin kielissä ja matematiikassa, on kehno, ja opettajien palkkataso alhainen. Vuosituhattavoitteiden raportin mukaan vuonna 2006 alakoulua kävi 92,7 prosenttia ikäluokasta. Tämä oli hiukan vähemmän kuin vuonna 2001. Kahdeksannelle luokalle jatkoi 75,6 prosenttia, tämä taas oli parantunut viidessä vuodessa. Yli 15-vuotiaista 10,8 prosenttia oli lukutaidottomia.
Vuonna 2003 tuhannesta vastasyntyneestä keskimäärin 54,6 kuoli ennen yhden vuoden ikää. Tämä on parantunut vuodesta 1998, jolloin kuolleita oli 67,3 tuhannesta. Luku on silti korkea. Lapsikuolleisuutta koetetaan vähentää rokotusohjelmalla, mutta se ei saavuta kaikkia lapsia varsinkaan niillä paikkakunnilla, missä suuri osa asukkaista kuuluu alkuperäisväestöön.Yksi vuosituhattavoitteista on odottavien äitien kuolleisuuden vähentäminen neljännekseen vuoden 1990 tasosta. Vuonna 1989 sadastatuhannesta elävän lapsen synnyttäneestä äidistä kuoli 416, vuonna 2003 enää 229. Vuonna 1989 koulutettu henkilö, kuten kätilö osallistui noin puoleen synnytyksistä, vuoteen 2003 mennessä osuus kasvoi 65 prosenttiin.Malariaongelma on pahentunut: Tuhannesta asukkaasta keskimäärin 5,3 kantoi vuoden aikana malarialoista vuonna 2006, kun viisi vuotta aiemmin luku oli 4,6. Chagasin taudin tartuntojen määrä pieneni: vuonna 2003 yli puolessa kunnista yli kolme prosenttia asukkaista kantoi Chagasia. Tällaisten kuntien osuus pieneni 30 prosenttiin vuoteen 2006 mennessä. Tuberkuloosia vastaan on rokotettu 75 prosenttia väestöstä.Vuonna 2012 arvioitiin, että HIV:n kantajia oli noin 0,3 prosenttia aikuisväestöstä, kaikkiaan noin 15 900 henkeä. Vuonna 2011 ARV-lääkitystä sai 27 prosenttia sitä tarvitsevista, luku on alhainen mutta kasvussa, sillä 2008 apua sai vain 15 prosenttia tarvitsevista.
Bolivialainen kulttuuri on syntynyt Andien ketšuan- ja aimarankielisten, espanjalaissyntyisten ja Amazonian alueen pienten heimojen kulttuurien yhdistyessä. Bolivialaisasutukset rakennetaan hyvin usein keskustorin ympärille, jossa sijaitsee yleensä kirkko sekä tärkeimmät hallintorakennukset. Samanlainen välimerentyyppinen sosiaalinen keskus esiintyy myös useimmissa kaupunki- sekä maalaisasunnoissa. Moderneja pilvenpiirtäjiä esiintyy etupäässä La Pazissa sekä Cochabambassa. Ylänköalueilla asuinrakennukset rakennetaan usein savitiilestä.
Elokuvia on näytetty Boliviassa 1800-luvun lopusta alkaen ensimmäisten elokuvien saapuessa Boliviaan vuonna 1897. Vuonna 1904 tehtiin ensimmäiset kotimaiset elokuvat. Vuoden 1952 vallankumouksen jälkeen perustettiin Bolivian elokuva-instituutti. Vuonna 1959 Jorge Sanjinés, joka oli opiskellut Chilessä, palasi Boliviaan. Hänestä tuli kantaa ottavan bolivialaisen elokuvan keskeinen hahmo yhdessä Oscar Sorian ja Ricardo Roadin sekä Antonio Eguinon kanssa. Vuoden 1973 sotilasvallankumouksen jälkeen alkoi bolivialaisen elokuvan alennustila, josta toipuminen vei vuosia. Uuden polven ohjaajia ovat Francisco Ormachea, Alvaro Zavaleta ja Paolo Agazzi.lähde?
Ennen eurooppalaisten tuloa bolivialainen musiikki kehittyi eri alueilla erilaiseksi. Soittimina käytettiin muun muassa pentatonista panhuilua ja kolmisoinnun säveliä käyttävää erke-nimistä suurta torvea. Lyömäsoittimia käytettiin säestykseen. Inkojen musiikkiin kuului laulu, kun taas Tihuanacon musiikki oli instrumentaalista. Espanjalaiset valloittajat ja jesuiittojen lähetyssaarnaajat toivat omia perinteisiä soittimiaan, kuten kitaroita, viuluja, pianon, harppuja ja trumpetin. Nykyään bolivialainen musiikki on rikasta ja vaihtelevaa historiallisen taustan sekä maan eri alueilta tulleiden vaikutteiden vuoksi. Maan kansallislaulu on vuonna 1851 sävelletty ”Bolivianos, el hado propicio”.Boliviassa on useita suosittuja ja perinteisiä tanssityylejä, kuten esimerkiksi morenada, jossa yhdistyy Afrikasta tuotujen orjien ja paikallisten kulttuurien elementtejä, hyvän ja pahan välistä taistelua kuvaava diablada, sekä saya, jota säestää vahvat rummut.
Bolivialaisessa perinneruoassa on paljon hiilihydraatteja, mutta toisinaan niukasti muita ravintoaineita. Ruokavalion perusta on peruna, josta kasvatetaan monia lajikkeita. Sen lisäksi kasvatetaan muita Andeilta ja Euroopasta kotoisin olevia mukulakasveja ja viljoja, kuten okaa (Oxalis tuberosa) kvinoaa, ohraa ja yhä enenevässä määrin myös riisiä sekä palkokasveja ja maissia. Naudan ja kamelieläinten lihaa kuivatetaan, vaikka naudanlihan merkitys ravintona on vähäinen. Marsunliha ja uppopaistettu sianliha ovat paikallisia herkkuruokia. Chicha-maissiolut on tärkeä perinnejuoma ylänköalueilla.
Bolivia on omavarainen muiden ruoka-aineiden paitsi vehnän suhteen. Maan ylänköalueilla kasvatetaan mukulakasveja, maissia ja palkoja. Benin ja Pandon departementeissa on suuria karjatiloja. Itäisellä Santa Cruzin alueella kasvatettavat riisi, sokeri ja erilaiset ruokaöljyt kattavat suurimman osan maan tarpeista, minkä lisäksi alueella kasvatetaan vientikasveja, kuten soijapapuja. Kokapensasta on aina kasvatettu maan itäosassa sosiaalisiin ja lääketieteellisiin tarpeisiin, mutta huumekaupan kansainvälistyminen on tehnyt Boliviasta maailman kolmanneksi suurimman kokaiinin tuottajan ja viejän.
Tinco on perinteinen bolivialainen urheilulaji. Se alkaa rituaalisena tanssina, mutta kehittyy tappeluksi paljailla nyrkeillä. Titicaca-järvellä järjestetään vuosittain uintikilpailuita, joissa matka ei ole kovin pitkä, mutta vesi jäätävän kylmää. Myös La Pazin maratoni on raskasta urheilua, sillä se juostaan yli 3 600 metrin korkeudessa.Jalkapallo on Bolivian suosituin urheilulaji.lähde? Bolivian jalkapalloliitto (Federación Boliviana de Fútbol) on maan jalkapallourheilua hallinnoiva järjestö. Bolivian jalkapallomaajoukkue voitti Etelä-Amerikan mestaruuden vuonna 1963. Se on osallistunut MM-turnaukseen vuosina 1930, 1950 ja 1994. Maaliskuussa 2017 se oli Fifan ranking-listauksessa sijalla 97. Jalkapallon jälkeen suosittuja urheilulajeja ovat koripallo ja lentopallo, joissa molemmissa pelataan kansallinen seurajoukkueiden sarja.Bolivia on osallistunut olympialaisiin vuodesta 1936. Sen joukkueessa on harvoin ollut yli kymmentä urheilijaa, eikä se ole koskaan saanut mitaleita.
 Kuvia tai muita tiedostoja aiheesta Bolivia Wikimedia Commonsissa Matkaopas aiheesta Bolivia Wikimatkoissa