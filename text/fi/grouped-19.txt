
Daniel Alphonse Omer Verstraete OMI (s. 31. heinäkuuta 1924 Oostrozebeke) on Etelä-Afrikassa toiminut belgialainen roomalaiskatolinen piispa. Hänet vihittiin papiksi 19. helmikuuta 1950 ja nimitettiin Western Transvaalin prefektiksi 9. marraskuuta 1965. Apostolisesta prefektuurista tehtiin 27. helmikuuta 1978 Klerksdorpin hiippakunta, ja Verstraete sai nimityksen sen piispaksi. Hänet konsekroi 14. toukokuuta Peter Fanyana John Butelezi, jota avustivat George Francis Daniel ja Hugh Boyle.Verstraete osallistui Vatikaanin toiseen kirkolliskokoukseen. Hän erosi tehtävistään piispana 26. maaliskuuta 1994.

Daniel Benedict "Danny" Miller (s. 2. tammikuuta 1991) on brittiläinen näyttelijä, joka tunnetaan muun muassa rooleistaan Aaron Dinglenä ITVn saippuasarjassa Emmerdale ja Rob Waddingtonina poliisisarjassa Scott & Bailey.

Danny (oikealta nimeltään Ilkka Johannes Lipsanen, s. 24. syyskuuta 1942 Pori) on suomalainen laulaja, yrittäjä ja musiikkineuvos. Hänen levyjään on myyty noin 600 000 kappaletta. Dannyn kuuluisimpia levytyksiä ovat ”East Virginia”, ”Kauan”, ”Piilopaikka”, ”Vähän ennen kyyneleitä”, ”Kesäkatu”, ”Tuuliviiri”, ”Kuusamo”, ”Tahdon olla sulle hellä” ja ”Tämä taivas, tämä maa”. Danny on tunnettu myös show-kiertueistaan, joita hän on järjestänyt 1960-luvulta saakka, ja hänen on katsottu aloittaneen show-kulttuurin Suomessa. Lisäksi hän teki lähes kaksikymmentä vuotta yhteistyötä Armi Aavikon kanssa.
Vuodesta 1966 Danny on johtanut omaa ohjelmatoimistoaan D-tuotanto, jonka listoille on kuulunut lukuisia muitakin artisteja. Lisäksi hän on toiminut esiintyviä taiteilijoita edustavan Solo ry:n puheenjohtajana ja Gramexin hallituksen jäsenenä. Dannylle on myönnetty Suomen Leijonan ritarimerkki vuonna 1996 ja Iskelmä-Finlandia-palkinto vuonna 2018.
Dannystä käytetään myös lempinimeä Iso D. Nimen keksi vuonna 1964 Antti Einiö, ja se viittasi paitsi hänen isoon kokoonsa, myös hänen intensiiviseen tapaansa suhtautua työhönsä.
Varakkaaseen kauppiassukuun kuulunut Pentti Johannes Lipsanen (1914–1978) ja Algoth Niskan tytär Magda Ester Cecilia Niska (myöh. Yrjönen, 1918–2011) avioituivat vuonna 1941. Heidän esikoisensa, Kaarlo Kramsun ”Ilkka”-runon mukaan nimetty Ilkka Johannes Lipsanen, syntyi Porin yleisessä sairaalassa 24. syyskuuta 1942. Ilkan veli Pekka August syntyi kolme vuotta myöhemmin.Ensimmäiset vuotensa Ilkka Lipsanen asui Lipsasten kauppahuoneen talossa Porin Antinkatu 6:ssa. Lähes täysin suomenkielinen Ilkka laitettiin vuonna 1949 ruotsinkieliseen kansakouluun Björneborgs svenska samskolaniin, koska Magda-äiti ilmeisesti halusi vaalia sukunsa suomenruotsalaisia perinteitä. Pentti ja Magda Lipsanen erosivat vuonna 1949, minkä seurauksena Magda ja lapset muuttivat syksyllä 1952 Helsingin Kruununhakaan, pieneen asuntoon Unioninkatu 39:ään. Helsingissä Ilkka jatkoi koulunkäyntiään Kronohagens folkskolassa. Vuonna 1953 hän siirtyi oppikouluun Svenska lyceumiin, ja syksyllä perhe muutti äidin uuden aviomiehen Carl-Erik Regnellin luokse Katajanokalle osoitteeseen Katajanokankatu 7. Koulussa Lipsanen jäi kahdesti luokalle, kunnes seitsemännen luokan jälkeen hän lopetti koulun kokonaan. Katajanokalla Lipsanen kuului paikalliseen jengiin, joka otti usein yhteen kaupungin muiden jengien kanssa.Helsingissä Lipsanen alkoi opiskella laulua ja musiikkia muun muassa Erik Bergmanin johdolla ja kiinnostui myöhemmin yhä enemmän populaarimusiikista. Danny on kertonut, ettei hänellä ollut Helsingissä kavereita, vaan ensimmäinen kaveri oli musiikki. Svenska lyceumin aikaan Lipsanen harrasti musiikin lisäksi urheilua. Hän pelasi koulun jalkapallojoukkueessa keskushyökkääjänä, ja Arsenalissa hän pelasi jalkapallon lisäksi käsipalloa. Musiikkia Lipsanen puolestaan harrasti muun muassa koulun kuorossa. Musiikkiharrastus oli saanut alkunsa jo vuonna 1954, kun hän sai isältään ensimmäisen kitaransa ja myöhemmin oman magnetofonin ja siihen mikrofonin. Omien sanojensa mukaan hän oli kouluaikoinaan vielä liian ujo laulamaan yksin, mutta ollessaan kuuntelemassa vuoden 1961 rockin SM-kisoja Lipsanen vakuuttui siitä, että hän haluaa esiintyä.Kesällä 1962 Lipsanen lähti kuukaudeksi Manchesteriin opiskelemaan englantia, ja keväällä 1963 hän lopetti koulun. Lipsasen pyrkimyksenä oli päästä töihin ja ansaita niin paljon rahaa, että hän voisi tarjota äidilleen paremman elämän. Samaan aikaan kun Ilkka työskenteli kaupungilla Primulan pullakuskina ja tullaajan apulaisena, Magda-äiti erosi Carl-Erik Regnellistä, ja perhe muutti Katajanokalta Töölöön Valhallankatu 4:ään. Töiden ohella Lipsanen aloitteli muusikon uraansa ja esiintyi Electric Five -nimisen yhtyeen kanssa. Se harjoitteli Svenska Lyceumin kellarissa, joka oli myös The Islandersin harjoituspaikka. Islandersin jäsenet pyysivät Lipsasta yhtyeensä laulusolistiksi, ja joulukuussa 1963 hän otti paikan vastaan.
Islandersissa Lipsanen otti käyttöönsä taiteilijanimen Danny. Dannyn vuonna 1970 Tuulia-lehdelle antaman haastattelun mukaan nimi on lyhenne: ”Nimi muodostuu erään lauseen alkukirjaimista. En ilmoita lauseen sisältöä ennen kuin vasta lopetettuani tämän homman.” Danny.fi-internetsivulla kerrotun uudemman selityksen mukaan nimen lähtökohtana oli heprealainen Daniel, joka vastaa merkitykseltään Ilkka Lipsasen toista nimeä Johannesta: Jumala on armollinen. Taiteilijanimekseen Lipsanen harkitsi myös muun muassa vaihtoehtoja Davy, Jack, Juha, Patrick, Mikael, Richard ja Roy. Lempinimen Iso D  keksi puolestaan vuonna 1964 Antti Einiö. Nimi viittasi paitsi hänen isoon kokoonsa, myös hänen intensiiviseen tapaansa suhtautua työhönsä.Islandersin komppikitaristina toimi myös lauluosuuksia esittänyt Pepe Willberg. Yhtyeen alkuperäiskokoonpanon muut jäsenet olivat basisti Kaj Wallin, kitaristi Stig Selin ja rumpali Erkki Tanninen. Yhtyeen rumpali vaihtui muutamia kertoja, kunnes kesällä 1964 rumpujen soittajaksi valittiin ruotsalainen Kurt Mattson. Danny & The Islanders levytti vuonna 1964 ensimmäisen singlensä Hey Boba Lou / East Virginia Scandia-levy-yhtiölle. ”East Virginia” oli folklaulu, joka oli löydetty yhdysvaltalaisen laulaja Joan Baezin ohjelmistosta. Siitä tuli myös Dannyn ensimmäinen hitti: heti ilmestyttyään kappale muun muassa voitti Levyraadin ja nousi ykköseksi myös Yleisradion Kahdeksan kärjessä -ohjelmassa.Islandersin kanssa Danny levytti samana vuonna 1964 Scandialle vielä kaksi singleä: Short on Love / The Wanderer ja She’s Not There / Jambalaya. Ne nousivat Suosikki 100 -listalle, mutta eivät kärkipäähän. Yhtye hajosi syksyllä, kun 22-vuotias Danny lähti armeijaan Dragsvikiin Uudenmaan prikaatiin. Dannyn osalta levyttäminen kuitenkin jatkui, mutta laulukieli vaihtui levy-yhtiön vaatimuksesta suomeksi, sillä Scandian edustaja Jaakko Salo halusi Dannystä iskelmälaulajan, jolla olisi edessään pitkä ja varma ura.Armeija-aikanaan Danny levytti kolme singleä. Niistä ensimmäinen Jos tulla saisin / Kaikki entinen epäonnistui kaupallisesti, mutta kahdelta seuraavalta nousivat Dannyn ensimmäiset soolohitit ”Kauan” ja ”Piilopaikka”. Danny palasi armeijasta reservin vänrikkinä elokuussa 1965. Pian sen jälkeen, vuoden 1966 puolella, hän muutti äitinsä ja veljensä kanssa Lauttasaareen Pohjoiskaari 37:ään.
Danny alkoi vuonna 1966 kiertää Suomea Danny-show’n kanssa. Sen myötä hän perusti syksyllä 1966 D-tuotanto-nimisen yhtiön. Se on siitä lähtien vastannut Dannyn ohjelmatoiminnasta, ja lisäksi sen listoilla on ollut muitakin artisteja, kuten Babitzinin sisarukset Kirka, Muska ja Sammy. Danny osallistui vuonna 1966 Eurovision laulukilpailujen karsintoihin kappaleella ”Pieni sana” ja sijoittui niissä toiseksi. Samana vuonna julkaistiin Dannyn ensimmäinen albumi Se olla voi toisinkin päin.Danny esitti vuosina 1966–1967 useita hittejä, kuten ”Kesäkatu”, ”Salattu suru”, ”Hiljainen kitara”, ”Rebecca” ja ”Vähän ennen kyyneleitä”. Viimeksi mainittu kasvatti tyylinsä ansiosta Dannyn suosiota maaseudulla ja etenkin Pohjanmaalla, missä tuolloin tangoa kuunnellut aikuisväestö vierasti rockia ja poppia. Hittien myötä Iskelmä-lehti palkitsi hänet vuonna 1967 toista kertaa peräkkäin Suomen suosituimpana laulajana. Danny osallistui samana vuonna myös Euro­vision laulu­kilpailujen karsintoihin kappaleilla ”Sua kutsun Maarit" ja ”Keskiyöllä”, mutta ei tullut valituksi. Samana vuonna hän myös vaalensi hiuksensa ja synnytti näin vuosikymmeniä kestäneen tyylinsä. Danny ja hänen musiikkinsa vuosikymmenen lopulla pääsivät mukaan kotimaisiin elokuviin. Vuonna 1968 Danny esitti Spede Pasasen elokuvassa Noin 7 veljestä kappaleen ”Seitsemän kertaa seitsemän”, josta tuli suuri hitti, ja seuraavana vuonna Dannyllä oli rooli Speden elokuvassa Näköradiomiehen ihmeelliset siekailut. Yhteistyötä Spede Pasasen kanssa oli tarkoitus jatkaa, mutta suunnitelmat katkesivat välirikkoon vuonna 1970.
Vuosina 1968–1969 Danny muun muassa vastaanotti Cannesissa musiikkialan Midem-festivaalilla palkinnon suosituimpana suomalaisena artistina, osallistui pop-laulun maailmanmestaruuskilpailuihin Rio de Janeirossa ja voitti kahdesti Suosikin myöntämän Suosikki Grand Prix -palkinnon. Kaikki julkisuus ei kuitenkaan ollut myönteistä. Danny sai runsaasti kielteistä huomiota, kun hänen 3. elokuuta 1968 järjestämänsä ”Rock Side Story” -kiertueen konsertti päättyi useita loukkaantumisia aiheuttaneeseen räjähdykseen Vehmaalla Vehmassalmen paviljongilla. Kyseessä on Suomen tanssilavahistorian suurin onnettomuus. Runsaasti huomiota sai lehdistössä myös tapaus, jossa D-tuotanto haastettiin oikeuteen, kun Danny oli Cannesin-matkan jälkeen joutunut jättämään erään esiintymisen väliin. Kiertueiden ohella Danny myös levytti näinä vuosina runsaasti: hittejä olivat esimerkiksi ”Tuuliviiri” ja ”Se eikö todista, että muutuin”. Useiden singlejen lisäksi Dannyltä ilmestyi kaksi samaa nimeä kantavaa albumia: vuonna 1968 Danny-studioalbumi ja vuonna 1969 Danny-kokoelmalevy. Ensin mainittu oli Suomen listaykkösenä kolmen kuukauden ajan.Dannyn levytystahti hidastui 1970-luvulla, vaikka jokavuotiset show’t jatkuivatkin. Vuonna 1970 julkaistuista singleistä varsinkin ”Tuulensuojaan” menestyi hyvin, sillä se säilyi suosikkilistoilla melkein kaksi ja puoli vuotta. Dannyn kolmas studioalbumi D ilmestyi vuonna 1971, kuten myös hitti ”Hän on lady”. Danny kiersi kesällä 1972 Suomea Käärme-nimisen show’nsa kanssa ja julkaisi sen nimeä kantaneen viidennen albuminsa, Käärme. Eija Merilän kanssa levytetty duetto ”Vai niin, vai niin” nousi samana vuonna listan kärkeen. Vuoden 1972 toinen iso Danny-hitti oli samalla singlellä julkaistu ”Maantieltä taloon”.Vuodet 1973–1974 merkitsivät suurta murrosta koko suomalaiselle popille, kun Dannyn esittämän käännösiskelmän yksinvalta oli päättymässä. Suomessa alkoi nousta uusia suosikkeja, kuten Hector, Juice Leskinen, Mikko Alatalo, Rauli Badding Somerjoki ja Hurriganes, kun taas Dannyn kaltaisia 1960-luvun tähtiä pidettiin jo ”vanhoina niminä”. Lisäksi Danny kärsi ylirasituksesta, kyllästymisestä ja motivaation puutteesta, ja hänen show’nsa saivat aiempaa kriittisempää palautetta. Muutenkin 1970-luvun alusta lähtien Danny-show’n merkitys väheni musiikkitarjonnan lisääntyessä ja nuorison musiikkimaun pirstoutuessa. Ammatillisesti kyseiset vuodet jatkuivat kuitenkin samoilla linjoilla kuin edellisetkin: hän esiintyi vuonna 1973 Suomea Danny Rundi! -kiertueella, julkaisi levyn Mentävä on ja osallistui Euro­vision laulu­kilpailujen Suomen karsintoihin kappaleella ”Galileo Galilei”. Vuonna 1974 kiertueen nimenä oli Danny in Rock ja show’n naisartistina Virve Rosti. Myös uusi Danny in Beat -albumi julkaistiin, minkä lisäksi Danny oli taas mukana Euroviisukarsinnoissa, nyt kappaleella ”Jos maailmassa vain ois kahva”. Sitä kuitenkin kritisoitiin liian lastenlaulumaiseksi, ja äänestyksestä vastannut ammattilaisraati sijoitti sen kilpailun toiseksi viimeiseksi.Danny pyrki jälleen vuonna 1975 Euroviisuihin, mutta kappale ”Seikkailija” hävisi pisteellä Pihasoittajien ”Viulu-ukolle”. ”Seikkailijasta” tuli kuitenkin hitti. Vuonna 1976 Dannylta ilmestyi listaykköseksi noussut hitti ”Kuusamo” sekä albumi Elämän maku. Vuosien 1973–1974 hiipuminen oli ohi, ja Danny-show’n suosio nousi. Toukokuussa Danny vieraili Mainostelevision ”musiikkilähettiläänä” Japanissa ja Thaimaassa esiintyen televisio-ohjelmissa.
Disko, punk ja rockabilly muuttivat 1970-luvun lopulla musiikkimaailmaa, ja Dannykin joutui miettimään uutta linkkiä nuorisoon. Myös käännöskappaleiden aika oli ohi, ja itse tehdyt kappaleet olivat nousussa Suomessakin. Keväällä 1977 Danny aloitti yhteistyön saman vuoden Miss Suomen Armi Aavikon kanssa. He esittivät duettona Veikko Samulin säveltämät ja Juha Vainion sanoittamat listaykköset ”Tahdon olla sulle hellä” ja ”Kaiken sulle antaisin”. ”Tahdon olla sulle hellä” muodostui Dannyn uran suurimmaksi menestykseksi: se oli listaykkösenä neljä kuukautta, ja sitä myytiin kultasingleen oikeuttavat 10 000 kappaletta. Duon suosion myötä alettiin puhua ”hellyysbuumista”. Dannyn vuonna 1977 ilmestynyttä albumia Tahdon olla sulle hellä myytiin 50 000 kappaletta eli timanttilevyn verran. Hieman pienempiä Armin ja Dannyn menestyskappaleita olivat vuonna 1978 ilmestyneet ”Me vain” ja ”Silloin vasta kaiken saan”. Duon ensimmäinen yhteinen albumi, Danny & Armi, sai 25 000 kappaleen myynnistä kultalevyn. Vuonna 1979 julkaistiin duon toinen albumi Toinen LP.Alkuinnostuksen jälkeen yhteistyö Armi Aavikon kanssa alkoi aiheuttaa Dannyn vanhoissa faneissa kritiikkiä, kuten myös hänen uusi imagonsa, johon kuuluivat Abba- ja Bee Gees -tyyliset kimaltelevat asut. Lisäksi vuosikymmenen vaihteessa Dannyn ja Armin suosio tanssilavoilla ja nuorison keskuudessa hiipui uuden musiikin ja uusien tähtien myötä, ja heidän esiintymisensä siirtyivätkin pääasiassa ravintoloihin, iäkkäämmän yleisön luo. Vuonna 1983 Danny ja Armi kuitenkin voittivat Rostockin kansainväliset laulufestivaalit Aarno Ranisen säveltämällä ja sovittamalla kappaleella ”Am Grunde des Meeres”.Danny levytti 1980-luvulla harvakseltaan. Vuonna 1981 ilmestyi single On meri tänään rauhaton / Vain kaksi nauhaa ja vuonna 1985 Armi Aavikon kanssa Ensirakkaus ja nuoruuspäivät / Siellä jossakin. Danny pyrki vuonna 1986 Euroviisuihin kappaleella ”Ninja”, joka voitti karsintojen yleisöäänestyksen, mutta ei saanut asiantuntijaraadilta riittävää kannatusta. Samana vuonna ilmestyi myös Ninja-albumi. Danny ja Armi ottivat myös osaa Kevään sävel -kilpailuun Veikko Samulin säveltämällä ja Chrisse Johanssonin sanoittamalla kappaleella ”Pelkkää hyvää”. Dannyn levyttämä ”Amarillo” nousi vuonna 1987 tanssipaikkojen tiskijukkien hittilistoilla soitetuimmaksi kappaleeksi ja suosituksi osaksi Dannyn lavaohjelmistoa. Vuonna 1988 ilmestyi albumi Elämän sävel.
1980-luvun lopulla Dannyn ura oli eräänlaisessa alennustilassa. Suurten show-kiertueiden sijaan hän esiintyi pienemmissä ravintoloissa ja pizzerioissa. Säestävään yhtyeeseen ei aina ollut varaa, jolloin taustamusiikki tuli nauhalta. Nuorempi yleisö pilkkasi hänen ninjaliikkeitään ja Elvis Presleyltä lainattuja esiintymisasujaan. Dannyn elämässä tärkeintä olivat tuolloin perhe ja lasten kasvattaminen, ja hän myös vetäytyi julkisuudesta. Etenkin Dannyn isän kuolema helmikuussa 1978 oli saanut hänet pohtimaan muitakin arvoja kuin jatkuvaa Suomen kiertämistä. Vaikeimpina hetkinä Danny harkitsi laulajan uran lopettamista.Hiljaisemman 1980-luvun jälkeen 1990-luku merkitsi Dannylle uutta nousua. Musiikillisesti hän ei enää pyrkinyt seuraamaan vallitsevia trendejä, vaan luotti vahvuuksiinsa ja nuoruutensa musiikkiin. Danny esiintyi vuosina 1990 ja 1991 Armi Aavikon kanssa Viking Isabellalla, mikä palautti hänen motivaationsa. Jukka Kuoppamäen laulu ”Tämä taivas, tämä maa”, jonka Danny levytti Aikamiesten kanssa, oli hitti vuonna 1992. Lisäksi samanniminen albumi myi kultalevyn verran. Danny täytti samana vuonna 50 vuotta, minkä kunniaksi järjestettiin juhlakonserttikiertue ja MTV3 lähetti juhlaohjelman East Virginiasta Kuusamoon.Laivashow’t Armi Aavikon kanssa jatkuivat vuoteen 1995, jolloin Aavikko jäi D-tuotannosta sairauslomalle. Samana vuonna ilmestyi Dannyn albumi Vielä sä syleilet mua.
Vuonna 1996 ilmestyi albumi Valoa ja energiaa, jota Danny piti uransa ensimmäisenä todellisena rock-äänitteenä. Radiotoimittajat valitsivat sen kuukauden levyksi. Armi Aavikko oli jäänyt esiintymisistä pois, mutta Danny jatkoi niitä yksin. Seuraava albumi, Taikaa, ilmestyi vuonna 1997, ja sen nimikappale nousi radiohitiksi. Menneiden vuosikymmenten hittiputket olivat ohi, mutta Danny-show oli muodostunut käsitteeksi ja legendaksi. Danny oli ensimmäisiä ulkomaisen populaarikulttuurin esiintyjiä Kiinassa, kun hän esiintyi marraskuussa 1997 Kantonissa ja Pekingissä. Vuoden 1998 toukokuussa Danny esiintyi puolestaan Turkissa. Danny myös juonsi ja käsikirjoitti yhdessä MTV3:n henkilöstön kanssa 12-osaisen musiikkiviihdesarjan Tie tähtiin, jonka jaksot nauhoitettiin Viking Cinderellalla kesä-elokuussa 2000. Samana vuonna ilmestyi Saska Snellmanin toimittama Dannyn elämäntyöstä kertova kirja Danny.Studioalbumi Nainen ilmestyi kansainvälisenä naistenpäivänä 8. maaliskuuta 2002. Levyn radiohittejä olivat ”Nainen” ja ”Tummat silmät salamoi”. Samana vuonna Danny täytti 60 vuotta, ja sen kunniaksi järjestettiin 19. lokakuuta Helsingin Hartwall-areenalla 60-vuotisjuhlakonsertti. Se taltioitiin, ja TV2 esitti sen myöhemmin kahdessa osassa. Konsertin lisäksi järjestettiin juhlakiertue.Heikki Paavilaisen ohjaama Dannyn elämästä kertova Danny-musikaali sai ensi-iltansa syyskuussa 2005 Rauman Kaupunginteatterissa. Musikaalissa Dannyä näytteli Ilkka Koivula. Musikaalin näki sen esitysaikana yli 20 000 katsojaa. Saman vuoden jouluaattona Dannyn kotoa lähetettiin suora internetlähetys, jota seurasi 50 000 katsojaa. Vuonna 2006 ilmestyi Jyrki Hämäläisen kirjoittama elämäkertakirja Iso D.Danny osallistui MTV3:n esittämään Linnan tähdet -tosi-tv-sarjaan, joka kuvattiin espanjalaisessa linnassa vuonna 2010. Danny palasi konserttilavoille kahdeksan vuoden tauon jälkeen Tunteiden ilta -kiertueellaan saman vuoden syksyllä. Danny oli myös mukana Finnhits 2012 -konserttikiertueella Einin, Frederikin, Tapani Kansan ja Virve Rostin kanssa.Danny esiintyi Richard Ayoaden vuonna 2013 valmistuneessa elokuvassa The Double – kaksoisolento, jonka päärooleissa olivat Jesse Eisenberg ja Mia Wasikowska. Danny ja The Islanders -yhtye esittivät elokuvassa kappaleen ”East Virginia”. Samana vuonna Danny järjesti myös 50-vuotistaiteilijajuhlakiertueen Viihdemaratonin loppusuora. Danny kuvasi Viihdemaratonin loppusuoraa jäähyväiskiertueekseen, jonka jälkeen hän vähentäisi esiintymisiä.Dannyltä ilmestyi Lauluista tehty -niminen albumi syyskuussa 2016. Levyn tuotti Esa Nieminen, joka myös sävelsi suurimman osan lauluista. Kappaleet ”Päivät nää” ja ”Sekaisin susta” nousivat radiokanavien soittolistojen kärkisijoille. Saman vuoden lokakuussa julkaistiin Markku Veijalaisen kirjoittama kirja Minulta sinulle, jossa Danny kertoo taustoja kymmenestä harvinaisesta laulustaan. Kirjan mukana on CD, jolle hän on koonnut kahdeksantoista itselleen merkittävää laulua. Marraskuussa Danny lähti konserttitalokiertueelle Frederikin ja Tapani Kansan kanssa. Samassa kuussa ilmestyi Dannystä kertova dokumenttielokuva.Heinäkuussa 2017 Danny esitti Sieravuoren kesäteatterissa revyynäytelmässä Hitti soikoon itseään. Vuonna 2018 Danny oli mukana Vain elämää -televisiosarjan kahdeksannella tuotantokokaudella. Danny saavutti marraskuussa 2018 uransa sadannen listahitin, kun hänen levytyksensä ”Nousevan auringon talo” nousi Tätä Suomi tanssii -listalla sijalle 11.
Danny tunnetaan pääasiassa iskelmälaulajana, mutta hänen tuotantoonsa on kuulunut vaihtelevassa määrin myös rockia. Popmusiikkia hän alkoi esittää heti uransa alussa. 1960-luvulla Dannyn levy-yhtiö Scandia katsoi, että Dannyn rock-vaihe päättyi The Islandersin kanssa levytettyjen englanninkielisten singlejen jälkeen. Scandian johtaja Jaakko Salo näki Dannyn pitkän linjan koko kansan iskelmätähtenä eikä show-esiintymistensä rock-laulajana. Danny on levyttänyt paljon myös latinalaisamerikkalaista musiikkia, kuten kappaleet ”Rebecca”, ”Pistolero” ja ”Painajainen”. Danny olisi halunnut levyttää ainoastaan englanninkielistä nuorisomusiikkia, ja hän on kertonut, että hänen taiteellinen linjansa katosi 1960-luvulla, kun ”täysiverinen rockmies” alkoi esittää latinomusiikkia ja balladeja. Scandian Harry Orvomaa ja Antti Einiö totesivat Dannylle, että hänen linjansa oli yksinkertaisesti tehdä hittilevyjä.Dannyn oman mielimusiikin ydin on 1950–1960-lukujen rock and rollissa. Ensimmäinen esikuva nuorelle Ilkka Lipsaselle oli Tommy Steele, ja seuraavaksi hän innostui Ray Charlesista ja Fats Dominosta. Hänen esikuviaan ovat olleet myös Elvis Presley, Cliff Richard, Paul Anka, Johnny Hallyday, Tom Jones, Little Richard, Chuck Berry, Jan Rohde, The Beatles, The Rolling Stones ja Abba.Dannyn levyttämä musiikki on nojautunut muiden kirjoittamaan materiaaliin. Danny on sanonut uskovansa, että hän olisi pystynyt kirjoittamaan kappaleita itsekin. Tarvetta tähän ei kuitenkaan ollut, koska levy-yhtiö Scandia tarjosi jatkuvasti hyviä lauluja levytettäväksi. Jyrki Hämäläisen mukaan Dannyn pitkän uran taustalla ei ole musiikillinen nerous, vaan Dannyn synnynnäinen karisma sekä hänen kykynsä ”ottaa yleisö haltuun”.Danny on opiskellut laulua ja hengitystekniikkaa muun muassa Eero Väreen, Ture Aran ja Ester Raskin opettamana. Alkujaan Danny lauloi pehmeällä äänenvärillä, josta esimerkkeinä ovat kappaleet ”Kauan” (1965) ja ”Hiljainen kitara” (1966). Vuosia myöhemmin hän alkoi kehittää myös voimakasta, aggressiivista laulutapaa Tom Jonesin ja Elvis Presleyn tyyliin. Danny panosti myös laulun sanojen artikulointiin. Hänen mukaansa Juha Vainio aikoinaan kutsui häntä Suomen selkeäsanaisimmaksi ja tehokkaimmaksi tekstien tulkitsijaksi, jolle pystyi tekemään hyvinkin nopeasti artikuloitavia tekstejä, kuten Vainion sanoittamat ”Kesäkatu” ja ”Työlaulu” (molemmat 1966). Balladeissa Danny pyrki lisäämään esitykseen hellyyttä, mutta samalla pysymään miehekkäänä.
Dannyn syvällisempi kiinnostus lavaesiintymisiin syntyi hänen nähtyään ruotsalaisyhtye Jan Rohde & The Adventurersin esiintymisen Helsingin Messuhallissa vuoden 1964 lopussa. Keikan jälkeen Danny on kertonut tajunneensa, ettei rock and rollissa ole kysymys pelkästään laulamisesta tai edes esittämisestä, vaan kokonaisvaltaisesta esiintymisestä, jonka pyrkimyksenä on vapauttaa yleisö estoistaan. Danny on sanonut, että esiintymisessä tärkeintä on luoda yhteys yleisöön niin, että jokainen katsoja tuntee olevansa huomion keskipisteenä.Danny oli vuoteen 2014 mennessä käsikirjoittanut ja toteuttanut yli 60 show-kiertuetta, tehnyt noin 9 000 keikkaa ja esiintynyt noin viidelle miljoonalle katsojalle.
Danny on erityisen kuuluisa kesäshow-kiertueistaan, ja hänen on katsottu aloittaneen show-kulttuurin Suomessa. Ensimmäinen kiertue oli vuonna 1966 järjestetty Danny-show, joka Dannyn hahmotelman mukaan ”pyrki viemään yleisönsä musiikin mielenkiintoiseen maailmaan teatterinomaisin keinoin”. Danny-show’ta seurasivat pian muun muassa Mustaa ja valkoista (1967), Rock Side Story (1968), Super Danny (1969), 70-systeemi (1969), Suden hetki (1971) ja Käärme (1972). Dannyn esimerkin myötä muutkin laulajat alkoivat hankkia keikoilleen juontajan ja tanssityttöjä. Kesä-show’n lisäksi järjestettiin myös talvikiertueita.Danny-show’t olivat Dannylle siinäkin mielessä tärkeitä, että kun hän ei säveltänyt itse musiikkiaan, hän saattoi kuitenkin suunnitella ja johtaa omaa show’taan. Idea kiertueisiin tuli Jyrki Hämäläisen mukaan alun perin häneltä. Hämäläinen toimi pitkään show’n promoottorina, tuottajana ja juontajana. Danny esitti konserteissa musiikkia tyylillisesti eri tavalla kuin levyillä, vaikka hitit olivatkin mukana. Lisäksi keikkamateriaaliin kuului paljon englanninkielisiä rock-lainakappaleita. Alkuaikoina Dannyn parina show’ssa oli aina naispuolinen solisti, ensimmäisenä kesänä 1966 hän oli Anki Lindqvist. Lindqvistiä seurasivat 1960–1970-luvuilla muun muassa Katri Helena, Irina Milan, Päivi Paunu, Ami Aspelund, Muska ja Virve Rosti. Miespuolisiin solisteihin lukeutuivat esimerkiksi Kirka, Kari Tapio, Markku Aro, Pepe Willberg ja Kisu.
Show’t saivat aikoinaan vaikutteita ulkomaisilta esikuvilta, kuten Vince Taylorilta ja Johnny Hallydaylta. Mukana oli Dannyn lisäksi muitakin solisteja sekä soittajia, tanssijoita, tekniikkaa ja rekvisiittaa. Tapahtumat olivat tarkasti suunniteltuja kokonaisuuksia, ja usein niissä oli myös jokin erillinen ajankohtainen osa- tai kokonaisteema. Ne tulivat mukaan 1960–1970-lukujen vaihteessa, jolloin vasemmistoradikalismin myötä yhteiskunnassa korostettiin kantaaottavuutta, edistyksellisyyttä ja kriittisyyttä. Esimerkiksi vuonna 1969 järjestetty 70-systeemi käsitteli huumeita, väkivaltaa ja uskontoa. Toisinaan esityksissä vastustettiin Vietnamin sotaa ja saasteita. Dannyn mukaan hänen tuolloiset lavashow’nsa olivat eräänlainen musiikillinen tietoisku, jossa otettiin kantaa aina ajankohtaisimpaan yhteiskunnalliseen ongelmaan. Lehdistössä monet pitivät esityksiä eräänlaisena poliittisena ja yhteiskunnallisena kabareena ja varieteena. Danny itse on kuitenkin sanonut, ettei varsinaisia poliittisia kantoja esitetty, koska radikaalien myötäily olisi ollut hänelle mahdotonta.Ajankohtaiseen politiikkaan sekä maailmanparannukseen liittyvät teemat päättyivät vuoden 1971 Suden hetkeen, sillä Danny katsoi, että radikalismin suurin käyttövoima ja painostus alkoivat ehtyä. Vuoden 1972 Käärme-show olikin pelkkää viihdettä ilman yhteiskunnallista sanomaa, ja mukana oli kaksi tiikeripytonia lasilaatikoissa. Vuoden 1973 Danny Rundi! ja vuoden 1974 Danny in Rock olivat entistäkin pelkistetympää rock-show’ta, jossa rekvisiittaa vähennettiin ja esitys rakennettiin aiempaa enemmän Dannyn itsensä ympärille. Vuoden 1976 kiertueella Danny esiintyi eräässä uransa suurimmista konserteista, Timangi Toyota -ilmais-show’ssa Helsingin jäähallissa, jossa yleisöä oli arviolta yli 10 000.1960-luvun lopulla show’n kehittämisen apuna käytettiin keksijän ja tutkijan, myöhemmin Jyväskylän yliopiston psykologian professorin Carl Hagforsin tutkimuksia. 24. elokuuta 1969 Hagfors kiinnitti 200 satunnaisesti valittua Dannyn konsertin katsojaa laitteisiinsa, joilla mitattiin koko esiintymisen ajan koehenkilöiden sydämen lyöntitiheyttä ja hikoiluprosenttia. Lisäksi testattavat ilmoittivat napin painalluksella, kun jokin heidän kokemuksistaan tuntui miellyttävältä. Samaa tapaa on käytetty valheenpaljastuskokeissa Yhdysvalloissa, ja kyseessä olivat todennäköisesti maailman ensimmäiset ryhmäreaktiotutkimukset. Tuloksista Danny kehitti niin sanotun W-kaavan, jonka avulla hän suunnitteli esiintymisensä:
»Show’n alku on hetki ennen odotusten täyttymistä. Käyrä on korkealla. Maksimitasolla ei voi pysytellä koko show’n ajan, vaan on käytävä myös alhaalla. Sitten välinousu ja paluu alas ennen kiipeämistä loppuhuipennukseen, joka jättää mukana olijoille hyvän mielen.» (Danny W-kaavasta.)
1970-luvun lopusta lähtien kiertueet jatkuivat Armi Aavikon kanssa aina vuoteen 1995. Danny käytti vuonna 1978 esiintymisissään lasersädettä kolmantena artistina maailmassa. Danny & Armi laserajassa esitettiin 3. syyskuuta myös televisiossa. Vuonna 1979 kaksikko teki yhdessä Pepe Willbergin ja edellisvuoden Miss Suomen Seija Paakkolan kanssa Finntastic-nimellä kaksi kiertuetta. Finntasticin ideana oli synnyttää eräänlainen ”Suomen Abba”. Viimeinen varsinainen Danny-show oli vuonna 1980 järjestetty rullaluisteluteemainen Rullaa ja rokkaa kanssamme. Dannyn mukaan show’t keräsivät noin 15 vuoden aikana yhteensä 2,5 miljoonaa ja esitystä kohden keskimäärin 2 200 katsojaa.Keväällä 1981 Danny ja Armi tekivät Helsingin Kaivohuoneella ensimmäisen ravintolashow’nsa, joka oli suuri kaupallinen menestys. Dannyn ja Armin yhteiset show’t jatkuivat myös seuraavina vuosina. Vuonna 1987 järjestettiin Dannyn ja Armin ensimmäinen laivashow Silja Linen Finnjetillä. Esiintymisiä ruotsinlaivoilla jatkettiin vuodesta 1990 vuoteen 1995. Armi Aavikon jättäydyttyä pois Danny jatkoi esiintymisiä yksin.Danny lopetti suuret konserttikiertueet lokakuusta 2018 tammikuuhun 2019 kestäneeseen Viimeinen ilta Dannyn seurassa -kiertueeseen. Sen päätyttyä hän kertoi mahdollisesti vielä tekevänsä yksittäisiä konsertteja tai festivaaliesiintymisiä.
Danny perusti syyskuussa 1966 kommandiittiyhtiömuotoisen D-tuotanto-nimisen ohjelmatoimiston. Yhtiön ensimmäinen löytö oli Kirka, joka pian nousi suosioon kappaleella ”Hetki lyö”. Kappaleen valitsi Danny, ja alun perin hänen oli tarkoitus levyttää se itse. Nuorten lupausten lisäksi D-tuotantoon kuului myös iäkkäämpia tähtiä, kuten Tapio Rautavaara, Olavi Virta, Tauno Palo ja Ansa Ikonen. Parhaimmillaan, vuonna 1974, D-tuotanto työllisti 360 työntekijää. Samana vuonna yrityksestä kuitenkin lähti useita artisteja, kun muun muassa Kirka, Kisu ja Markku Aro perustivat yhdessä oman ohjelmatoimistonsa, ja siitä lähtien D-tuotanto on toiminut pienimuotoisempana. Yritys muutti vuonna 1995 Lauttasaaresta Kuusisaareen ja myöhemmin Kirkkonummelle. 2000-luvulla D-tuotannon esiintyjiä ovat olleet tangokuningattaret Johanna Pakonen, Susanna Heikki ja Erika Vikman.Vuosina 1974–1980 Danny toimi Ohjelmatoimistojen työnantajayhdistys ry:n varapuheenjohtajana.  Solo ry:n puheenjohtajana Danny työskenteli vuodesta 1989 maaliskuulle 2015, jolloin tehtävät siirtyivät Kai Lindille. Danny on myös kuulunut tekijänoikeusjärjestö Gramexin hallitukseen.Danny on ollut mukana käsikirjoittamassa joitakin viihteellisiä televisio-ohjelmia, kuten sarjoja Tähtien ilta (1982), O Solo Mio (1990) ja Tie tähtiin (2000). Lisäksi hän on näytellyt muun muassa elokuvissa Noin 7 veljestä (1968) ja Näköradiomiehen ihmeelliset siekailut (1969).
Danny on levyttänyt uransa aikana yli 300 musiikkikappaletta sekä julkaissut 18 studioalbumia, satakunta singleä ja lukuisia kokoelmalevyjä. Kappaleista kuuluisimpia ovat ”East Virginia”, ”Kauan”, ”Piilopaikka”, ”Vähän ennen kyyneleitä”, ”Kesäkatu”, ”Tuuliviiri”, ”Kuusamo”, ”Tahdon olla sulle hellä” ja ”Tämä taivas, tämä maa”. Suosituin kappale on ollut ”Tuulensuojaan”, joka pysyi suosikkitilastoissa yhteensä 126 viikkoa. Vuoteen 2018 mennessä listoille oli noussut 100 hänen kappalettaan. Dannyn mukaan hänellä oli 2000-luvun alkuun mennessä ollut yksitoista ykköshittiä. Listahittien suuri määrä selittyy osin sillä, että 1960-luvulla listoille laskettiin singlejen a- ja b-puolien lisäksi joskus myös yksittäisiä albumiraitoja. Timo Pennasen tilastojen mukaan Suomen myyntitilaston ykköseksi on noussut seitsemän Dannyn kappaletta: ”Vähän ennen kyyneleitä”, ”Rebecca”, ”Se eikö todista, että muutuin”, ”Vai niin, vai niin”, ”Kuusamo”, ”Tahdon olla sulle hellä” ja ”Kaiken sulle antaisin”. Albumeista listaykköseksi on yltänyt vuoden 1968 studioalbumi Danny ja kymmenen myydyimmän joukkoon Se olla voi toisinkin päin, Danny-kokoelma, Tahdon olla sulle hellä ja Danny & Armi. Levymyynnistään hänelle on myönnetty kultalevy kolmesta albumista: Tahdon olla sulle hellä, Danny & Armi ja Tämä taivas, tämä maa. Ensin mainittu on ylittänyt lisäksi timanttilevyn rajan. Lisäksi Dannyn singleistä Tahdon olla sulle hellä / Beatles on myynyt kultalevyn verran. Dannyn levyjen yhteenlaskettu myynti on yli 600 000 kappaletta kappaletta. Dannyn itsensä mukaan hänen kuuntelijansa olivat aikoinaan pääasiassa naisia, mutta myöhemmin etenkin konserteissa on käynyt paljon myös miehiä.Danny on ollut monien suomalaisartistien ja -yhtyeiden esikuva. Esiintyjien keskuudessa häntä on lisäksi arvostettu siitä, että hän on pyrkinyt parantamaan taiteilijoiden työoloja. Hänen johtamaansa D-tuotantoon pyrki 1960-luvulla artisteja muun muassa siksi, että aikakaudelleen epätyypillisesti se hoiti paperityöt, palkat, sivukulut ja verot asianmukaisesti. Etenkin vasemmistolaisten keskuudessa Dannyä kuitenkin pilkattiin laulavan liikemiehen maineen vuoksi, ja hänen epäiltiin riistävän artistejaan. Kyseenalaisena pidettiin myös sitä, että Dannyn katsottiin rahastavan yhteiskunnallisilla epäkohdilla käyttämällä niitä varietee-tyylisten esitystensä materiaalina.Vuonna 1996 tasavallan presidentti Martti Ahtisaari myönsi Dannylle Suomen Leijonan ritarikunnan ritarimerkin. Lisäksi ÄKT myönsi Dannylle Erikois-Emman ”pitkäaikaisesta ja erinomaisen ansiokkaasta työstä suomalaisen esittävän taiteen ja äänitetuotannon hyväksi”. Marraskuussa 2002 tasavallan presidentti Tarja Halonen myönsi Dannylle musiikkineuvoksen arvonimen. Hän oli jo vuotta aikaisemmin hakenut professorin arvonimeä, mutta Halonen ei myöntänyt sitä. Danny palkittiin vuonna 2018 Iskelmä-Finlandialla.16. heinäkuuta 2008 Dannyn lapsuudentalon, Porissa sijaitsevan Antinkatu 6:n, seinään asennettiin muistolaatta, jossa mainitaan hänen asuneen talossa vuosina 1942–1952. Esityksen laatasta tekivät Porin kaupunki ja Solo ry.Dannyn ja Armin kappaleen ”Tahdon olla sulle hellä” englanninkielisen version ”I Wanna Love You Tender” musiikkivideo valittiin vuonna 2009 Short Attention Span -musiikkiblogin äänestyksessä maailman huonoimmaksi. Vuoteen 2016 mennessä videota oli katsottu YouTubessa 3,5 miljoonaa kertaa.
Danny seurusteli vuosina 1967–1968 laulaja Katri Helenan kanssa. Suhde sai alkunsa Danny-show’ssa Mustaa ja valkoista. Danny on sittemmin myöntänyt, että seurustelu päättyi hänen jäätyään kiinni pettämisestä. Vuoden 1968 Syndikaatti tekee suurratsian -kiertueen aikaan Dannyllä oli lyhyt suhde näyttelijä-laulaja Kaisu Vuoriston kanssa, ja kesällä 1968 hänellä oli suhde Koivistolaiset-sisarduon Anja Koiviston kanssa, joka tuolloin kuului Dannyn esiintymisten tanssityttöihin. Lehdistölle Danny 1960-luvulla järjestelmällisesti kiisti lukuisat naissuhteensa teini-idolin imagoaan ja yksityisyyttään varjellakseen.
Danny ja Seppälän vaatekauppiassukuun kuuluva Liisa Seppälä tapasivat vuonna 1968, kun Seppälä pyysi D-tuotantoa tekemään Seppälä-yritykselle muotinäytöksiä. Seuraavana vuonna he alkoivat seurustella, ja heidät vihittiin avioon 15. tammikuuta 1972 Raumalla Pyhän Ristin kirkossa. Ulkopuolisten pääsy kirkkoon estettiin poliisivoimin, mikä aiheutti voimakasta kritiikkiä lehdistössä. Parin ensimmäinen lapsi syntyi 31. elokuuta ja sai nimen Turo Johannes. Heidän muut lapsensa ovat Heidi (s. 1976) ja Juha (s. 1977). Danny ja Liisa Lipsanen rakennuttivat itselleen asuintalon ensin Espoon Haukilahteen ja myöhemmin Helsingin Kuusisaareen sekä kesähuvilan Raumalle. Dannyn mukaan naimisiinmeno päätti hänen imagonsa koko kansan teini-idolina, ja ihmisten silmissä tilalle tuli vetäytyvä ”toimitusjohtaja-Danny”, jota seurasi rikkaan liikenaisen puoliso, ”miljoonamies-Danny”. Avioliiton myötä Danny myös vähensi näkyvyyttään julkisuudessa, koska pelkäsi mahdollisen kielteisen julkisuuden vaikuttavan negatiivisesti myös Seppälä-yrityksen maineeseen ja siten liiketoimiin.Vuonna 2005 Dannyn ja Liisa Lipsasen ilmoitettiin eroavan. Danny sanoi tuolloin, että eron syynä oli erityisesti hänen rakastumisensa Armi Aavikkoon, jolle hän koki olevansa tarpeellinen toisin kuin menestyvälle Liisa Lipsaselle. Dannylla oli ollut vuonna 2002 kuolleen Aavikon kanssa avioliiton ulkopuolinen suhde 1970-luvun lopulta vuoteen 1992 asti. Kesällä 2016 Danny väitti, ettei avioero johtunutkaan hänen sivusuhteestaan Aavikkoon, vaan Liisa Lipsasen muutosta Ruotsiin, jonne Danny ei halunnut lähteä. Lipsaset jättivät avioerohakemuksen harkinta-ajan jälkeen helmikuussa 2006.Dannyllä todettiin 1990-luvun alussa diabetes ja verenpainetauti. Vuonna 2010 hän sai laivaesiintymisen yhteydessä sydäninfarktin, ja hänelle tehtiin samana yönä pallolaajennus, joka Dannyn mukaan pelasti hänen henkensä.Joulukuussa 2016 Danny kertoi olevansa suhteessa saman vuoden tangokuningatar Erika Vikmanin kanssa, jonka hän oli tavannut vuoden 2015 Tangomarkkinoiden yhteydessä. Dannyn ja Vikmanin noin 50 vuoden ikäero aiheutti suuren kohun. Pari on elänyt avoliitossa vuodesta 2018, jolloin Vikman muutti Dannyn asuntoon Kirkkonummelle.Danny harrastaa puutarhanhoitoa, veneilyä, valokuvausta, videointia, matkustelua ja kirjallisuutta.
Jyrki Hämäläinen sanoo vuonna 2006 ilmestyneessä Iso D -kirjassaan, että ”kukaan ei ole niin pitkään ja monitahoisesti huhkinut töitä musiikkimaailmassa kuin Danny”. Hämäläisen mukaan Dannyn elämässä on ollut suuren menestyksen lisäksi tragedioita, tuskaa, menetyksiä, kuumia tunteita, kuumia rakkaussuhteita ja myrskyisiä kausia ”ristiriitaisten sydänsurujen taakan lähes murtaessa hänet”. Esiintyjänä ja taiteilijana Hämäläinen kuvaa Dannyä ainutlaatuiseksi voimahahmoksi, joka on maksanut elämälle menestyksestään kovan hinnan. Hitit ”Salattu suru” ja ”Vähän ennen kyyneleitä” voisivat Hämäläisen mukaan kertoa Dannyn omasta elämästä.Hämäläisen mukaan Dannystä on helppo pitää, mutta hän myös ärsyttää monia. Danny on Hämäläisen mukaan perinteiseen taiteilijatapaan ”kaksipersoonainen” eli hänen laulaja- ja yksityishenkilöpersoonansa ovat erilaisia. Dannyn kaksijakoisuuteen vaikuttaa lisäksi se, että häntä on vaikea luokitella. Hämäläisen mielestä Dannyssä riitelevät nuoruudessaan rock and rollin ja katutappeluiden maailmassa elänyt katupoika, mutta myös hyvän kotikasvatuksen ja ruotsinkielisen koulutaustan sekä etiketin ja erittäin hyvät käytöstavat omaava herrasmies. Danny ei myöskään ole suomalaisille taiteilijoille tyypillisesti boheemi, vaan laulava liikemies, kuten Frank Sinatra, Madonna ja Mick Jagger.Tuottaja ja säveltäjä Jaakko Salo kommentoi vuonna 1996, että Danny on laulaja, jonka uralle on osunut todellisia comebackeja enemmän kuin juuri kenellekään muulle suomalaiselle levylaulajalle: muutaman hiljaisen vuoden jälkeen hän on tullut aina uudelleen esiin.
Veijalainen, Markku: Danny – Minulta sinulle.    Readme.fi, 2016. ISBN 9789523213333.

Daphnis on yksi Saturnuksen sisemmistä kuista. Se tunnetaan myös nimellä Saturnus XXXV, ja sen aiempi virallinen nimi oli S/2005 S 1. Daphniksen halkaisija on noin kahdeksan kilometriä, ja se kiertää planeettaa Keelerin aukossa.
Kuu nimettiin vuonna 2006 Dafniin mukaan, joka on lammaspaimen, runoilija ja pillinsoittaja kreikkalaisessa mytologiassa. Dafnis oli myös titaanien, joiden mukaan Saturnuksen suurimmat kuut on nimetty, jälkeläinen. Myös toinen Saturnuksen sisempi kuu Pan on nimetty kreikkalaisen mytologian lammaspaimenen mukaan.
Ennen valokuvaustaan Daphniksen olemassaolo ja sijainti oli jo päätelty gravitaationaalisista värähtelyistä, jotka havaittiin Keelerin aukon ulkolaidalla. Kuun sisemmällä laidalla aiheuttama värähtely edeltävät itse kuuta kiertoradalla, kun ulkoreunalla esiintyvä värähtely jää kiertoradalla kuun taakse kiertonopeuden takia.
Daphniksen löysi Cassini Imaging Science Team 6. toukokuuta 2005. Kuvat otti Cassini-luotain 16 minuuttia toukokuun ensimmäisen puolella. Kuu oli aiemmin nähty 32 kuvassa C-renkaasta, jotka oli otettu jo aiemmin, 13. huhtikuuta 2005.
Daphniksen kiertoradan inklinaatio ja eksentrisyys ovat todella pienet, mutta erottuvat nollasta. Daphniksen eksentrisyys saa etäisyyden Saturnuksesta vaihtelemaan noin yhdeksällä kilometrillä, ja sen inklinaatio saa sen liikkumaan ylös ja alas noin seitsemällä kilometrin verran. Keelerin aukko, jossa Daphnis kiertää, on noin 42 kilometriä leveä.

Dark Floors – The Lordi Motion Picture on  suomalainen Lordi-yhtyeen tähdittämä kauhuelokuva, jota on esitetty useissa Euroopan maissa ja joka on julkaistu DVD:nä myös Yhdysvalloissa ja Japanissa.
Elokuvan tekijät ovat luonnehtineet Dark Floorsia perinnetietoiseksi, aidoksi kauhuelokuvaksi sekä psykologiseksi trilleriksi. Se on saanut vaikutteita etenkin 1980-luvun yhdysvaltalaisista kauhuelokuvista, mutta myös japanilaisesta tuotannosta.Suuresta ennakkokohusta, 2,19 miljoonan euron tuotanto- ja kaikkiaan 4,3 miljoonan euron kokonaisbudjetistaan huolimatta elokuva sai Suomessa vain 19 900 katsojaa. Suomessa Dark Floors julkaistiin DVD:nä 13. kesäkuuta 2008. Elokuva tuotti tappiota 1,7 miljoonaa euroa. Elokuva sai myös yleisön ja kriitikkojen taholta erittäin negatiivisen vastaanoton, mutta sen erikoistehosteita kehuttiin jonkin verran.Elokuva tuli ensi-iltaan Suomessa 8. helmikuuta 2008,  Islannissa  29. helmikuuta 2008, Virossa 7. maaliskuuta 2008, Venäjällä 7. elokuuta 2008 ja Turkissa 8. elokuuta 2008. Elokuvan levittäjä Nordisk Film International Sales on myynyt Dark Floorsin levitysoikeudet yli 50 maahan. Dark Floors julkaistiin Yhdysvalloissa suoraan DVD-myyntiin 14. lokakuuta 2008.Vaikka elokuvan levitysoikeudet myytiin yli 50 eri maahan, se tuotti tuotantoyhtiö Solar Filmsille 1,7 miljoonan euron tappiot. Laajasta levityksestä ja markkinoinnista huolimatta elokuva ei kerännyt missään maassa merkittävän suuria katsojalukuja.
Autistisen Saran isä on huolestunut tyttärensä terveydestä. Hän yrittää viedä Saran pois sairaalasta väkisin, mutta hissi menee epäkuntoon ja he jäävät muiden henkilöiden kanssa loukkuun. Kun he lopulta saavat hissin ovet auki, kaikki ihmiset tuntuvat kadonneen sairaalasta, eivätkä he löydä muuta kuin silvottuja ruumiita. He alkavat etsiä ulospääsytietä sairaalasta, mutta kaikki tiet ovat tukossa. Pakotietä etsiessään joukko joutuu samalla yhä syvemmälle ruumiiden täyttämään painajaiseen. Sairaalan puhelimet toistavat vain automaattista vastaajan viestiä, eikä niillä saa yhteyttä ulkopuolelle. Vaikuttaa myös siltä, että aika olisi pysähtynyt. Mikään ei liiku, eivät edes kellojen viisarit tai sadepisarat. Päähenkilöt huomaavat olevansa rinnakkaistodellisuudessa – kun he etsivät pakotietä, samat tapahtumat toistuvat. Kun Emily esimerkiksi yrittää pyytää apua sairaalan puhelimella, hän huomaakin puhuvansa itsensä kanssa.
Ensimmäinen varsinainen este heidän tiellään on, kun joukko joutuu pakenemaan kummitus Awaa, joka kirkumisellaan voi tuhota kuulon. Pakenijat pääsevät vähäksi aikaa turvaan röntgenhuoneeseen, jonka säteet pelottavat kummituksen pois. Jon hermostuu ja päättää lähteä pois sairaalasta. Päästyään hissiin hän kuitenkin kuulee omituisia ääniä ja huomaa, että jokin on tulossa hissin lattian läpi. Jon yrittää poistua hissistä, mutta hissin ovet sulkeutuvat, eikä hän saa niitä enää aukeamaan. Hän hätääntyy ja huutaa apua. Ben ja Rick kuulevat avunhuudot ja lähtevät pelastamaan Jonia. Hissin lattian läpi on tulossa hirviö Kita, joka lähes syö Jonilta jalan. Rickin ase on jäänyt röntgenhuoneeseen, joten hän heittää vaahtosammuttimen hirviön päälle, jolloin se putoaa hissikuilua pitkin alas. Jon säilyy hengissä, mutta on loukannut jalkansa.
Seuraavaksi selviytyneet joutuvat OX-hirviön hyökkäyksen kohteeksi. OX hyökkää heidän kimppuunsa murskaamalla seinän, eikä mikään tunnu estävän sitä. Rick ampuu sitä epätoivoisesti ja saa surmansa sen murskatessa hänet vasten sairaalan ovea.
Pyörätuolissa oleva Sarah tuntuu olevan epäluonnollisten tapahtumien keskipiste, joten juonikas Jon alkaa miettiä hänen uhraamistaan hirviöille. Kun Sarah ja Jon jäävät hetkeksi kahden, Jon yrittääkin kutsua hirviöitä luokseen, mutta Tobias saapuu paikalle ja estää sen. Jon iskee Tobiaksen tajuttomaksi, mutta kuolee hetken kuluttua, kun muumiohirviö Amen surmaa hänet ja syö hänen sydämensä. Ben työntää sairaalasängyn Amenia päin, joka sänkyyn törmättyään lentää sairaalan ikkunasta ulos. Ben lähtee etsimään muita, mutta nämä eivät näe Beniä, Emily taas joutuu Kitan armoille, mutta Emily tainnuttaa sen defibrillaattorilla. Myöhemmin Amen palaa takaisin ja yrittää tappaa Benin. Benin sijasta Amen tappaa Tobiaksen, joka saapuu paikalle ja tappaa Amenin iskemällä sen läpi keihään. Samalla Tobias uhraa itsensä pelastaakseen tyttärestään huolehtivan Benin, sillä viimeisillä voimillaan Amen vetää Tobiasta lähemmäksi itseään, jotta keihäs lävistäisi hänetkin.
Lopulta elossa ovat enää Sarah, Ben ja Emily. He seisovat käytävällä hissin edessä ja tyhjän hissin ovi avautuu. Emily kuulee epäilyttävää murinaa ja katsoo taakseen. Hän näkee käytävän toisessa päässä seisovan OX-hirviön. Sarah, Ben ja Emily menevät hissiin ja yrittävät päästä hissillä pohjakerrokseen paetakseen hirviötä. Hissi ei tunnu toimivan, ja OX lähtee juoksemaan kohti ihmisiä. Hissin ovet sulkeutuvat juuri ennen kuin OX on pääsemässä hissiin. Sarah, Ben ja Emily pääsevät pakoon hirviötä, ja hissi vie heidät pohjakerrokseen.
Pohjakerroksessa Awa hyökkää heidän kimppuunsa ja raapii Emilyn jalkoja ja kasvoja. Emilyn jalat haavoittuvat vakavasti. Koska Emily ei pysty vammansa vuoksi liikkumaan, Ben käskee hänen istua Sarahin pyörätuoliin ja ottaa Sarahin syliinsä. Ben kuljettaa pyörätuolia pohjakerroksessa läpi huoneen, joka on täynnä ruumiita. Yhtäkkiä kellon viisarit alkavat liikkua ja ruumiit heräävät henkiin zombeina. Sarah, Ben ja Emily pakenevat ruumiita toiseen huoneesen. Zombit kuitenkin pääsevät toiseen huoneeseen, ja Ben kantaa Sarahin turvaan parkkihalliin. Pyörätuolissa oleva Emily yrittää päästä Sarahin ja Benin mukaan, mutta pyörätuoli ei liiku. Emily yrittää päästä zombeja pakoon kävellen. Hän ei kuitenkaan pysty pakenemaan, vaan jää samaan zombien armoille, sillä huoneen ovi sulkeutuu juuri ennen kuin Emily on pääsemässä ulos. Ben ei kykene pelastamaan häntä ulkopuolelta, sillä hän ei saa ovea auki. Ainoastaan Sarah ja Ben ovat enää elossa, ja he pakenevat sairaalan pysäköintihalliin. Siellä on vanha ambulanssi, jolla he yrittävät päästä pois, mutta ulospääsyä ei ole. Sarah tietää, että jokin paha on paikalla ja että kaikki kuolevat.
Sarah ja Ben näkevät, miten parkkihallin lattian läpi nousee Mr. Lordi. Mr. Lordia ympäröi pimeys, joka tuhoaa kaiken mihin se koskee. He onnistuvat pääsemään hetkeksi karkuun ajamalla toiseen suuntaan. Sarah kuitenkin tietää, että pakeneminen  on turhaa, sillä ulos ei ole mitään reittiä. Ben vie Sarahin parkkihallin nurkkaan auton taakse piiloon ja yrittää surmata Mr. Lordin ajamalla tämän yli. Ben saa uhkarohkeutensa vuoksi surmansa, ja jäljellä on enää vain Sarah. Sarahia ympäröi valo, joka suojaa Sarahia pimeydeltä. Sarah sanoo Mr. Lordille, että hän haluaa kotiin ja yliluonnollisten tapahtumien on loputtava. Vastaukseksi Mr. Lordi karjuu ja kävelee uhkaavasti tyttöä kohti ja Sarah sulkee silmänsä. Sarahin avattua silmänsä hän herää sairaalassa kesken tutkimusten.
Dark Floors -elokuvaprojekti sai alkukipinän keväällä 2006 Lordin laulajan Mr. Lordin haastattelusta, jossa hän kertoi, että hänellä on elokuvaidea, ja pyysi tuottaja Markus Seliniä ottamaan häneen yhteyttä. Mr. Lordi oli tehnyt töitä aiemminkin Selinin kanssa, sillä hän oli tehnyt kuvakäsikirjoituksia muutamiin Selinin tuottamiin elokuviin (esim. Pahat pojat vuodelta 2003). Lordilla oli jonkin verran aiempaakin kokemusta elokuvan teosta, sillä vuonna 2004 oli julkaistu yhtyeen ideoima The Kin -lyhytelokuva.Mr. Lordin alkuperäinen näkemys oli tehdä splatter-elokuva eli erittäin väkivaltainen ja verinen. ”En ole kuitenkaan idiootti. Homma pitää aloittaa rauhallisesti, ettei mikään ikkuna sulkeutuisi paitsi meiltä, myöskään muilta suomalaisilta kauhuelokuvan tekijöiltä”, hän kuitenkin totesi Keskisuomalaisen haastattelussa helmikuussa 2008.Elokuvan suunnitteluun ja käsikirjoituksen ideointiin Mr. Lordin kanssa osallistui ohjaaja Pete Riski, joka on työskennellyt Mr. Lordin kanssa aiemminkin ja ohjannut useita Lordin musiikkivideoita.
Englanninkieliseen elokuvaan päänäyttelijät palkattiin Yhdistyneestä kuningaskunnasta. Rooleihin valittiin suurelle yleisölle tuntemattomia näyttelijöitä, sillä Lordin haluttiin olevan elokuvan suuria tähtiä, ja budjettirahat haluttiin käyttää näyttäviin erikoistehosteisiin tähtinäyttelijöiden palkkojen sijaan. Tuotantoyhtiö joutui hankkimaan jokaiselle näyttelijälle kuvauspaikalle oman asuntovaunun, sillä Englannin näyttelijäliiton tekemän sopimuksen mukaan jokaisella näyttelijällä on oltava oma asuntovaunu, vaikkei sitä välttämättä tarvitsisikaan.Maalis-huhtikuussa 2007 haettiin Suomesta Oulun seudulla asuvia 20–50-vuotiaita avustajia elokuvaan esittämään ruumiita sekä eläviä kuolleita. Julkisessa haussa etsittiin lisäksi erityisesti kaljuja tai raaja-amputoituja avustajia. Halukkaita avustajia ilmoittautui tuotantoyhtiölle lähes 90. Ehdokkaat kutsuttiin yksitellen kameran eteen, ja jokainen sai esiintyä vajaan viiden minuutin ajan.
Toukokuussa 2007 elokuvan käsikirjoittaja vaihtui. Alun perin Veli-Pekka Hänninen oli palkattu käsikirjoittamaan elokuva Putaansuun ja Riskin ideoiman tarinan pohjalta, mutta hän joutui luopumaan tehtävästä muiden kiireidensä vuoksi. Hänen piti muun muassa tehdä käsikirjoituksia Kotikatu-televisiosarjaan, eikä hän omien sanojensa mukaan olisi pystynyt keskittymään Dark Floorsin työstämiseen. Hännisen tilalle palkattiin Pekka Lehtosaari, joka on tehnyt käsikirjoituksen muun muassa elokuviin Pahat pojat (2003) ja Vares – yksityisetsivä (2004). Molemmat elokuvat on tuottanut Solar Films.
Dark Floorsin kokonaisbudjetti oli 4,3 miljoonaa euroa Suomen elokuvasäätiölle ilmoitetun tuotantobudjetin ollessa 2,19 miljoonaa euroa. Kokonaisbudjettiin oli lisäksi laskettu mukaan kansainvälinen markkinointi. "Luulen, että pääsemme 4,3 miljoonan euron kohdalle silloin kun olemme saaneet kaikkien maiden kopiot valmiiksi. Meidän pitää jatkuvasti varautua siihen, että eri maihin on annettava eri versiot. Ja tähän menee vähintään vuosi, ja silloin uskon, että kaikki maat on markkinoitu ja dubbaukset, ynnä muut muutokset, hoidettu. Kaikkien täytyy tajuta, että silloin kun lähdetään yrittämään ulkomaille, kyse on ihan eri pelistä", tuottaja Markus Selin kertoi sanomalehti Kalevalle helmikuussa 2008.Kansainvälisen markkinoinnin lisäksi kustannuksia kasvattivat lavasteet ja erikoistehosteet, sekä jälkityöt, joita elokuvassa täytyi tehdä paljon. Kokonaisbudjetista tuli suomalaiselle elokuvalle harvinaisen korkea. Elokuva sai toukokuussa 2007 Suomen elokuvasäätiöltä 300 000 euroa tuotantotukea. Myös Yle TV1, POEM, NFFC,lähde? Radio Rock, ravintolaketju Onnela ja Pokerisivut.com ovat osallistuneet elokuvan rahoitukseen.
Elokuvan lavasteet olivat suurimmat, mitä Suomessa on koskaan tehty. Niiden koko oli noin 1700 neliömetriä. Lavasteissa oli myös katot, ja niiden sähkötyöt oli tehty samalla tavalla kuin normaalissa omakotitalossa.lähde? Alun perin Dark Floors oli määrä kuvata Baltiassa. Lopulta kuvaukset tehtiin kuitenkin Oulussa ja lavasteet rakennettiin Scanfilin vanhaan tuotantohalliin Ruskon kaupunginosassa. Työryhmä kävi tutustumassa paikallisiin sairaaloihin, jotta esimerkiksi röntgenhuone olisi autenttisen näköinen.
Alun perin elokuvan oli tarkoitus valmistua kevääksi 2007, mutta aikataulu oli liian kireä ja elokuvan tekoa lykättiin, sillä syksyllä 2006 Lordi oli Bringing Back The Balls To Europe -kiertueellaan.lähde? Kuvauksien uudeksi ajankohdaksi sovittiin kevät 2007 ja ensi-illaksi 21. joulukuuta 2007, mutta elokuvan valmistuminen lykkääntyi jälleen ja elokuvan ensi-ilta siirrettiin seuraavaksi vuodeksi.Dark Floorsia ennakkomainostettiin Ranskassa Cannesin elokuvajuhlilla, kun Lordi-yhtye järjesti tiedotustilaisuuden 19. toukokuuta 2007. Seuraavana päivänä he vielä esittivät rantaravintolassa kutsuvieraille kuusi kappalettaan.Elokuvan kuvaukset aloitettiin tiistaina 29. toukokuuta 2007 Oulussa, jossa ne jatkuivat heinäkuuhun asti. Elokuvan tuotantoryhmässä oli noin 80 työntekijää. 
Kuvauksia jatkettiin vielä syyskuussa Helsingin Arabianrannassa, jossa kuvattiin greenscreen-otoksia lisättäväksi myöhemmin valmiiseen elokuvaan.
Kaikki Lordin jäsenet esiintyivät elokuvassa hirviöiden rooleissa, eivätkä soittavana yhtyeenä. Rooleissa nähdään Lordin silloisen kokoonpanon edustajat, eli Mr. Lordi, Amen, Kita, Awa ja Ox. Käsikirjoittaja Pekka Lehtosaaren mukaan Lordin jäsenille ei kirjoitettu vuorosanoja, koska heidän osuutensa keskittyi toimintaan eikä keskusteluun. Mr. Lordi päivitti Lordin jäsenten hirviöasuja tilapäisesti elokuvaan sopivimmiksi, sillä niissä ei enää tarvinnut ottaa huomioon sitä, että ne eivät saisi vaikeuttaa soittamista.
Kuvauksissa vähimmällä pääsi Leena Peisa, jonka osuudet kuvattiin studiossa vihreää taustaa vasten. Muut jäsenet sen sijaan esiintyivät kuvauspaikalla Mr. Lordin kanssa.
Kuvausten jälkeen elokuvaan lisättiin erikoistehosteet, joiden toteutuksesta vastasi erikoistehostekoordinaattori Konsta Mannerheimo. Elokuvaan lisättiin myös kohtaukset, jotka oli kuvattu vihreää taustaa vasten. Erikoistehosteiden vuoksi aikataulussa pysyminen oli toisinaan haasteellista, sillä ohjaaja Riskin mukaan niiden teko vaati runsaasti aikaa eikä vastaavaa ollut Suomessa juuri tehty aikaisemmin.Musiikin Dark Floorsiin on säveltänyt muusikko Ville Riippa ja sen soittaa Czech Film Orchestra. Elokuvan tunnuskappaleen ”Beast Loose in Paradise” sävelsi Mr. Lordi. Tunnuskappale soi elokuvan lopputekstien aikana, ja se on ainoa elokuvassa kuultava Lordin kappale. Kappale julkaistiin myös singlenä 9. tammikuuta 2008, joka oli samalla Dark Floorsin soundtrack. Se nousi julkaisuviikollaan Suomen virallisen singlelistan 3. sijalle.
Dark Floorsin ensi-ilta oli perjantaina 8. helmikuuta 2008. Maailmanensi-ilta järjestettiin keskiviikkona 6. helmikuuta 2008 Oulun jäähallilla. Oulun kaupunki tuki ensi-illan järjestämistä 30 000 euron summalla, joka ohjattiin hankkeeseen Pohjoisen elokuva- ja mediasäätiön Poemin kautta. Kaupunginhallitus päätti asiasta tiistaina 18. joulukuuta 2007. Tuotantoyhtiö kutsui paikalle muun muassa ulkomaisten mediayhtiöiden edustajia.
Jo alun perin ensi-illan pitopaikaksi suunniteltiin Oulua, mutta tuotantoyhtiö Solar Films ja Oulun kaupunki eivät vielä tuolloin päässeet yhteisymmärrykseen. Tuotantoyhtiö olisi halunnut kaupungin maksavan osan ensi-illan kuluista. Kaupunki ei suostunut, ja yhtiö aloitti neuvottelut Rovaniemen kaupungin kanssa. Oulun kaupungin mukaan olisi ollut mahdotonta osallistua yksittäiseen markkinointitapahtumaan kymmenillä tuhansilla euroilla, sillä tuotantoyhtiö ilmoitti näyttävän ensi-illan maksavan noin 100 000 euroa.Oulun kaupungin ja Solar Filmsin erimielisyyksien vuoksi ensi-illan pitopaikasta nousi kohu. Internetissä oli 9. lokakuuta 2007 lähtien kerätty nimiä kansalaisadressiin, jossa ensi-iltaa vaadittiin järjestettäväksi Oulussa. Kaupungin päättäjät haluttiin näin saada pohtimaan, mitä etuja elokuvan markkinoinnista olisi. Adressin alullepanija oli tutkija Leena Arhippainen Oulun yliopistosta. Adressissa sanottiin, ettei Oululla ole varaa jättää käyttämättä hyväkseen sitä kunniaa ja näkyvyysmahdollisuutta, mitä Solar Films oli tarjonnut. Lordi-elokuvan markkinointiyhteistyö maksaisi adressin mukaan 50 000 euroa. Kun Arhippainen oli keskustellut oululaisten päättäjien kanssa, hän sanoi Sanomalehti Kalevan haastattelussa, että kyse ei kuitenkaan ollut rahasta.
Tuottaja Markus Selinin mukaan yhteensä kuusi kaupunkia oli kiinnostunut isännöimään Dark Floorsin maailman ensi-iltaa. Hänen oli tarkoitus matkustaa lokakuussa 2007 Rovaniemelle neuvottelemaan kaupungin kanssa, mutta matka peruuntui viime hetkellä, koska uusia hakijoita oli tullut ja Selin halusi vielä harkita asiaa. Selin väitti lehdistölle, ettei elokuvan ensi-illan isännöinnissä ole kyse rahasta, vaan siihen haetaan kaupunkia, jossa on jo elokuvateollisuutta.Selin kertoi, että neuvottelut käytäisiin loppuun marraskuun aikana ja myös lopullinen valinta tehtäisiin silloin. Hän ei paljastanut loppusuoralle päässeiden kaupunkien nimiä, mutta yhtenä vahvana ehdokkaana oli Rovaniemi. Selinin mukaan joukosta tippui kolme kaupunkia ensi-iltajärjestelyihin liittyvien käytännön esteiden takia. Hän korosti, että ensi-iltakaupungin valinnassa ratkaisisi halu huolehtia suomalaisen elokuvateollisuuden hyvinvoinnista ja kehittämisestä. Tammikuussa 2008 Solar Films ilmoitti, että on päätynyt sopimukseen Oulun kanssa.
Dark Floors -kauhuelokuvan maailmanensi-ilta pidettiin lopulta Oulun jäähallissa, ja se oli kaikkien aikojen suurin Suomessa järjestetty elokuvanäytös. Ensi-illan järjestivät elokuvan osarahoittaja Poem ja tuotantoyhtiö Solar Films. Yhteistyökumppaneina toimivat Oulun Kärpät, Scandic-hotelli ja Finnkino. Alun perin jäähallissa oli 4 500 katsomopaikkaa, mutta jättikokoisen valkokankaan (15,5 x 6,3 metriä) sekä lavan ja esitystekniikan tarvitseman tilan takia katsojia voitiin ottaa vain 3 700. Päivää ennen ensi-iltaa sali oli loppuunmyyty.Tilaisuudessa oli 70 median edustajaa eri puolilta maailmaa. Näytännön jälkeen Lordi esiintyi ja soitti kappaleensa ”Would You Love a Monsterman?”, ”Who’s Your Daddy?”, ”Beast Loose in Paradise”, ”Devil Is a Loser”, ”Bringing Back the Balls to Rock” ja ”Hard Rock Hallelujah”.Päänäyttelijöistä paikalle saapuivat englantilainen Noah Huntley, joka esittää autistisen tytön isää, ja irlantilainen Dominique McElligott, joka esittää sairaanhoitajaa. Muut keskeisten roolien näyttelijät eivät olleet ensi-illassa. Huntley ja McElligott osallistuivat ennen näytöstä ja iltajuhlaa lehdistötilaisuuteen, jossa haastateltavina olivat myös kaikki Lordin jäsenet, ohjaaja Pete Riski ja tuottaja Markus Selin. Tiedotusvälineet seurasivat tapahtumaa mielenkiinnolla, ja se sai huomiota niin sanomalehdissä, televisiossa kuin radiossakin ulkomaita myöten.
Dark Floors sai Suomessa kriitikoilta negatiivisen vastaanoton ja katsojamäärät olivat vähäisiä. Elokuvan tuottaja Markus Selinin mukaan tuotantoyhtiö on ollut tietoinen siitä, etteivät kauhuelokuvat ole Suomessa suosittuja, ja markkinoinnin painopiste onkin ollut koko ajan ulkomailla.Lähes heti elokuvan ensi-illan jälkeen Dark Floorsia alettiin markkinoida Berliinin elokuvajuhlilla, missä elokuva sai huomattavasti paremman vastaanoton kuin kotimaassaan. MTV3:n haastattelussa Selin kertoi olleensa erittäin iloinen siitä, miten Dark Floorsia saatiin myytyä Berliinissä. Hänen mukaansa elokuva saatiin myytyä noin 25 maahan. Elokuvasta ei kuitenkaan tullut ulkomaillakaan menestystä ja elokuva tuotti miljoonatappiot.Elokuvalehti Screendaily uutisoi, että Dark Floorsia myytiin hyvin ulkomaille European Film Market -tapahtumassa Berliinissä. Uutisen mukaan elokuvan levitysoikeudet on myyty Benelux-maihin (Alankomaat, Belgia, Luxemburg), IVY-maihin (Armenia, Azerbaidžan, Kazakstan, Kirgisia, Moldova, Tadžikistan, Ukraina, Uzbekistan, Valko-Venäjä ja Venäjä), Lähi-itään (Arabiemiirikunnat, Bahrain, Egypti, Iran, Irak, Israel, Jemen, Jordania, Kuwait, Libanon, Oman, Qatar, Saudi-Arabia ja Syyria) sekä Brasiliaan, Argentiinaan, Turkkiin ja Puolaan. Elokuva tuli DVD-levitykseen Yhdysvalloissa lokakuussa 2008. Toukokuussa elokuvaa markkinoitiin Cannesin elokuvajuhlilla ja heinäkuussa Puchon International Fantastic Film Festival -tapahtumassa Etelä-Koreassa sekä Fantasia Film Festival -tapahtumassa Kanadassa. Elokuva on ollut mukana myös useilla muilla elokuvafestivaaleilla eri puolilla maailmaa. Tällä hetkellä elokuvan levitysoikeudet on myyty noin 50 eri maahan. Elokuva on kuitenkin saanut vaisun vastaanoton kansainvälisillä elokuvamarkkinoilla ja jäänyt tuotoissa tappiolle.
Suomalaiset kriitikot ovat suhtautuneet elokuvaan erittäin negatiivisesti, vaikka teknistä toteutusta onkin yleensä pidetty hyvänä. Useimmissa arvosteluissa elokuva on saanut kaksi tähteä. Dark Floorsin hyvinä puolina on pidetty sen sopimista kansainväliseen levitykseen, huolellisesti tehtyjä lavasteita ja näyttäviä erikoistehosteita. Osa kriitikoista on  sitä mieltä, että elokuvan juoni on hajanainen eikä se tarjoa kokeneemmille kauhuelokuvien katsojille mitään uutta. Kritiikin mukaan elokuva on saanut liikaa vaikutteita muista kauhuelokuvista, mikä tekee siitä hajanaisen ja vanhaa toistavan. Aamulehden arvostelun mukaan elokuva on ikävystyttävä ja epäpelottava yhdistelmä hirviöyhtyeen mainosvideota, suljetun tilan gotiikkaa ja lapsen fantasiaa. Ilta-Sanomat totesi elokuvan todistavan, että "Suomessa osataan tehdä huonoja kauhuelokuvia yhtä hyvin kuin Hollywoodissa."Kriitikko Antti Tohka kirjoittaa, että "valitettavasti ulkokultaisuus onkin ainoa hyvä asia masentavan heppoisessa elokuvassa". Tatu Junni kehuu elokuvan ulkoasua, mutta toteaa, että "käsikirjoitus, erikoistehosteet ja näyttelijät varmistavat kuitenkin sen, että elokuva on paha pettymys jopa armottomimmalle Lordi-fanille".Kriitikoiden mielestä Lordin jäsenten osuus elokuvassa on liian pieni, vaikka Dark Floorsin kiinnostavuus on nimenomaan Lordin varassa. Lordi-hirviöt näkyvät elokuvassa vain muutaman minuutin ajan, eikä katsojalle selvitetä hirviöiden taustaa tai motiiveja vaania ihmisiä. Hirviöiden ulkoasu ei ole tarpeeksi pelottava, koska euroviisuvoiton jälkeisen mediajulkisuuden seurauksena Lordin hahmoihin on totuttu. Hirviöiden roolisuorituksetkaan, lukuun ottamatta Mr. Lordin ja Awan erikoistehosteita sisältäviä osuuksia, eivät kriitikoiden mukaan herätä juuri yhtään kauhua. Näyttelijät eivät onnistu rooleissaan hyvin, ja käsikirjoitus on jättänyt hahmot yhden luonteenpiirteen varaan.Solar Filmsin tiedotuspäällikkö Rampe Toivonen ihmetteli kritiikin voimakkuutta Ilta-Sanomien haastattelussa. Hän harmitteli muun muassa sitä, kuinka vähän elokuvan visuaaliseen ilmeeseen, tehosteisiin ja lavasteisiin, on kiinnitetty huomiota. Iltalehden haastattelussa Tomi Putaansuu kertoi olleensa turhautunut asiantuntemattomaan kritiikkiin. Hän korosti tienneensä koko ajan, ettei elokuvasta tule massayleisön elokuvaa. Putaansuun mukaan kauhuelokuvien ystävät niin Suomessa kuin Yhdysvalloissa sekä muillakin ulkomaisilla verkkosivustoilla ovat kehuneet Dark Floorsia. Asiantuntijat ovat ymmärtäneet, että kyseessä on oman lajinsa tyylipuhdas edustaja.Tunnettu kauhutoimittaja Todd Brown näki Dark Floors -elokuvan Berliinin elokuvajuhlilla ja kehui sitä vuolaasti. Elokuva-arvostelussaan Brown mainitsi Dark Floorsin vahvuuksiksi tiiviin juonenkuljetuksen, poikkeuksellisen hienosti kasvatetun jännityksen ja taitavan teknisen toteutuksen, kuten lavastuksen, maskeerauksen ja erikoistehosteet. Arvostelussaan Brown kehui myös näyttelijöitä. Roolihahmot ovat vahvoja ja uskottavia, ja ne ovat enemmän kuin stereotyyppejä. Brownin mielestä elokuvan hirviöt ovat vaikuttavia ja näyttävät upeilta isolla valkokankaalla. Hirviöiden toistuvat vierailut elokuvassa ovat lyhyitä, ja ne kasvattavat ihmisten välistä draamaa, mikä tekee elokuvasta vahvan kokemuksen.Dark Floors palkittiin parhaista erikoistehosteista Málagan FANCINE-fantasiaelokuvafestivaalilla Espanjassa marraskuussa 2008.
Dark Floorsin ensi-iltaviikonlopun menestys Suomessa ei vastannut odotuksia. Elokuvalla oli Finnkinon teattereissa perjantaina 8. helmikuuta noin 1 500 ja lauantaina 9. helmikuuta vajaat 1 800 katsojaa. Ensi-iltaviikonloppuna elokuvan näki vain 6 824 katsojaa, ja se oli viikonlopun kolmanneksi katsotuin elokuva. Ensi-iltanaan perjantaina Dark Floors oli kyllä Finnkinon katsotuin elokuva, mutta lauantaina vasta viides. Finnkinon ohjelmistopäällikkö Timo Räisänen kuvaili kauhua hyvin herkäksi tyylilajiksi: ”Dark Floors on hyvin erikoinen tapaus. Se on kotimainen elokuvatapaus, josta voi tulla mitä tahansa. Ilmiö on niin yksin, ettei vertailupohjaa ole.”Solar Filmsin tiedotuspäällikkö Rampe Toivonen myönsi Ilta-Sanomien haastattelussa tuotantoyhtiön odottaneen suurempia katsojalukuja, lähemmäs 20 000 katsojaa. Vaatimattoman menestyksen vuoksi Finnkino otti elokuvan pois ohjelmistosta helmikuun lopussa, poikkeuksena Helsingin ja Oulun elokuvateatterit. Oulussa elokuvaa esitettiin 6. maaliskuuta 2008 saakka, jonka jälkeen elokuvaa esitettiin ainoastaan Helsingin Tennispalatsissa 15. maaliskuuta 2008 saakka. Pitkäperjantaina 21. maaliskuuta ja lauantaina 22. maaliskuuta elokuvalle järjestettiin vielä näytökset Helsingin Tennispalatsissa. Elokuva sai Suomessa vain 19 900 katsojaa. Turkissa elokuva keräsi 24 506 katsojaa.Myös Virossa Dark Floors menestyi huonosti ja oli ohjelmistossa vain kahden viikon ajan. Islannissa elokuva oli ensi-iltaviikolla 11 katsotuimman elokuvan joukossa, mutta tippui katsotuimpien elokuvien listalta jo seuraavalla viikolla.
Vaikka Dark Floors menestyi elokuvateattereissa heikosti, se on vuosiin yksi myydyimmistä kauhuelokuvista Suomessa. Elokuvan DVD-myynti saavutti kultarajan kesällä, ja kultalevyt jaettiin keskiviikkona 29. lokakuuta 2008 LänsiAuto Areenalla ennen Champions Hockey League -ottelun alkua. Elokuvan levitysoikeudet on myyty kaikkiaan 50 eri maahan.Huhtikuussa 2009 tuottaja Markus Selin paljasti Helsingin Sanomille, että Dark Floors tuotti tuotantoyhtiölle tappiota 1,7 miljoonaa euroa.
Tomi Putaansuun mukaan Dark Floorsille voidaan tehdä jatko-osa, mikäli elokuva menestyy hyvin. “Optio Dark Floors -jatko-osalle on olemassa, vaikka elokuvan loppu ei suoranaisesti ole sitä varten suunniteltu. Aivonystyröitä vaivaamalla jatko-osa saadaan toki tehtyä, jos niin päätetään“, Putaansuu totesi Sanomalehti Kalevan haastattelussa ennen Dark Floorsin maailman ensi-iltaa.Putaansuu kertoi, että hänellä ja Riskillä on paljon ideoita uusista kauhuelokuvista, mutta Lordi on kuitenkin yhtye, jonka ensisijainen tehtävä on musiikki. Jatko-osaa ei ole voitu tehdä aiemmin yhtyeen kiireiden vuoksi. Ennen maailman ensi-iltaa pidetyssä pressitilaisuudessa Markus Selin ilmoitti, että Solar Films olisi kiinnostunut tuottamaan useampiakin Lordi-kauhuelokuvia, mikäli Dark Floors menestyisi hyvin. Toistaiseksi mitään päätöksiä jatko-osasta ei ole tehty.
Suomessa Dark Floors julkaistiin DVD:nä 13. kesäkuuta 2008. Dvd-julkaisun lisämateriaalina on digitaalisten tehosteiden esittelyä, näyttelijähaastatteluja, kurkistuksia kulissien taakse sekä maailmanensi-illan tapahtumat Oulussa. Julkaisija on Nordisk Film. Julkaisuviikollaan Dark Floorsia myytiin kauppoihin yli 25 000 kappaletta, mikä ylitti kultalevyrajan.
Yhdysvalloissa Ghost House Pictures julkaisi Dark Floorsin DVD:nä 14. lokakuuta 2008 Ghost House Underground -nimikkeen alla. Elokuva julkaistiin Yhdysvalloissa sekä erikseen että samassa paketissa muiden Ghost House Ungerground-nimikkeen julkaisujen kanssa. Yhdysvaltalaisessa dvd-julkaisussa on lisämateriaalina myös Pete Riskin ja Mr. Lordin kommenttiraita ja kaksi Lordin musiikkivideota.
Dark Floors julkaistiin Argentiinassa DVD-muodossa 10. joulukuuta 2008 nimellä Piso Siniestro.
Virossa elokuvaa markkinoidaan nimellä Pimedad korrused. DVD-levy sisältää ainoastaan elokuvan eikä lisämateriaaleja.
7. helmikuuta – 15. helmikuuta 2008: European Film Market, Berliinin elokuvajuhlat, Berliini, Saksa 
27. maaliskuuta – 8. huhtikuuta 2008: Brussels International Festival of Fantastic Film, Bryssel, Belgia 
18. heinäkuuta – 27. heinäkuuta 2008: Puchon International Fantastic Film Festival, Bucheon, Etelä-Korea
18. syyskuuta – 27. syyskuuta 2008:  Lund International Fantastic Film Festival, Lund, Ruotsi 
3. lokakuuta – 4. lokakuuta 2008: Sci-Fi-London, Lontoo, Yhdistynyt kuningaskunta 
6. marraskuuta – 14. marraskuuta 2008: XVIII edition of Málaga Fantastic Film Festival FANCINE, Málaga, Espanja
11. marraskuuta – 16. marraskuuta 2008: Science+Fiction, Trieste International Science Fiction Festival, Trieste, Italia
14. marraskuuta – 23. marraskuuta 2008: Indonesia International Fantastic Film Festival, Jakarta, Indonesia
28. marraskuuta – 30. marraskuuta 2008: Indonesia International Fantastic Film Festival, Bandung, Indonesia
11. helmikuuta – 14. helmikuuta 2009: Arctic Light Filmfestival, Kiiruna, Ruotsi
XVIII edition of Málaga Fantastic Film Festival FANCINE, Espanja, 6. marraskuuta – 14. marraskuuta 2008: Best Special Effects Award (Parhaat elokuvatehosteet)
19. toukokuuta ja 20. toukokuuta 2007 – lehdistötilaisuus Cannesin elokuvafestivaaleilla.
29. toukokuuta – heinäkuu 2007 – elokuvan kuvaus Oulun Ruskossa Scanfilin vanhoihin tiloihin rakennetussa studiossa.
22. syyskuuta – 23. syyskuuta 2007 – Mr. Lordin ja Awan green screeniä vasten tehdyt kohtaukset kuvattiin Helsingissä.
9. tammikuuta 2008 – elokuvan tunnuskappale “Beast Loose In Paradise” julkaistiin singlenä.
10. joulukuuta 2008 – elokuva julkaistiin suoraan DVD:llä Argentiinassa nimellä Piso Siniestro.

Kamer Daron Acemoğlu (s. 3. syyskuuta 1967 Istanbul) on turkkilais-yhdysvaltalainen taloustieteilijä ja taloustieteen professori (The Elizabeth and James Killian Professor of Economics) Massachusetts Institute of Technologyssa.Acemoğlu väitteli taloustieteen tohtoriksi London School of Economicsista vuonna 1992 otsikolla "Essays in Microfoundations of Macroeconomics:
Hänelle on myönnetty useita arvostettuja palkintoja, muun muassa John Bates Clark -mitali vuonna 2005.
Acemoğlu, Daron & Robinson, James: Why Nations Fail: Origins of Power, Poverty and Prosperity.    Crown Publishers (Random House), 2012.  ISBN 9780307719218.   
Acemoğlu, Daron, Johnson, Simon & Robinson, James: The Colonial Origins of Comparative Development: An Empirical Investigation.  The American Economic Review, 2001, 91. vsk, nro 5.  Artikkelin verkkoversio. 

Darryl M. Sydor (s. 13. maaliskuuta 1972 Edmonton, Alberta) on kanadalainen entinen jääkiekonpelaaja. Hän pelasi puolustajana NHL-liigassa yhteensä 1 291 runkosarjaottelua 18 vuoden aikana. Valtaosan urastaan Sydor pelasi Dallas Starsissa. Hän voitti urallaan Stanley Cupin kahdesti. Pelaajauransa jälkeen Sydor on toiminut valmentajana. Nykyisin hän on St. Louis Bluesin apuvalmentaja.
Ennen NHL:ään siirtymistään Sydor pelasi WHL:ssä Kamloops Blazersissa hyökkääjänä. Hän teki parhaalla WHL-kaudellaan 105 tehopistettä. Sydor debytoi NHL:ssä Los Angeles Kingsissä kaudella 1991–1992. Toisella NHL-kaudellaan hän pääsi joukkueensa kanssa aina Stanley Cup -finaaleihin saakka, jossa Montreal Canadiens kuitenkin voitti otteluvoitoin 4–1. Sydor kaupattiin yhdessä varausvuoron kanssa helmikuussa 1996 Dallas Starsiin vaihdossa Shane Churlaan ja Doug Zmolekiin .
Sydor pelasi NHL:n tähdistöottelussa kahtena kautena peräkkäin: 1997–1998 ja 1998–1999. Vuonna 1999 Dallas voitti Stanley Cupin. Vuonna 2003 Dallas vaihtoi Sydorin Mike Sillingeriin ja toisen kierroksen varausvuoroon Columbus Blue Jacketsin kanssa. Sydor oli Columbuksen parhaita puolustajia kunnes hänet myytiin Tampa Bay Lightningiin. Lightningissa Sydor voitti toisen Stanley Cupinsa kaudella 2003–2004.
Sydor palasi Dallasiin vuonna 2006. Toinen Stars-visiitti jäi kuitenkin vain vuoden mittaiseksi, kun hän solmi kesällä 2007 kaksivuotisen sopimuksen Pittsburgh Penguinsin kanssa. 18. marraskuuta 2008 Sydor siirtyi takaisin Dallasiin, vaihdossa Philippe Boucheriin.
Sydor solmi kaudeksi 2009–2010 vuoden mittaisen sopimuksen St. Louis Bluesin kanssa. Kauden jälkeen hän ilmoitti lopettavansa uransa.Kanadan maajoukkueessa Sydor pelasi nuorten MM-kisat vuonna 1992 ja kahdet MM-kisat vuosina 1994 ja 1996.
Lopetettuaan pelaajauransa Sydor aloitti vuonna 2010 AHL-seura Houston Aerosin apuvalmentajana. Vuosi myöhemmin hän siirtyi NHL-seura Minnesota Wildin valmennusryhmään.

David Johansson (s. 1935) on suomalainen diplomaatti ja suurlähettiläs. Hän oli Suomen suurlähettiläs Nairobissa ja  Addis Abebassa 1990–1995. Sitä ennen hän oli ulkoministeriön kehitysyhteistyöosaston apulaisosastopäällikkö 1983–1987 ja osastopäällikkö 1987–1990.
Johansson, David: ”Mitt liv med FINNIDA”. Kehitys 2/1990 ”25 vuotta kehitysyhteistyötä” (muistelmat)

David Lee Henry on yhdysvaltalainen elokuvakäsikirjoittaja. Hän on voittanut vuoden 1983 Genie Awardsin parhaasta alkuperäiskäsikirjoituksesta elokuvaan Harry Tracy, Desperado ja myös vuoden 1990 Razzie Awardsin huonoimmasta käsikirjoituksesta elokuvassa Road House – kuuma kapakka.

David Murray (s. 19. helmikuuta 1955) on yhdysvaltalainen jazzmuusikko. Hänen soittimensa on saksofoni.Murray esittää yhtyeensä David Murray Cuban Ensemblen kanssa muun muassa Nat King Colen levyttämiä kappaleita.Murray asuu Pariisissa ohjelmatoimistoa pitävän vaimonsa kanssa.Murray vieraili Tampere Jazz Happeningissä marraskuussa 2011. Pori Jazz -festivaaleilla Murray on vieraillut kvartetteineen 1983 ja 1991 sekä David Murray Big Bandin johtajana 1999.

David Rockefeller, Jr. (s. 24. heinäkuuta 1941) on yhdysvaltalainen, Rockefeller-sukuun kuuluva filantrooppi. Hän on John D. Rockefellerin pojanpojan David Rockefellerin vanhin poika. Edesmenneen isänsä ohella David Rockefeller, Jr. on yksi sukunsa johtajista.

David Sobolov (s. 23. lokakuuta 1964 Windsor, Ontario) on kanadalainen ääninäyttelijä, joka tunnetaan useiden videopelien äänirooleista.
Sobolov päätyi ääninäyttelijäksi esiintyessään näytelmissä Cappella lauluryhmässä, josta eräs agentti huomasi hänen matalan äänensä. Hän kysyi Sobolovilta tämän halukkuutta alkaa työskentelemään animaatioiden parissa ääninäyttelijänä. Sittemmin Sobolov sai ensimmäisen ääniroolinsa vuonna 1995 FOXilla esitetyssä Vortech: Undercover Conversion Squad.
Ensimmäisiä päärooleja hän sai 1990-luvun lopulla animaatiosarjoista Beast Wars: Transformers, RoboCop: Alpha Commando ja Sabrina. Sarjojen jälkeen Sobolov on ääninäytellyt enimmäkseen videopeleissä, kuten Call of Duty, Marvel: Ultimate Alliance, Transformers: The Game ja Call of Duty 4: Modern Warfare. Hän toimi vuonna 2009 Halo Wars pelissä Arbiterin äänenä, jonka roolissa toimi aikaisemmin Keith David.

Davis Cup on tenniksen merkittävin maajoukkueturnaus. Pääjärjestäjänä toimii Kansainvälinen tennisliitto. Turnausta on pelattu vuodesta 1900, ja vuonna 2008 turnaukseen osallistui 126 joukkuetta. Naisten vastaava turnaus on Fed Cup.
Vuonna 1899 Harvardin tennistä pelaava opiskelija Dwight F. Davis luovutti 18-kiloisen hopeamaljan (Davis Cup) kiertopalkinnoksi miesten maajoukkueturnauksen voittajalle. Turnaus, International Lawn Tennis Challenge, pelattiin ensimmäistä kertaa vuonna 1900 brittiläisten ja yhdysvaltalaisten pelaajien välillä. Davis pelasi Yhdysvaltain voittavassa joukkueessa.
Turnausta ei pelattu vuosina 1901 ja 1910 eikä maailmansotavuosina 1915–1919 ja 1940–1945. Turnausta oli jo aikaisemmin epävirallisesti kutsuttu palkinnon mukaan Davis Cupiksi, ja vuodesta 1946 se on ollut turnauksen virallinen nimi.
Maailmanlohkoon kuuluu 16 joukkuetta ja loput maat jaetaan kolmeen maanosalohkoon (Eurooppa/Afrikka, Amerikka, Aasia/Oseania) jotka jakaantuvat vielä neljään tasoon (ryhmään).
Davis Cupin maaottelu ratkeaa paras viidestä -periaatteella. Otteluita ovat neljä kaksinpeliä ja nelinpeli, jotka pelataan kolmeen voitettuun erään. Ensimmäisen kierroksen maaottelun voittaja etenee toiselle kierrokselle, ja hävijä joutuu karsimaan paikastaan. Maailmanlohkon voittaja voittaa turnauksen. Maanosalohkojen ja ryhmien parhaat karsivat seuraavan ryhmän viimeisille sijoille jääneitä joukkueita vastaan. Karsinnan voittaja pelaa seuraavana vuonna ylemmässä ryhmässä.

Dawn of the Dead (”Kuolleiden aamunkoitto”) on George A. Romeron ohjaama, vuonna 1978 ensi-iltansa saanut kauhuelokuva. Elokuva on jatkoa vuonna 1968 ilmestyneelle Elävien kuolleiden yölle. Vuonna 2004 elokuvasta tehtiin Zack Snyderin ohjaama uusintaversio.  Vaikka Snyderin versio eroaakin alkuperäisestä elokuvasta melkoisesti, elokuvia yhdistävät jotkut teemat, kuten tapahtumien sijoittuminen hylätyn kauppakeskuksen ympärille.
Edeltäjänsä tavoin Dawn of the Dead on erittäin yhteiskuntakriittinen elokuva. Länsimaisen kuluttajayhteiskunnan materialistinen maailmankuva, tieteen ja uskonnon väliset ristiriidat sekä ihmisten kyvyttömyys selviytyä kriisitilanteista yhteistyön avulla ovat elokuvan keskeisiä teemoja. Elokuvaa on myös maustettu hieman huumorilla, joskin se on huomattavasti väkivaltaisempi kuin edeltäjänsä.
Monet kriitikot ja ihailijat pitävät elokuvaa Romeron parhaana saavutuksena, joskin hänen henkilökohtainen suosikkinsa on vuonna 1985 ilmestynyt jatko-osa Elävien kuolleiden päivä.
Elokuva alkaa siitä, mihin Elävien kuolleiden yö jäi: Yhdysvallat, ja mahdollisesti koko maailma, on ankaran epidemian kourissa, jossa kuolleet ihmiset heräävät henkiin ainoana tarkoituksenaan syödä elävien toveriensa lihaa. Lupaavasti alkaneet toimet zombie-epidemian kuriin saamiseksi kuitenkin epäonnistuivat, sillä ihmiset eivät kyenneet tappamaan tartunnan saaneita läheisiään, ja sivilisaatio on tuhoutumisen partaalla. 
Elokuvan ensimmäisessä kohtauksessa nähdään, miten Philadelphialaisella TV-asemalla työskentelevät Stephen (David Emge) ja Francine (Gaylen Ross) yrittävät muiden työntekijöiden kanssa epätoivoisesti pitää viimeisiä TV-lähetyksiä yllä. Stephen ehdottaa Francinelle pakenemista helikopterilla. Samaan aikaan Stephenin ystävä Roger (Scott Reiniger) osallistuu poliisin iskujoukkojen mukana rikollisten majapaikan ratsiaan, joka päätyy verilöylyksi. Sekasorron keskellä moni poliisi ja rikollinen menettää henkensä, niin toistensa aseisiin kuin zombieiden hyökkäysten takia. Roger juoksee talon kellariin, jossa yrittää saada ajatuksiaan kasaan. Hänen rauhansa järkkyy, kun yhtäkkiä suuri, naamioitu hahmo ilmaantuu varjoista. Tulija on nimeltään Peter (Ken Foree), joka toimii niin ikään poliisin iskujoukkojen mukana. Nuoret poliisit tulevat keskustellessaan siihen lopputulokseen, ettei kaupungissa ole juurikaan enää mitään pelastettavaa, ja Roger kertookin Peterille ystävänsä Stephenin kanssa laaditusta suunnitelmasta. Peter päättää lähteä Rogerin, Stephenin ja Francinen mukaan.
Stephen ja Francine pysähtyvät tankkaamaan helikopterinsa joen varrella sijaitsevalla poliisin vartioasemalla. Vartioasemalla päivystämässä olleet miehet ovat kuolleita, mutta paikalle saapuu kuitenkin aseistautuneita poliiseja. Nämä ovat myös aikeissa paeta moottoriveneellä jokea pitkin, eivätkä he pidä poliisilaitoksen polttoaineen varastamisesta. Yhteiskuntajärjestelmän spontaani romahtaminen on kuitenkin johtanut pisteeseen, jossa kaikkien selviytyjien on ajateltava oman etunsa mukaisesti, ja poliisit päättävät lopulta jättää polttoainevarkaat sikseen. Myös Roger ja Peter saapuvat sovitulle kohtauspaikalle partioautolla, ja uhkaava tilanne päättyy rauhanomaisesti. Ryhmät toivottavat toisillensa onnea matkaan ja jatkavat seikkailuaan kohti tuntematonta. Stephen lennättää joukkiota kopterilla läpi yön Pennsylvanian maaseudun yllä. Aamun valjettua henkilöt näkevät ikkunoista, miten laajalle kuoleman epidemia on levinnyt. Vaikka armeija ja siviilit onnistuvatkin maaseudulla taistelemaan yhteistyössä hirviöitä vastaan varsin menestyksekkäästi, ovat tiheämmin asutut kaupunkialueet surmanloukkuja.
Ennen pitkää he saapuvat suuren kauppakeskuksen katolle Pittsburghin lähellä, ja päättävät pysähtyä lepäämään. Ostoskeskuksen pysäköintialue ja käytävät suorastaan vilisevät epäkuolleita, mutta ne eivät pääse katolle, jossa ryhmä on turvassa. Ryhmä löytää katon kautta kulkureitin ostoskeskuksen sisälle, ja löytävät sitä kautta jonkinlaisen varastoalueen, joka on suojassa zombieiden täyttämistä käytävistä. Roger ja Peter tekevät iskuhyökkäyksen ostoskeskuksen myymälöihin ja hakevat ruokaa sekä muita tarpeellisia välineitä, kuten television ja radion. Hetken levättyään he saavat huomata, että TV-lähetykset ovat loppuneet kokonaan, ja hallituksen järjestämät hätälähetykset ovat aloittaneet toimintansa. Radiolähetyksistä ilmenee että tietoliikenneyhteydet ovat poikki eri puolilla Yhdysvaltoja, ja tilanne alkaa näyttää kaikin puolin varsin huonolta. Sankarit päättävät jäädä joksikin aikaa ostoskeskuksen suojiin, jossa heillä on ruokaa ja muita tarvikkeita yllin kyllin. Asekaupasta he löytävät aseita ja ammuksia. Raskaana oleva Francine on lähellä joutua zombien uhriksi, ja kokemuksesta karaistuen päättää opetella käyttämään aseita Stephenin vastalauseista huolimatta.
Vahvasti aseistautunut ryhmä onnistuu tappamaan sisällä olevat zombiet ja lukitsemaan ulko-ovet huoltohuoneesta löytämillään avaimilla. Roger ja Peter päättävät lisäksi tukkia ostoskeskuksen sisäänkäynnit varmistaakseen ettei zombieita pääse enempää sisään. Roger onnistuu käynnistämään lähistöllä sijaitsevan tehdasalueen pihalta löytyvät rekat Stephenin turvatessa reitin helikopterilla ja Francinen antaessa tulitukea ostoskeskuksen katolta. Roger on lähellä joutua zombien puremaksi käynnistäessään rekkaa johtojen avulla, ja on lähellä hermoromahdusta. Myöhemmin Roger joutuukin zombien puremaksi unohdettuaan hermostuneena työkalunsa toiseen rekkaan. Stephen ja Francine yrittävät auttaa Rogeria, mutta Peter toteaa tämän olevan turhaa: tämä kertoo kokemuksesta, että kaikki pureman saaneet ihmiset kuolevat hoidosta huolimatta mystisesti muutaman vuorokauden sisällä. Ainoa asia, mitä he voivat Rogerin hyväksi enää tehdä, on lievittää hänen tuskaansa kipulääkkeillä. Peter joutuu ampumaan Rogerin huomatessaan hänen nousevan takaisin henkiin zombiena. Tämän jälkeen elokuvassa siirrytään jonkin aikaa eteenpäin.
Kolme jäljelle jäänyttä toveria yrittävät kuluttaa aikaansa ostoskeskuksen sisällä, samalla kun ulkopuolinen sivilisaatio jatkaa rappeutumistaan elävien kuolleiden alati kasvavan armeijan alla. Francinen raskaus on edennyt jo melko pitkälle, mikä antaa olettaa, että joukkio on selviytynyt ostoskeskuksen suojissa jo kuukausia. Ostoskeskuksen ajanviettomahdollisuuksien ja runsaiden ruokavarastojen alkuvaiheessa luoma materialistinen utopia alkaa hälvetä joukkion silmistä, ja sankareiden suojapaikasta on muodostunut samalla heidän vankilansa. TV-lähetykset harvenevat harvenemistaan, kunnes loppuvat kokonaan, ja sankarimme alkavatkin pelätä lopun jo koittaneen.
Eräänä yönä heidän radiovastaanottimestaan alkaa kuulua ihmisten ääniä. Kolmikko ei kuitenkaan vastaa kadulla kuukausia selvinneiden maantierosvojen kysymyksiin, jonka seurauksena ryöstelevä moottoripyöräjengi murtautuu sisään ostoskeskukseen päästäen samalla lukemattomia zombieita sisään. Peter ja Stephen tuntevat alueen jo hyvin, ja onnistuvat pysyttelemään piilossa. Stephen alkaa kuitenkin ajattelemattomasti ammuskella jengiläisiä, koska hänen mielestä ostoskeskus sisältöineen kuuluu vain ja ainoastaan kolmikolle, ja tulitaistelussa hän saa itsekin osuman käteensä. Myös Peter avaa tulen ryöstelijöitä kohti. Eloonjääneet jengiläiset pakenevat, ja moni heistä joutuu hirviöiden uhreiksi. Myös Stephen saa puremia yrittäessään paeta hissin kautta ilmastointikanaviin. Viimeinen ääni, jonka Peter kuulee Stephenin radiopuhelimesta, on revolverin laukaus, ja Peter päättää mennä Francinen luo suojapaikkaan odottamaan Stephenin paluuta. Stephen kuitenkin kuolee hississä lukuisten haavojensa aiheuttamaan verenhukkaan ja muuttuu itsekin zombieksi. Puhtaan mekaanisen vaiston varassa Stephen johdattaa suuren joukon epäkuolleita Peterin ja Franin piilopaikkaan. Peter ampuu Stephenin ja kehottaa Frania lentämään helikopterilla pois. Peter asettaa pistoolin ohimolleen, valmiina ampumaan itsensä. Viime hetkellä hän kuitenkin muuttaa mielensä, raivaa tiensä zombijoukon läpi ja Franin luo helikopterille, jolla he lentävät pois.
Vaihtoehtoisessa lopussa Fran ja Peter surmaavat itsensä; Peter toteuttaa itsemurha-aikeensa ampumalla itseään pistoolilla päähän ja Francine hyppää silmät kyynelehtien, totaalisen epätoivon valtaamana helikopterin pyöriviä lapoja päin silpoen itsensä. Lopputekstien ajan oli tarkoitus kuvata helikopterin pyöriviä, Francinen veren tahrimia lapoja. Viimeisten tekstien ilmaantuessa näytölle olisivat roottorit pysähtyneet, mikä tarkoittaa ettei heillä olisi ollut tarpeeksi polttoainettakaan paetakseen pitkälle. Tätä kohtausta ei koskaan kuvattu, mutta se löytyy elokuvan alkuperäisestä käsikirjoituksesta. Kohtausta muutettiin, jotta katsojille olisi välittynyt kuva edes jonkinlaisesta toivosta päähenkilöiden kohtalon suhteen.
Elävien kuolleiden yö, jota monet kutsuivat jopa kauhuelokuvagenren mullistajaksi, oli Romeron ensimmäinen elokuva ja teki hänestä välittömästi kuuluisan. Vaikka hän olikin tämän jälkeen ohjannut useita elokuvia, ei yksikään niistä ollut päässyt suosioltaan Elävien kuolleiden yön tasolle. Tämä sai hänet virittelemään ajatusta jatko-osasta. Edellisessä elokuvassa miljöönä olleen pienen maalaistalon sijaan Romero halusi kokeilla urbaanimpaa tapahtumaympäristöä.
Vuonna 1974 Romeron ystävä Mark Mason, joka oli töissä Oxford Development Companyssa, kutsui hänet käymään yrityksensä vastikään valmiiksi saamaan ostoskeskukseen. Pennsylvanian Monroevillessä sijaitseva ostoskeskus oli lajityypissään Yhdysvaltain ensimmäisiä, ja tuohon aikaan myös yksi suurimpia. Lisäksi se sijaitsi lähellä Elävien kuolleiden yön kuvauspaikkaa, Evans Cityä. Mason vitsaili valtavaa laitosta ihastelleelle Romerolle, että hätätilanteessa "tänne loukkuun jäävät ihmiset voisivat selviytyä vuosikausia", mistä Romero sai idean seuraavan elokuvansa toimintaympäristöksi.
Romero sai yhteistyökumppanikseen tuottaja Richard P. Rubinsteinin, mutta he eivät onnistuneet löytämään ideasta kiinnostunutta rahoittajaa Yhdysvalloista. Yllättävä käänne tapahtui, kun italialainen ohjaaja Dario Argento tarjoutui auttamaan projektissa. Itsekin kauhuelokuvia ohjannut Argento oli Romeron suuri ihailija ja kutsui Romeron kotiinsa Roomaan työstääkseen tämän kanssa elokuvan juonta ja käsikirjoitusta. Kuten useimpiin elokuviinsa, Romero valitsi myös Dawn of the Deadiin vielä suhteellisen tuntemattomia näyttelijöitä. Tätä hän on perustellut sillä, että yleisön olisi hankalaa samaistua elokuvan tunnelmaan täydellisesti, mikäli pääosiin olisi valittu liian tunnettuja henkilöitä. 
Tämän lisäksi valtavia zombijoukkoja esittämään koottiin suuri ryhmä statisteja, jotka olivat lähinnä tuotantotiimin ystäviä ja sukulaisia. He saivat kukin työstään palkkioksi 20 dollaria, ruokaa sekä elokuvan teemalla varustetun T-paidan.
Kuvaukset aloitettiin Monroevillen kauppakeskuksessa 13. marraskuuta 1977 työnimellä Dawn of the Living Dead, ja elokuvaa kuvattiin pääosin öisin kauppakeskuksen ollessa kiinni. Document of the Dead -dokumentissa Romero kertoo kuvausten olleen tauolla joulun ajan, jolloin hän saattoi paneutua jo valmiiksi kuvattujen kohtausten editoimiseen. Taukoa pidettiin siksi, että ympäri ostoskeskusta olleiden jouluaiheisten koristeiden siirtäminen illalla pois ja takaisin paikoilleen ennen aamua olisi vienyt liikaa aikaa.Elokuvan alkupuolella nähtävät lentokenttäkohtaukset kuvattiin noin 15 kilometrin päässä kauppakeskuksesta sijaitsevalla Harold W. Brown Memorial -lentoasemalla. Asemaa käyttävät yhä aktiivisesti lähinnä siviili-ilmailua harrastavat yksityishenkilöt. 
Kohtaukset, jotka tapahtuvat hississä ja päähenkilöiden piilopaikassa, kuvattiin Romeron silloisen tuotantoyhtiön Latent Imagen toimitiloissa varsinaisen kauppakeskuksen lähistöllä, sillä kohtauksiin sopivia paikkoja ei kauppakeskuksesta löytynyt. Myös asekauppakohtaus on kuvattu kauppakeskuksen sijaan Pittsburghissa, sillä sellaista ei kauppakeskuksessa tuohon aikaan ollut.Kuvaukset saatiin päätökseen helmikuussa 1978, minkä jälkeen Romero ryhtyi välittömästi muokkaamaan vielä editoimatta jääneitä kohtauksia. Kuvauksissa Romero oli käyttänyt tekniikkaa, jossa samasta kohtauksesta kuvataan useampia ottoja eri kuvakulmista, ja tämä salli hänen editoida runsasta raakamateriaaliaan siten, että monista toimintakohtauksista syntyi varsin dynaamisia kokonaisuuksia. Romero kuitenkin säästi lähes kaikki käyttämättäkin jäänet taltioinnit: tästä syystä elokuvan eri maissa ilmestyneistä versioista voidaan havaita eroja tiettyjen kuvakulmien ja yksityiskohtien suhteen, riippuen siitä, mistä aineistosta kukin versio on pääosin koottu.Suurin osa kauppakeskuksessa sijaitsevien liikkeiden omistajista antoi liikkeensä tuotantoryhmän vapaaseen käyttöön; ainoastaan pankki sekä kultasepänliikkeet edellyttivät jatkuvaa kameravalvontaa. Ainoa onnettomuus, joka kuvausten aikana sattui, johtui humaltuneista statisteista: yöllisiä kuvauksia odottavat statistit viettivät aikaa kauppakeskuksen baarissa ja ajoivat tämän jälkeen golfkärryllä rakennuksen tukipilaria päin aiheuttaen noin 7. 000 dollarin vahingot.Francinen oli aluksi tarkoitus olla stereotyyppinen kauhuelokuvien naishahmo, joka kirkuu miehiä apuun hätätilanteissa taistelematta itse lainkaan. Francineä näytellyt Gaylen Ross sai suostuteltua Romeron muuttamaan käsikirjoitusta, ja Francinen hahmosta tehtiin paljon itsenäisempi ja rohkeampi. Osaltaan tähän vaikutti myös se, että Elävien kuolleiden yön suurimmaksi osaksi avuttomat ja ilman minkäänlaista sananvaltaa olevat naishahmot saivat jotkut katsojat pitämään elokuvaa sovinistisena.
Rajallisen kuvausajan vuoksi George Romero joutui usein improvisoimaan ja muuttamaan suunniteltuja kohtauksia viime hetkellä. Myös maskeerauksesta ja erikoistehosteista vastanneen Tom Savinin erikoistehosteet ovat suurimmaksi osaksi ilman erityisiä valmisteluja, erikseen jokaista kohtausta varten kyhättyjä. Toisaalta tämä salli miesten soveltaa kohtausten suunnittelussa sellaista luovuutta, jonka tarkalleen ennalta määrätty kuvaussuunnitelma olisi saattanut estää toteuttamasta. Savinin oli itse asiassa tarkoitus tehdä Romeron kanssa työtä jo Elävien kuolleiden yön parissa, mutta hän lähti tuolloin taisteluvalokuvaajaksi Vietnamin sotaan.Savinilla oli mukanaan kahdeksan hengen ryhmä apulaisia, jotka hoitivat zombieita näytelleiden statistien maskeerauksen. Kymmenien ja jopa satojen statistien muodostamien joukkokohtausten valmisteluihin ei ollut useinkaan ylimääräistä aikaa, joten useimmilta näyttelijöiltä maalattiin ainoastaan kasvot sinertävänharmaiksi. Lähikuvissa Savinin taidot sen sijaan pääsivät oikeuksiinsa: jotkut zombi-statistit saivat ehostukseksi ilkeän näköisiä haavoja ja arpia, aseita, erilaisia pukuja ja muita yksityiskohtia. Monet raajansa menettäneitä zombeja näytelleistä statisteista olivat aitoja amputaatiopotilaita. 
Yksi Savinin maskeerausapulaisista oli Elävien kuolleiden päivässä kapteeni Rhodesia esittänyt Joseph Pilato. Pilato esiintyy myös tässä elokuvassa; hän on yksi poliiseista, jotka Stephen ja Francine tapaavat vartioasemalla elokuvan alussa.Alkuperäiskäsikirjoituksesta löytyvä kohta, jossa Francinen oli tarkoitus surmata itsensä hyppäämällä helikopterin pyöriviä lapoja päin, jäi kuvaamatta, sillä Romero päätti muuttaa elokuvan loppua hieman onnellisemmaksi. Kohtausta varten tehty, Gaylen Rossin kasvonpiirteitä muistuttava savivalos kuitenkin säästettiin. Myöhemmin Savini muokkasi valosta afroamerikkalaisen miehen kasvonpiirteitä vastaavaksi, ja sitä käytettiin eräässä elokuvan varhaisemmassa kohtauksessa, jossa seonnut poliisi ampuu miestä haulikolla päähän.Yksi mielenkiintoisimmista yksityiskohdista on elokuvassa käytetty miltei räikeänpunainen tekoveri. Tom Savini oli aluksi minnesotalaisen 3M-yhtiön tuottaman halvan tekoveren käyttöä vastaan, mutta suostui kustannussyistä käyttämään sitä tehosteissaan.
Elokuvan musiikin esittää suurimmaksi osaksi italialainen progressiivista rock-musiikkia soittava yhtye Goblin, tosin musiikki vaihtelee elokuvan eri versioissa. Romeron alkuperäisessä versiossa käytettiin erityisen paljon myös DeWolfen musiikkikirjaston raitoja, kun taas Dario Argenton Euroopan levitystä varten leikkaamassa versiossa kuullaan Goblin-yhtyeen elokuvaa varten äänittämä albumi lähes kokonaisuudessaan. Argento oli tehnyt yhtyeen kanssa yhteistyötä jo vuonna 1977 ohjaamassaan Suspiria-elokuvassa, ja jatkoi yhtyeen kanssa solmimaansa musiikkilisenssiä myös muutamissa muissa elokuvissaan.Myös ostoskeskuksen omaa taustamusiikkia kuullaan joissain kohtauksissa: taustamusiikki alkoi soida kaiuttimista automaattisesti aina aamuvarhaisella ennen ostoskeskuksen avaamista ja kuvausajan päättymistä, eikä kukaan tuotantoryhmän jäsenistä saanut sitä vaimennettua (kohtaus, jossa Roger ja Peter käynnistävät musiikkilaitteet, toteutettiin lavasteiden avulla). Tästä syystä Romero säilytti ostoskeskuksen taustamusiikin sopivaksi katsomissaan kohtauksissa, muun muassa elokuvan lopputekstien kohdalla.Kohtauksessa, jossa sotilaista ja siviileistä koostuva ryhmä pitää taukoa ulkosalla, soi Pretty Things -yhtyeen kappale "Cause I'm a Man".
Erityisen paljon elokuvaa on kiitelty sen kauhuelokuville poikkeuksellisen yksityiskohtaisesta tavasta selittää outojen tapahtumien synty ja seuraukset. Jo Elävien kuolleiden yössä yritettiin antaa ilmiöille tieteellisesti pätevä selitys: siinä tuhoutuneen avaruusaseman aiheuttama mystinen säteily saapui maan ilmakehään, joka aktivoi kuolleiden ihmisten aivot uudelleen ja saa nämä heräämään eloon zombeina. Dawn of the Dead taas tutkii ilmiötä virustartunnan näkökulmasta, ja Elävien kuolleiden päivässä spekuloidaan jo, voisiko zombeja kenties kesyttää ja alistaa toimimaan ihmisten tahdon mukaisesti. Eräässä elokuvan kohtauksessa Peter tosin mainitsee isoisänsä kertoman tarinan, joka nojaa pitkälti alkuperäisten zombikertomusten voodoo-taustaan. Mitään yksiselitteistä selitystä zombi-invaasiolle ei Romeron elokuvissa siis anneta, mikä saattoi olla ohjaajan tarkoituskin. Kerran henkiin heränneiden zombien aivokapasiteetti on rappeutumisen vuoksi melko rajallinen: ainoastaan eteenpäin hoippuminen ja primitiivinen, joiltakin eläinlajeiltakin sujuva yksinkertaisten apuvälineiden käyttö sujuvat heiltä.Romeron elokuvissa zombit kuvataan hitaina, jähmeäliikkeisinä olioina, joiden ainoana tarkoituksena on etsiä eläviä ihmisiä ja syödä näiden lihaa ravinnokseen. Koska zombien ruoansulatusjärjestelmä ei toimi, oletetaan, ettei ihmisten syöminen olisikaan nälän vaan jonkin pimeän, alkukantaisen vaiston sanelemaa. On myös mahdollista, että zombeilla olisi alitajunnassaan jonkinlainen muistikuva paikoista, joissa he elävinä ihmisinä olivat ja asioista joita siellä tekivät. Tämä selittäisi zombien taipumuksen kerääntyä julkisille paikoille, kuten kaduille ja kauppakeskuksiin.Zombin uhriksi joutunut ihminen on syytä saattaa pikaisesti hoitoon, ja purema-alue on amputoitava mahdollisimman nopeasti, ettei "zombivirus" ehdi levitä muualle elimistöön. Pureman uhriksi joutunut ihminen kuolee ilman asianmukaista hoitoa muutaman vuorokauden sisällä, ja tämän jälkeen hän liittyy epäkuolleiden alati kasvavaan armeijaan. Romeron elokuvissa tosin muustakin syystä kuollut ihminen herää henkiin, elleivät tämän aivot ole kärsineet pahoja vaurioita. Luonnollisiinkin syihin kuolleet ihmiset siis kasvattavat zombijoukkoja hyvin nopeasti.Romeron elokuvissa ainoa varma keino tuhota zombi on ampua tai lyödä sitä päähän niin voimakkaasti, että sen aivot tuhoutuvat. Muihin ruumiinosiin kohdistetut, normaalisti kuolettavatkin haavat eivät pysäytä zombeja kuin hetkellisesti tai korkeintaan hidastavat niiden kulkua.
Romero, joka ohjaamisen ohella myös leikkasi elokuvan, kasasi tiukan aikataulun puitteissa noin 139 minuuttia materiaalia elokuvan promoesitystä varten, ja tämä nykyään Director's Cut -nimellä kulkeva versio nähtiin ensimmäisen kerran vuoden 1978 Cannesin filmifestivaaleilla. Pohjois-Amerikan elokuvateatterilevitystä varten Romero leikkasi elokuvan myöhemmin 126-minuuttiseksi. Yhdysvaltain elokuvajärjestö aikoi aluksi antaa elokuvalle ikärajamerkinnän "X" sen sisältämän väkivaltaisuuden vuoksi - tämä vastaa suurin piirtein suomalaista K18-merkintää. Yleensä pornoelokuvissa käytetty ikärajamerkintä ei kuitenkaan innostanut Romeroa ja elokuvan tuotantoryhmää, ja he saivat suostuteltua elokuvajärjestön muuttamaan mieltään. Uudeksi ikärajaksi annettiin "määrittelemätön" eli "Unrated". United Artists -yhtiö suostui ottamaan elokuvan levitykseen Yhdysvalloissa, ja sen ensi-ilta oli New Yorkissa 20. huhtikuuta 1979.Romeron työtoveri Dario Argento teki elokuvasta myös Euroopan levitystä varten oman versionsa, joka tunnetaan yleisesti nimellä Zombi. Alkuperäisestä elokuvasta poiketen Argenton versio on huomattavasti toimintapainotteisempi, ja henkilökuvien kehittäminen ja tieteellinen spekulointi jäävät vähemmälle huomiolle. 
Tämä 118-minuuttinen versio julkaistiin ensimmäiseksi Argenton kotimaassa Italiassa jo syyskuussa 1978. Argenton versiossa kuullaan myös huomattavasti enemmän Goblin-yhtyeen musiikkia.
Italialainen ohjaaja Lucio Fulci teki samaan aikaan omaa elokuvaansa Zombie Flesh Eaters, joka tunnetaan myös Dawn of the Deadin eurooppalaisen versioon viittaavalla nimellä Zombi 2. Nimestään huolimatta elokuva ei ole jatko-osa Romeron eikä Argenton elokuvalle, vaan kyseessä oli Fulcin yritys lisätä oman elokuvansa suosiota nimeämällä sen Italiassa myyntimenestykseksi osoittautuneen Argenton elokuvan mukaan.
Elokuvan tekoa varten saatiin kerättyä kokoon noin 500 000 dollaria, joka nykyrahassa vastaa noin 650 000 dollaria. Suhteellisen alhaisesta budjetistaan huolimatta elokuva on tuottanut maailmalla arviolta 55 miljoonaa dollaria, näistä avausviikonloppunaan 900 000 dollaria.Dawn of the Dead on yksi arvostetuimpia kauhuelokuvia. Esimerkiksi elokuvasivusto rottentomatoes.com on antanut sille 97-prosenttiset pisteet: sivuston kaikkiaan 36:sta elokuvaan liittyvästä arvostelusta kaikki paitsi yksi ovat sävyltään positiivisia. 
Monet kriitikot ylistivät elokuvan tunnelmaa, Tom Savinin erikoisefektejä, juonen kulkua ja elokuvan sisältämää edelleenkin ajankohtaista yhteiskunnallista kritiikkiä.
Elokuva on päässyt myös Internet Movie Databasen parhaiden kauhuelokuvien listalle.The New York Timesin kriitikot valitsivat sen vuonna 2004 yhdeksi kaikkien aikojen tuhannesta parhaasta elokuvasta maailmassa.Elokuvan runsas ja verinen väkivalta ei kuitenkaan sopinut kaikille. Esimerkiksi New York Timesin elokuva-arvostelija Janet Maslin ei pystynyt katsomaan elokuvaa kokonaisuudessaan sen väkivaltaisuuden vuoksi.Elokuvalle myönnettiin Länsi-Saksassa vuonna 1980 Golden Screen -palkinto noin 3 miljoonan katsojan nähtyä elokuvan siellä. 
Yhdysvalloissa vuonna 1982 julkaistua elokuvan VHS-versiota myytiin noin 750 000 kappaletta.Kolme elokuvassa esiintynyttä näyttelijää teki cameoroolin vuoden 2004 uusintaversiossa: Scott Reiniger esittää armeijan kenraalia, Tom Savini paikallista sheriffiä ja Ken Foree TV-evankelistaa.
Edeltäjänsä tapaan elokuvasta on julkaistu eri maissa vuosien varrella lukuisia versioita, jotka saattavat miksauksensa sekä kuvan- ja äänenlaatunsa kannalta erota toisistaan suurestikin. Kattavin julkaisu lienee vuonna 2004 Anchor Bay Entertainmentin julkaisema Ultimate Edition, jossa kolme eri versiota elokuvasta bonusmateriaaleineen on koottu neljän DVD:n pakettiin. 
Muun lisämateriaalin ohella kokoelmalta löytyy Roy Frumkesin ohjaama Document of the Dead -osio, jossa käsitellään elokuvan tekoa sekä George Romeron uran siihenastisia vaiheita. Dawn of the Dead - Ultimate Edition sai Saturn-palkinnon parhaasta klassikkoelokuvan uudelleenjulkaisusta.Elokuva julkaistiin teräväpiirtoversiona Blu-ray -levyllä 7. lokakuuta 2007.New Amsterdam Entertainment -yhtiö ja elokuva tuottaja Richard Rubinstein ilmoittivat 19. toukokuuta 2008 tekevänsä 3D-version elokuvasta. Rubinsteinilla on myös suunnitteilla julkaista elokuvalle uusi jatko-osa.
Romero, George A. & Sparrow, Susanna: Dawn of the Dead. Romaani elokuvien tarinasta.  New York: St. Martin's Press, 1978. ISBN 978-031-2-18393-6.    
Niles, Steve Niles: George A. Romero's Dawn of the Dead. Elokuvan inspiroima sarjakuva.  San Diego: IDW Publishing, 2004. ISBN 978-193-2-38232-7.

de Havilland Vampire oli brittiläinen yksimoottorinen suihkuhävittäjä, josta tuli toinen kuninkaallisten ilmavoimien (RAF) käyttöön ottama suihkulentokone. Vampiren koelennot alkoivat toisen maailmansodan aikana, mutta tyyppi ei ehtinyt taistelukäyttöön. RAF käytti koneita hävittäjinä, vuodesta 1946 vuoteen 1955 asti ja koulukoneena vuoteen 1966 asti. Koneita valmistettiin 3 268 kappaletta. Suuri osa koneista oli muiden maiden ilmavoimien käytössä, neljännes koneista valmistettiin lisenssillä muualla kuin Englannissa.
Vampiren suunnittelu alkoi kokeellisena hankkeena toisin kuin Gloster Meteor-lentokoneen suunnittelu, jonka tavoite oli alun perin hävittäjäkone (interceptor) toiseen maailmansotaan vastineeksi Messerschmitt Me 262 -suihkuhävittäjälle. Vampiren ensimmäinen spesifikaatio oli E6/41 vuonna 1941. Koneen suunnittelu alkoi DH-100-numerolla vuoden 1942 puolivälissä eli kaksi vuotta Gloster Meteorin suunnittelun alun jälkeen.
Alussa projektinimi oli "Spider Crab". De Havilland hyödynsi koneen rakenteissa Mosquito-hävittäjäkoneesta kertynyttä vaneriosaamistaan. Yksimoottorisesta Vampiresta tuli viimeinen hävittäjäkone, jossa rakenne oli puu-metalli-komposiittirakenne. Koneen runko oli valmistettu kahdesta koivuvanerikerroksesta, joiden välissä oli balsatäyte. Painon säästämiseksi runkorakenteeksi valittiin kaksoispuomirunko, rakenteellisen yksinkertaisuus oli syynä siihen, että koneen siipi oli suora.
Koelentäjä Geoffrey de Havilland lensi ensimmäisen prototyypin LZ548/G 30. syyskuuta 1943 Hatfieldissä eli vain kuusi kuukautta Meteorin koelentojen jälkeen. Tuotantoon versio Mark I ehti huhtikuussa 1945. Useimmat koneet rakennettiin English Electric Aircraft-tehtaalla, koska De Havillandin oma tehdas oli vielä sotatuotannon takia ylikuormitettu.
Vampire muistuttaa huomattavan paljon samaan aikaan suunnittelun alla ollutta Focke-Wulf Flitzer-konetta. Focke-Wulfin suunnittelutoimistossa hämmästyttiin koneiden samankaltaisuuksia, vaikka syynä tähän oli sattuma: kumpikin suunnittelutoimisto oli toisistaan tietämättä kohdannut samanlaisia ongelmia ja keksinyt samanlaisia ratkaisuja.
Vampire saavutti aikanaan monia ennätyksiä. Se oli muun muassa RAF:n ensimmäinen kone, joka ylitti 500 mph nopeuden. Se oli myös ensimmäinen lentotukialukselta noussut ja laskeutunut suihkukone. Modifioitu RAF:in Vampire teki 3. joulukuuta 1945 laskun HMS Ocean -tukialukselle. Vuonna 1948 John Cunningham saavutti koneella silloisen korkeusennätyksen, 59 446 jalkaa (18 119 m).Tyypin ensimmäinen moottori oli Halford H1, joka tuotti 2 100 lb (9.3 kN) työntövoiman.
Frank Halfordin suunnittelemaa, myöhemmin nimellä Goblin tunnettua moottoria, de Havilland valmisti itse. Myöhemmät MkI-versiot käyttivät Goblin 2- ja Mk3 Goblin III-moottoreita. Ensimmäiset tuotantokoneet lensivät lokakuussa 1948 ja viimeiset toimitettiin kesäkuussa 1949.
Englannin kuninkaallisen laivaston ensimmäiseksi suihkukonemalliksi tuli Vampiren tukialusversio F20. Sea Vampiren moottorin tehottomuus teki kuitenkin tukialusnousuista vaikeita, joten koneet palvelivat pääasiassa T22-koulutuskoneina 1950-luvulle. Laivaston käyttämä De Havilland Venom -pommikone oli kehitelmä Vampiresta.
Useita Vampireja muunnettiin F21-malliksi, joissa oli vahvistettu alaosa. Niillä tehtiin niin sanottuja "flexi-deck" laskeutumiskokeiluja HMS Warrior -tukialuksella. Koneista poistettiin laskutelineet ja ne laskeutuivat mahalleen kumiselle lentokannelle. Vaikka kokeet sinänsä onnistuivatkin, idea ei luonnollisestikaan kantanut pidemmälle.
Viimeinen Vampiren muunnos oli Mk11, kaksipaikkainen koulukone. Sen ensilento tapahtui vuonna 1950. Koulukoneet perustuivat yöhävittäjän koulukoneversioon. Trainereita rakennettiin noin 800 kappaletta.
Konetta myytiin ainakin seuraaviin maihin: Australia, Kanada, Suomi, Ranska, Intia, Uusi-Seelanti, Norja, Ruotsi, Sveitsi. Lisäksi käytettyjä yksilöitä myytiin edelleen maihin, jotka eivät olleet ostaneet niitä suoraan, esimerkiksi ruotsalaisia Vampire-koneita myytiin Etelä-Amerikkaan. Vampirea rakennettiin lähes 4 400 (?) kappaletta, joista neljäsosa lisenssillä ostajamaissa. Vampiren tullessa Suomeen 1953 niitä oli käytössä 17 maassa. Ruotsin ilmavoimilla oli vuosina 1946–1968 käytössä kaikkiaan 380 Vampire-hävittäjää ja 57 kaksipaikkaista Vampirea. Viimeisin käyttäjä oli Sveitsi, jossa tyyppi oli koulutuskäytössä vielä 1990-luvulla.
Suomen ilmavoimat siirtyi suihkukonekauteen 22. tammikuuta 1953, jolloin ensimmäiset kolme D.H.100 Vampire Mk.52 -suihkuhävittäjää laskeutuivat de Havilland -tehtaan koelentäjä George Thorntonin johtamina Porin lentokentälle. Kesällä 1953 saapui kolme "Vamppia", mikä oli koneen lempinimi ilmavoimissa. Koneiden tunnukset olivat VA-1...VA-6. Varaosina käytetty Koskuella näytteillä oleva yksipaikkainen Vampire on merkitty "VA-7":ksi, vaikka se ei ollutkaan lentokäytössä Suomessa. Koskuen kone on Suomen ainut de Havilland D.H.100 Vampire FB Mk.50. Se ostettiin Ruotsin ilmavoimilta Kauhavalle lentosotakoulun opetusvälineeksi, mistä Suomen ilmavoimat möi sen Jalasjärven kunnalle valtatie 3:lle kiinnittämään huomion Jalasjärven Koskuen kansakoulunn lähellä olevaan Jalasjärven leirintäalueeseen. Jalasjärven kunta myi koneen yksityiselle Vilho Riskulle. Suihkulentokoulutus tehostui vuonna 1955, kun Ilmavoimat sai yhdeksän kaksipaikkaista D.H. 115 Vampire Trainer T.Mk.55 -konetta. Koneiden tunnukset olivat VT-1...VT-9. Vampire Trainer oli ensimmäinen Suomessa käytetty lentokone, jossa oli heittoistuin. Viimeisen lennon Suomen ilmavoimissa Vampire Trainerillä (VT-8) teki eversti Aimo Huhtala Luonetjärvellä 15. heinäkuuta 1965.
Ensiksi Vampireilla lensi 2. Lennosto (vuodesta 1957 Satakunnan Lennosto) Porissa. 1950-luvun lopulla koneet siirrettiin 1. eli Hämeen Lennostolle Tikkakoskelle. 3. Lennoston (vuodesta 1957 Karjalan Lennoston), päätukikohtana oli 1950-luvulla sorakiitoteinen Utti, jolloin suihkukoneet pystyivät operoimaan siellä vain talvella. Vampire-hävittäjät palvelivat Suomen ilmavoimissa vuoteen 1965.
Suomeen opetusvälineeksi Ruotsin ilmavoimilta hankittu de Havilland D.H.100 Vampire FB Mk.50 ei ole koskaan ollut lentokäytössä Suomessa. Se hankittiin 1960-luvulla Koskuen kansakoulun ja sen urheilukentän väliin valtatie-3n nykyään entisen linjauksen kohdalle kiinnittämään huomio maamerkkinä Jalasjärven leirintäalueeseen, mikä oli lähellä Koskuen kansakoulua. Vampire tuli Kauhavalta lentosotakoululta Suomen ilmavoimien luovuttua koneesta. Nyt de Havilland D.H.100 Vampire FB Mk.50 on alkuperäistä Koskuen sijoituspaikkaa pohjoisempana entisen Koskuen Esson lähellä.  Ruotsissa de Havilland D.H.100 Vampire FB Mk.50 tunnettiin J28B:nä, joita oli hankittu 310 kappaletta ja jotka olivat palveluskäytössä 1949-1965 Ruotsin ilmavoimien laivueissa F 4, F 8, F 9, F 10, F 11, F 14, F 15, F 18 ja F 21. 
Miehistö 1Suomeen hankittua de Havilland D.H.100 Vampire MK.52:a, mikä oli vientiversio, käyttivät Suomen ilmavoimien lisäksi myös Egyptin, Intian, Irakin ja Venezuelan ilmavoimat, minkä lisäksi 36 de Havilland D.H.100 Vampire MK.52:a ostettiin Norjan ilmavoimille. 
Koneen eturungossa on 4 kpl (koulukoneessa 2 tai 4) 20 mm Hispano-Suiza Mk.5 tykkejä. Siipien alle voidaan ripustaa 2 kpl 455 kg pommeja tai kasetissa 8 kpl 3 tuuman Hispano HSS-R 80 raketteja.
Suomen ilmailumuseossa ovat esillä sekä Vampiren hävittäjä- että koulutusversio (VA-2 ja VT-9). Keski-Suomen ilmailumuseossa on esillä Vampire-koulukone (VT-8). Siellä on myös varastoituna on Vampire -hävittäjä (VA-6). Päijät-Hämeen ilmailumuseossa Vesivehmaalla on nähtävillä ulkona rikkinäisen Vampire-hävittäjän runko (VA-3) ja hallissa kaksipaikkaisen koulutuskoneen (VT-6) ohjaamo.
Jalasjärvellä on pylvään nokassa, aikanaan Koskuella kansakoulun urheilukentällä ollut, sittemmin entisen Esson huoltoaseman ja leirintäalueen lähellä oleva palveluksensa loppuaikoinaan Ilmavoimien käytössä varaosina käytetty Vampire-hävittäjä, de Havilland D.H.100 Vampire FB Mk.50, alkujaan ruotsalainen J28B, ("VA-7"), Suomen ainut. Se ei koskaan lentänyt Suomessa, vaan oli lentosotakoulu sotilasopetuksen havaintöväline.
Suomen Ilmavoimien kolmen ensimmäisen Vampire –suihkuhävittäjän laskeutuminen Porin lentokentälle 22. tammikuuta 1953 aloitti suihkulentokauden Suomessa. Satakunnan Lennoston kilta on pystyttänyt Porin lentoasemarakennuksen edessä olevalle viheralueelle taiteilija Marko Tienhaaran suunnitteleman muistomerkin. Porin kaupunginjohtaja Aino-Maija Luukkonen paljasti muistomerkin 22. tammikuuta 2013, jolloin suomalaisen suihkulentokauden alkamisesta tuli kuluneeksi 60 vuotta. Paljastuspuheen piti eversti Jukka Uhari, ja muistomerkin vihki kenttärovasti Sauli Keskinen. Juhlallisen tilaisuuden musiikista vastasi Ilmavoimien soittokunta. Kurun harmaasta graniitista veistetty lähes kolmemetrinen muistomerkki muistuttaa etäältä katsottuna suihkumoottorin ahtimen siipeä. Muistomerkissä on Vampiren siluetti ja päivämäärä Poriin 22. tammikuuta 1953. Paljastushetkellä Eskilstuna Flygmuseumin Vampire Trainer SE-DXT ja Suomen Ilmavoimien Hornet suorittivat suihkuhävittäjien kehityskaarta symboloivat ylilennot. Hornet näyttäytyi vielä esittelylennolla, ja sitten molemmat koneet olivat tilaisuutta seuranneen runsaan yleisön tarkasteltavina asematasolla.
Keskinen, Kalevi: Suomen Ilmavoimien lentokoneet vuosina 1939–72, Tietoteos, Forssa, 1977 ISBN 951-9035-21-4 (s. 8, 96–98)
Partonen, Kyösti: Suomen Ilmavoimien lentokoneet 5 – De Havilland Vampire in Finnish Air Force, Apali/Satakunnan Lennoston Kilta, 2013, Tampere. ISBN 978-952-5877-25-0

De Mysteriis Dom Sathanas on norjalaisen black metal -yhtye Mayhemin ensimmäinen täyspitkä albumi. Albumi julkaistiin vuonna 1994, ja se on yksi yhtyeen arvostetuimmista albumeista.De Mysteriis Dom Sathanas on yksi tunnetuimpia black metal -albumeita. Musiikkinsa lisäksi se on kuuluisa siitä, että se jäi usein black metal -piirien johtohahmona pidetyn kitaristi Øystein "Euronymous" Aarsethin viimeiseksi äänitykseksi yhtyeessä, ennen kuin yhtyeen basisti Varg "Count Grisnackh" Vikernes murhasi hänet. Sen lisäksi se on viimeinen Mayhemin julkaisu, jolla kuullaan yhtyeen edesmenneen laulajan, Per "Dead" Ohlinin, ennen itsemurhaansa sanoittamaa materiaalia.Musiikillisesti De Mysteriis Dom Sathanas on tyylilajinsa alkuajoille tyypillistä raivokasta ja nopeaa black metalia. Myöhemmistä black metal -albumeista poiketen mukana on Euronymouksen soittamia kitarasooloja. Merkittävää albumilla on myös Jan Axel Blombergin eli "Hellhammerin" muita sen ajan black metal -rumpaleita taitavampi rumputyöskentely, Attila Csiharin omaperäiset lauluosuudet sekä Vikernesin bassokuviot, jotka black metalille poikkeuksellisesti kuuluvat paikoitellen hyvin selkeästi.
De Mysteriis Dom Sathanasilla esiintyvästä kokoonpanosta pitkäaikaisimmat jäsenet olivat kitaristi Øystein "Euronymous" Aarseth ja Jan "Hellhammer" Blomberg, joista ensimmäinen oli perustajajäsen ja toinen ollut Mayhemissä jo useita vuosia. Muut jäsenet olivat joko sessiojäseniä tai hyvin lyhytaikaisia vierailijoita yhtyeessä.Albumin sanoittaja Per "Dead" Ohlin oli Mayhemin toinen vakituinen laulaja. Hän liittyi yhtyeeseen vuonna 1988 ja ehti toimia siinä kolme vuotta ennen itsemurhaansa vuonna 1991. Mayhem suunnitteli jo siinä vaiheessa pitkäsoiton julkaisemista, ja kaikki De Mysteeriis Dom Sathanasin kappaleet olivatkin hänen sanoittamiaan. Deadin itsemurhan seurauksena myös basisti Necrobutcher jätti yhtyeen. Uudeksi laulajaksi tuli unkarilaisen Tormentor-yhtyeen laulaja Attila Csihar ja basistiksi Varg Vikernes, joka käytti taiteilijanimeä Count Grishnackh. Lisäksi kakkoskitaraan tuli Euronymouksen lisäksi Snorre "Blackthorn" Ruch, joka esiintyi myös Thorns-yhtyeessä. Ruch korjaili ja kirjoitti Deadin sanoituksia osittain uusiksi. Lehdistölle antamassaan haastattelussa kahdeksan kirkon poltosta vastuun ottanut Vikernes myös suunnitteli Euronymouksen kanssa Nidarosin tuomiokirkon räjäyttämistä samaan aikaan kuin albumi julkaistaisiin, mistä syystä kirkon siluetti valikoitui myös albumin kansikuvaksi.Rikollisuudet eivät kuitenkaan jääneet vain suunnittelun tasolle: Euronymousin ja Vikernesin välit huononivat jo ennen De Mysteriis Dom Sathanasin julkaisua. Necrobutcher arveli myöhemmin, että jatkuvasti vihamiehilleen tappouhkauksia lähettänyt Euronymous olisi uhkaillut myös Varg Vikernesiä. Vikernes itse väittää samaa: hänen mukaansa Euronymouksen aikomuksena oli sitoa hänet puuhun, kiduttaa hänet kuoliaaksi ja videoida koko tapahtuma. Joka tapauksessa Vikernes päätti toimia ensin ja murhasi Euronymouksen 10. elokuuta 1993. Blackthorn tuomittiin murhan avunannosta.Euronymouksen murha tapahtui juuri ennen albumin suunniteltua julkaisua, joten Euronymouksen vanhemmat pyysivät Hellhammeria poistamaan Vikernesin soittamat bassoraidat albumilta. Hellhammer lupautui tekemään näin ja kertoi soittavansa bassot itse uudestaan. Hellhammerin bassonsoittotaidot eivät kuitenkaan riittäneet, joten albumille jäivät Vikernesin bassoraidat, joskin äänenvoimakkuudeltaan madallettuina. On myös huhuttu, että yhtyeessä lyhyen aikaa vuonna 1992 bassoa soittanut Stian "Occultus" Johansen olisi soittanut bassoraidat, mutta todellisuudessa hän ei levyttänyt Mayhemissä ollessaan mitään.
Toisin kuin Mayhemin vuonna 1987 julkaistu EP Deathcrush, De Mysteriis Dom Sathanas on tyylillisesti monimutkaisempi: kappaleet ovat pidempiä ja albumilla on myös kitarasooloja. Kuitenkin yhtyeen laulaja Dead oli vuonna 1989 antamassaan haastattelussa sitä mieltä, että näistä muutoksista huolimatta yhtyeen uusi tuotanto säilytti saman death metal -tyyppisen sävyn kuin vanhempikin tuotanto (death metalin merkityksen ollessa tässä vaiheessa vielä erilainen ja epämääräisempi kuin nykyään). Tuolloin  Dead uskoi albumille päätyvän kymmenen kappaletta, joiden joukossa olisivat jo valmiit "Carnage", "Buried by Time and Dust", "Funeral Fog" ja nimikappale "De Mysteriis Dom Sathanas". Työnimiä tuleville kappaleille olivat "The Dark of the Freezing Moon" (joka myöhemmin lyhentyi muotoon "Freezing Moon") ja "When the Vultures Left". Lisäksi valmiina oli vielä nimeämätön kappale.Tyylillisesti De Mysteriis Dom Sathanasin musiikki on melko teknistä, ja toisin kuin monien muiden black metal -albumien, sen tuotanto on melko tasokasta. Vaikka kappaleet perustuvatkin suurelta osin kitarariffeihin, Euronymous suosi tarkoituksella melodioita ja tunnelmia tavanomaisen kitara- ja rumpupainotteisen paahtamisen sijaan. Euronymouksen mukaan yhtye oli nähnyt todella paljon vaivaa albumin tekemiseen, käyttänyt siihen paljon aikaa ja jättänyt suurimman osan riffeistä käyttämättä, koska halusi tehdä albumista parhaan mahdollisen.
»Yritämme panna kappaleisiimme mahdollisimman paljon tunnelmia ja tunnetiloja. Emme käytä vain yhdellä [kitaran] kielellä soitettuja riffejä, vaan sointuja ja monia erilaisia tyylejä luoda sävelet. [...] Uusi [De Mysteriis Dom Sathanasin] materiaali on aika monimutkaista, emme enää pelkästään keksi riffejä - me sävellämme.» (Euronymous, 1993)
Albumin tempo on pääosin nopeahko, vaikkakin kappaleet ovat rakenteltaan melko monimutkaisia ja sisältävät myös hitaampia tempoja ja tempovaihdoksia. Musiikki sisältää paljon hienovaraisia nyansseja ja on varsin monipuolista, teknistä ja omalaatuista. Albumilla laulajana on unkarilainen Attila Csihar, jonka laulutyöskentely on black metalille tyypillisestä rääkymisestä poiketen astetta puhtaampaa, joskin kuitenkin hyvin tunkkaisen kuuloista. Se vaihtelee melodisesta, oopperamaisesta laulusta hirviömäiseen murinaan.Euronymouksen mukaan albumia inspiroivat onnellisuuden, hyvyyden ja elämän inhoamisen sekä ihmisvihan kaltaiset teemat. Hänen mukaansa yhtye yritti albumilla sisällyttää sekä musiikkiin että sanoituksiin pohjoisten maiden, kuten yhtyeen kotimaan Norjan, luonnon kylmyyden ja pimeyden. Sanoituksia kirjoittanutta Deadia inspiroivat myös hänen unensa ja unelmansa, jotka liittyivät usein Transilvaniaan, muinaisiin legendoihin ja pimeisiin kirkkojen pihamaihin sekä muihin samankaltaisiin asioihin. Dead oli psyykkisesti sairas, ja hänen lapsena kokemansa lähes kuolemaan johtanut vaikea sairaus sai hänet uskomaan olleensa oikeasti kuollut, toisesta maailmasta tullut olento. Hellhammerin mukaan Dead puhui usein karpaateilla sijaitsevista linnoista ja siitä kuinka elämä oli vain unta. Tämä heijastui myös De Mysteriis Dom Sathanasin sanoituksiin, joista monet käsittelivät esimerkiksi vampirismia.Deadin itsensä mukaan hänen sanoittamansa kappaleet kuvasivat hänen tunnetilojaan niiden kirjoittamisen hetkellä. Kappaleet "Buried by Time and Dust" ja "Freezing Moon" kuvaavat ensimmäisessä persoonassa jo kuolleen, ihmisiä ravinnokseen käyttävän olennon painajaisia ja näkyjä. "Life Eternal" taas on kuolevan, sielunsa toiseen maailman vapautumisesta kuoleman kautta unelmoivan henkilön tilitys. Deadin omalaatuiset mielenkiinnon kohteet näkyvät kappaleessa "Funeral Fog", jonka teemana ovat transilvanialaiset haudat. Black metalille tyypillistä teemaa eli saatananpalvontaa käsittelee vain nimikappale: osittain latinaksi kirjoitettu kappale kuvaa rituaalia, jossa mustakaapuiset kultistit suorittavat saatananpalvontariittiä. Seremonia huipentuu vuohen uhraamiseen.
Albumin latinankielinen nimi "De Mysteriis Dom. Sathanas" käännetään usein "Herra Saatanan salaisiksi riiteiksi". Tämä ei kuitenkaan ole nimen oikea merkitys, vaikka Euronymous niin halusikin kirjoittaa, sillä hänen latinan taitonsa oli pahasti puutteellinen. Vaikka albumiin yleensä viitataan nimellä "De Mysteriis Dom Sathanas", sen kanteen on kirjoitettu "Domin" perään pieni piste, joka merkitsee sen olevan lyhennys sanasta "dominus", genetiivissä "domini", suom. herra. Näin saatava nimi "De Mysteriis Domini Sathanas" tarkoittaa suomeksi "Herra Saatanan salaisista riiteistä". Tämäkään muoto ei ole täysin oikeellinen, vaan sen kuuluisi olla "De mysteriis Domini Satanae".
Myös "De Mysteriis Dom Sathanas" -kappale on osin kirjoitettu latinaksi. Kappaleessa käytetty latina on erittäin vanhahtavaa – ja kuten nimikin, osin virheellistä.
Albumin kannessa on kuva Nidarosin tuomiokirkosta Trondheimissa, Norjassa. Yhtye valitsi kuvan kanteen, koska kirkko oli heidän mielestään Norjan kauneimpia ja yhtyeen basisti Varg Vikernes oli suunnitellut räjäyttävänsä sen. Painoksesta riippuen albumin kansi on sininen tai violetti, joissain painoksissa on sanoitukset ja joissain ei. Lisäksi albumin takakanteen on painettu teksti "A tribute to Euronymous: 15.04.1968 - 10.08.1993" yhtyeen murhatun kitaristin kunniaksi sekä Euronymouksen ja Hellhammerin promokuvat.Albumin alkuperäinen painos oli hyvin koruton. Siinä ei ollut sanoituksia eikä viivakoodia, vain sininen kansikuva ja julkaisukoodi DURECO [01] ANTIMOSH 06. Lisäksi sisäkannessa oli Euronymouksen ja Hellhammerin promokuvat. Alun perin De Mysteriis Dom Sathanas ilmestyi Deathlike Silence Productionsin julkaisemana CD:nä sekä rajoitettuna 1 000 vinyylilevyn painoksena. Koska Deathlike Silence Productions oli käytännössä lopettanut toimintansa Euronymouksen kuoleman myötä, albumin levityksestä huolehti Voices of Wonder.Jälkeenpäin albumista on otettu useita uusintajulkaisuja, osa Deathlike Silence -nimellä. Helpoimmin saatavilla oleva on Century Median CD, jossa on sininen kansi, eikä sanoituksia. Albumista on myös useita vinyyliuusintajulkaisuja, osa kuva-LP:nä, osa tavanomaisena vinyylilevynä. Osa uusintapainoksista on bootlegejä.Jälkikäteen albumin kappaleista on julkaistu myös uusia versioita: From the Darkest Past -bootleg sisältää albumin kappaleet alkuperäisellä miksauksella ilman laulua. Attila Csihar taas julkaisi oman levy-yhtiönsä Saturnus Recordsin kautta ja ranskalaisen levy-yhtiö Season of Mistin levittämänä vuonna 2009 Life Eternal -EP:n, joka sisältää viisi De Mysteriis Dom Sathanasin kappaletta raakamiksausversioina. Raakamiksausversioissa Vikernesin soittamat bassot kuuluvat voimakkaampina kuin lopullisessa versiossa.
De Mysteriis Dom Sathanas on yksi maineikkaimmista black metal -albumeista, vaikkakaan se ei ehkä ole niistä kaikkein suosituin tai suuren yleisön keskuudessa kuunnelluin. Albumin ilmestymisen aikoihin Mayhem oli saanut Norjassa runsasta huomiota yhtyeeseen liittyneiden rikosten vuoksi, mutta itse albumi jäi vähälle huomiolle. Edelleenkin monille Mayhemin tunnetuinta puolta edustavat ulkomusiikilliset seikat. Musiikkiin perehtyneiden keskuudessa De Mysteriis Dom Sathanasia kuitenkin pidetään yleisesti Mayhemin parhaana albumina ja norjalaisen black metalin parhaimmistona.Monet arvostelijat kehuvat albumin teknisyyttä ja keskimääräistä black metalia parempaa tuotantoa. Allmusicin arvostelija Steve Huey kirjoittaa: "Musiikki on nopeaa ja raivokasta, ja vatsaa kääntävästä laulusta on mahdoton saada selvää, mutta Mayhem välttää [...] itseään toistavaksi muuttumisen, toisin kuin monet muut black metal -yhtyeet." Korroosion Aki Nuopponen kehuu albumia omaperäiseksi ja tekniseksi: "Erilaisia nyansseja löytää jatkuvasti jopa satojen kuuntelujen jälkeen, jolloin tarttumapintaa saattaa löytää albumin kokonaisuudesta tai sitten yksittäisistä riffeistä, basso-elementeistä, tunnelmasta ja tietenkin myös rakenteellisista ratkaisuista, joista on erikseen mainittava juuri kappaleiden monipuolisuus, mikä tekee albumista erittäin mielenkiintoisen." Eniten Nuopponen kehuu kuitenkin albumin tunnelmaa. Soundin arvostelija Antti Mattila kuvaili Mayhemin myöhemmän Chimera-albumin arvostelussa De Mysteriis Dom Sathanasin tunnelmaa "utuiseksi pahuudeksi". The Observerin laaja Mayhemiä käsitellyt artikkeli kutsui albumia "selkäpiitä karmivaksi mestariteokseksi". Toisaalta esimerkiksi Sputnikmusicin arvostelussa albumia moititaan siitä, että se toistaa itseään ja että siitä puuttuu syvyyttä ja innovatiivisuutta.Suurin mielipiteenjakaja on kuitenkin laulaja Attila Csihar, jonka laulusuoritukset eivät ole kaikkein tyypillisintä black metal -rääkynää, vaan vaihtelevat korkean melodisen laulun ja epäinhimillisen murinan välillä. Jotkut pitävät niitä kieroudessaan Mayhemin musiikkiin sopivina, jotkut taas lähinnä ärsyttävinä. Arvostelija Tony Kuhalampi kuvailee laulua "aivan saatanan ankean kuuloiseksi puhinaksi". The Metal Observerin arvosteluissa Attilan laulua kehutaan; häntä kuvataan yhtyeen ensimmäistä laulajaa Maniacia paremmaksi, vaikkakin toista laulajaa Deadia heikkotasoisemmaksi. Metallimusiikkisivusto Encyclopaedia Metallumissa albumista on 20 arvostelua (pistekeskiarvolla 86/100), ja lähes kaikki arvostelijat kommentoivat laulua melko yksityiskohtaisesti: mielipiteet vaihtelevat erinomaiseksi ylistämisestä murskakritiikkiin.
Heavy Latin: Mayhem - De Mysteriis Dom Sathanas (artikkeli albumilla käytetystä latinasta) (englanniksi)
"Dead Star" ja "In Your World" ovat brittiläisen vaihtoehtorockyhtye Musen kappaleita. Kappaleet kirjoitettiin Musen kokoelma-albumille Hullabaloo, mutta niitä ei sisällytetty siihen. Kappaleet julkaistiin tuplasinglenä ennen albumin julkaisua promootiota varten ja EP-levynä Japanissa ja Ranskassa. Single ylsi sijalle 13 Britannian singlelistalla.
Kappaleesta "In Your World" tehtiin myös video, joka sisällytettiin levyn tupla-A-puolelle. Video sisälsi live-esiintymisen ja sen ohjasi Matt Askem. Video on lyhyempi kuin sen audioversio livealbumilla. Myös kappaleesta "Dead Star" tehtiin video, jossa yhtye harjoitteli pimeässä kellarissa. Videon ohjasivat Tim Qualtrough ja Tom Kirk ja se kuvattiin Winston Churchillin talossa Brightonissa.

Dean Ashton (s. 24. marraskuuta 1983 Swindon, Englanti) on entinen englantilainen jalkapalloilija. Pelipaikaltaan hän oli hyökkääjä. Ashton päätti uransa vain 26-vuotiaana, kun hän ei toipunut loukkaantumisesta enää pelikuntoon.
Ashton pelasi nuoruusvuosinaan sekä Stoke Cityssä että Crewe Alexandrassa. Hän on kulkenut läpi Dario Gradin Crewe Alexandran junioriakatemian. Vuonna 2000, ollessaan 16-vuotias, Ashton teki ammattilaissopimuksen Crewen kanssa. Debyyttinsä hän teki vielä saman vuoden aikana 1–0 voitto-ottelussa Gillinghamia vastaan. Ashton pelasi viisi kautta Crewessa kunnes siirtyi Valioliiga-seura Norwich Cityyn kolmella miljoonalla punnalla. Summa oli Norwichin historian kallein siirtosumma.Norwichissa Ashton ehti pelata vain 44 liigaottelua kunnes West Ham osti voimakkaan hyökkääjän 7,25 miljoonalla punnalla. Avauskaudellaan 2005–2006 West Hamissa Ashton teki yhteensä kuusi maalia pelaamassaan 16 liiga- ja cup-ottelussa. Englannin maajoukkueeseen Ashton valittiin ensimmäistä kertaa 11. elokuuta 2006 ystävyysotteluun Kreikkaa vastaan. Hänen nilkkansa murtui maajoukkueen harjoituksissa, mikä esti pelaamisen maajoukkueessa ja seurajoukkueessa vuodeksi.Kesällä 2007 Ashton oli toipunut loukkaantumisestaan ja pääsi yrittämään paluuta maajoukkueeseen. Ashtonin hyvä alku kauden 2007–2008 alussa vakuutti maajoukkue luotsi Steve McClarenin ja hän päätti valita Ashtonin hyökkääjäpulasta kärsivään Englannin maajoukkueeseen EM-karsinta otteluihin Viroa ja Venäjää vastaan. Ashton kuitenkin loukkasi polvensa juuri ennen maaotteluita eikä siten voinut edelleenkään tehdä debyyttiään Englannin paidassa. Lopulta hän debytoi kesällä 2008 Trinidad ja Tobagoa vastaan.Ashton mursi maajoukkueessa 2006 loukkaamansa nilkan uudelleen kauden 2008–2009 alussa ja häneltä jäi koko kausi väliin. Ashton ei koskaan toipunut täyteen pelikuntoon ja joulukuussa 2009 hän päätti lopettaa ammattilaisuransa vain 26-vuotiaana.

Dean Guitars on yhdysvaltalainen kitaroita ja bassoja valmistava yritys. Dean Guitarsin perusti Dean B. Zelinsky vuonna 1976.
Artisteja jotka soittavat Dean Guitarsin kitaralla tai bassolla. Deanin kitarat on suunnattu heviartisteille.

Debbie on laulaja ja räppäri Lil Debbien esikoisalbumi, joka julkaistiin 15. heinäkuuta 2016.Albumilta julkaistiin single ”Tell Me”, josta kuvattiin myös musiikkivideo. Myöhemmin myös kappaleesta ”F that” julkaistiin kuuluisa video.

Gaius Messius Quintus Trajanus Decius (noin vuosien 190–200 välillä – kesäkuu 251) oli Rooman keisari vuosina 249–251. Hän oli ensimmäinen keisari, joka oli kotoisin Tonavan raja-alueen provinsseista. Keisari Philippus Arabs nimitti Deciuksen Moesian ja Pannonian joukkojen komentajaksi vuonna 249. Decius kuitenkin kapinoi Philippusta vastaan ja kukisti tämän joukot taistelussa. Philippus sai surmansa ja Deciuksesta tuli keisari. Hän nimitti poikansa Herennius Etruscuksen ja Hostilianuksen perijöikseen ja korotti myöhemmin Herenniuksen kanssahallitsijakseen. Deciuksen lyhyenä hallitusaikana hän joutui taistelemaan Daakiaan ja Moesiaan hyökänneitä karpeja ja gootteja vastaan. Hän rakennutti myös kylpylän Roomaan Aventinukselle ja pani toimeen järjestelmälliset kristittyjen vainot. Decius ehti hallita vain kaksi vuotta ennen kuin hän ja hänen poikansa Herennius kuolivat kesäkuussa 251 taistelussa gootteja vastaan Moesiassa. He olivat näin ensimmäiset Rooman keisarit, jotka kaatuivat taistelussa ulkoista vihollista vastaan.Deciuksesta on säilynyt vain vähän luotettavaa tietoa. Hänen elämästään ennen keisariutta ei tiedetä juuri mitään, ja keisariudenkin aikaisia tapahtumia on pystytty selvittämään erittäin vajavaisesti.
Gaius Messius Quintus Decius syntyi Sirmiumin kaupungin lähistöllä sijainneessa Budalian kylässä noin vuosien 190–200 välillä. Deciuksen vanhemmista ei ole tietoa, mutta hänen isänsä oli luultavasti armeijan upseeri, ehkä eräs Quintus Decius Vindex, joka toimi Daakian prokuraattorina. Hänen sukunsa saattoi olla kotoisin Italiasta, mistä antaa viitteitä nimet "Decius" ja "Messius", jotka ovat vanhoja oskalaisia nimiä Italiasta.Decius toimi noin vuosien 215–225 aikana kvestorina. Vuonna 234 hänet nimitettiin Moesian maaherraksi ja oli samoihin aikoihin myös consul suffectus, eli hänet nimitettiin kesken vuotta edellisen konsulin tilalle. Vuonna 238 hän oli Hispania Tarraconensiksen maaherra. Samana vuonna syttyi sisällissota, jossa Decius tuki senaatin vihollista keisari Maximinusta. Tämä ei kuitenkaan vaikuttanut Deciuksen ja senaatin suhteisiin vaan hän pysyi suosittuna senaatissa. Hän oli myös Germania Inferiorin maaherrana 230-luvulla. Tämän perusteella hän olisi luultavasti ollut myös senaatin jäsen. Oletusta tukee myös se, että hän solmi avioliiton ylhäiseen etruskisukuun kuuluvan Herennia Etruscillan kanssa 230-luvun alussa. Decius sai Etruscillan kanssa kaksi poikaa: Herennius Etruscuksen ja Hostilianuksen. Philippus Arabsin kauden alussa Decius oli kaupunginprefektinä ja vuonna 249 ehkä myös consul suffectus. Zosimoksen mukaan Philippus murtui kapinoiden takia paineen alla ja tarjoutui jopa luopumaan vallasta. Decius kuitenkin rauhoitteli häntä ja ennusti kapinoiden päättyvän itsestään, kuten lopulta kävikin.
Keisari Philippus lähetti vuonna 249 Deciuksen Moesian provinssiin, jotta tämä palauttaisi järjestyksen Tonavan rajalle, joka oli ollut rauhaton Tiberius Claudius Marinus Pacatianuksen kapinan jälkeen. Philippus valitsi Deciuksen luultavasti siksi, että tämä oli suosittu senaatissa, joka oli alkanut epäillä Philippuksen kyvykkyyttä hoitaa valtakunnan asioita. Toiseksi Decius oli kotoisin Tonavan alueelta ja toiminut myös Moesian maaherrana, mikä oli tuonut hänelle kokemusta. Decius lähtikin poikansa Herenniuksen kanssa Moesiaan palauttamaan järjestystä. Pian tämän jälkeen Philippukseen tyytymättömät Deciuksen joukot julistivat komentajansa keisariksi. Hänen väitetään olleen yllättynyt tällaisesta tapahtumien käänteestä ja yrittäneen selittää Philippukselle, että hän ei suinkaan ollut halukas kaappaamaan tältä valtaa. Mutta jos Decius jotain selittikin, ei se ilmeisesti vakuuttanut Philippusta, joka lähti kesäkuussa 249 armeijoineen tekemään selvää Deciuksesta.Deciusta tukivat Pannonian legioonat, joihin kuului muun muassa Legio X Gemina, jota Decius myöhemmin kunnioitti lisänimellä Deciana. Zosimoksen ja Zonaraksen mukaan Decius kohtasi Philippuksen joukot Veronan luona ja voitti taistelun. Johannes Antiokialainen taas kertoo, että Philippus oli matkalla Byzantioniin, kun hän kuuli kapinasta ja sai surmansa Veriassa Macedonian provinssissa. Hän kaatui joko taistelussa tai murhattiin pian sen jälkeen. Kun tieto Philippuksen tappiosta kantautui Roomaan asti, pretoriaanikaarti murhasi Philippuksen pojan, Philippus nuoremman. Decius marssi Roomaan ja sai senaatin vahvistuksen keisariudelleen, luultavasti syksyllä 249. Egyptistä löydetyssä papyrusdokumentissa kerrotaan Deciuksen valtakauden alkaneen 28. marraskuuta mutta myös 16. lokakuuta on mahdollinen päivämäärä.
Heti keisariksi tulonsa jälkeen Decius päätti liittää nimiensä joukkoon nimen Traianus viitatakseen noin 150 vuotta aiemmin hallinneeseen valloittajakeisari Trajanukseen, jota pidettiin yhtenä suurimmista keisareista Augustuksen jälkeen. Lisäys oli tarkoin mietitty, sillä Trajanus oli itsekin toiminut Germania Superiorin legioonien komentajana ja hänellä oli ollut myös yhteyksiä Pannonian ja Moesian provinsseihin. Deciuksesta ei kuitenkaan tullut uutta Trajanusta.Vuoden 251 alussa Decius otti vastaan konsulinviran yhdessä erään Vettius Gratuksen kanssa. Deciuksen ajan kolikoiden kääntöpuolien aiheista on voitu päätellä, että hän noudatti hyvin konservatiivista politiikkaa. Hän yritti jopa palauttaa vanhan lakkautetun kensorinviran tarjoamalla sitä senaattori Publius Licinius Valerianukselle. Tätä ei kuitenkaan nimitetty virkaan.
Decius kuvasi itseään aktiiviseksi kenraaliksi ja sotilaaksi. Hän johti usein sotaretkiään ja kunnioitti joukkojaan erilaisilla arvonimillä ja tunnustuksilla. Hän yritti myös perustaa oman dynastian nimittämällä vuonna 250 poikansa Herennius Etruscuksen ja Hostilianuksen caesareiksi, eli hänen seuraajikseen. Myöhemmin vanhempi Herennius korotettiin Augustukseksi eli samanarvoiseksi kanssahallitsijaksi.Korostaakseen parempien aikojen tuloa Decius käynnisti vuoden 249 lopussa useita rakennusprojekteja Roomassa. Hän kunnostutti salamaniskussa vaurioituneen Colosseumin ja rakennutti uuden kylpylän (Thermae Decianae) Aventinukselle. Hän saattoi rakennuttaa myös Deciuksen portiikin. Rooman suuruuden palauttamista juhlistettiin myös useissa kolikoissa.Philippuksen aikana eräs Jotapianus kapinoi keisaria vastaan Syyriassa tai Kappadokiassa, mutta hänen omat sotilaansa luultavasti murhasivat hänet pian Deciuksen valtaannousun jälkeen.
Decius käynnisti vuoden 249 lopussa ensimmäiset järjestelmälliset ja siihen asti laajimmat kristittyjen vainot, joissa sai surmansa lukuisia kristittyjä eri puolilla valtakuntaa. Papyruslöytöjen perusteella tiedetään, että Deciuksen aikana jokaisen roomalaisen oli määräaikaan mennessä hankittava todistus (libellus) siitä, että he olivat osallistuneet Rooman jumalien palvontarituaaleihin. Määräajan jälkeen todistuksen puute saattoi johtaa vankeuteen tai jopa kuolemantuomioon.Kristityille ajatus Rooman jumalien palvomisesta oli mahdoton. Niinpä muun muassa paavi Fabianus teloitettiin 20. tammikuuta 250. Kovimmat vainot koettiin Karthagossa ja Aleksandriassa. Kaikki kristityt eivät kuitenkaan lähteneet marttyyriuden tielle, vaan osa sortui painostuksen alla palvomaan Rooman jumalia. Osa saattoi myös turvautua lahjontaan saadakseen tarpeellisen "palvontatodistuksen". Decius sai joka tapauksessa kristittyjen keskuudessa ikävän maineen. Uskontoedikti ei kuitenkaan ollut suunnattu yksinomaan kristittyjä vastaan. Omasta näkökulmastaan Decius ei vaatinut kristityiltä sen enempää kuin muiltakaan alamaisiltaan. Ja jos kristitty osoitti Rooman jumalille asianmukaista palvontaa, saattoi hän rauhassa jatkaa myös Jeesuksen palvomista.
Ei ole myöskään varmaa mitkä olivat Deciuksen syyt kristittyjen vainoamiselle. Eusebios Kesarealaisen mukaan hän teki niin koska hän vihasi keisari Philippusta, joka puolestaan suosi kristittyjä. Eusebioksen mukaan Philippus oli jopa itsekin kristitty, mutta tämä on epätodennäköistä. Decius yritti ilmeisesti palauttaa uskomuksen vanhaan roomalaiseen uskontoon ja oli sitä mieltä, että valtakuntaa ei puolusteta vain aseilla. Tarvittiin myös oikeaa asennetta, eli vahvaa kiintymystä roomalaisiin perinteisiin. Ennen kaikkea piti kunnioittaa Rooman jumalia, joiden katsottiin takaavan Rooman imperiumin jatkuvuuden.
Talvella 250 germaanikansoihin kuuluneet gootit hyödynsivät jäätynyttä Tonavaa ja sisällissodan heikentämiä puolustuksia tunkeutumalla kuninkaansa Knivan johdolla Moesiaan. Gootit jakoivat armeijansa kahteen osaan, joista ensimmäinen piiritti Novaen kaupungin ja toinen jatkoi etelään piirittäen Philippopoliksen sulkien provinssin maaherran Lucius Priscuksen kaupunkiin. Decius lähetti caesariksi korotetun Herennius Etruscuksen armeijan kanssa Moesiaan. Pannonian tai Moesian maaherra Gaius Vibius Trebonianus Gallus kukisti Knivan johtamat gootit Novaessa jolloin nämä kääntyivät etelään kohti Nicopolista. Myöhään keväällä 250 myös karpit tekivät ryöstöretkiä Daakiaan sekä Tonavan yli itäiseen Moesia Superioriin ja läntiseen Moesia Inferioriin. Decius joutui koko kautensa ajan taistelemaan näitä hyökkääjiä vastaan.Kesä- heinäkuussa 250 Decius päätti lähteä Roomasta ottaakseen Rooman armeijan komennon Balkanilla. Nuorempi poika Hostilianus jäi Roomaan hoitamaan hallinnollisia asioita yhdessä senaattori Publius Licinius Valerianuksen kanssa. Roomalaiset vapauttivat Nicopoliksen piirittäjistä, jolloin Knivan johtamat gootit jatkoivat matkaansa etelään kohti Philippopolista, jota piiritti toinen goottiarmeija. Decius kukisti myös karpit ja ajoi nämä pois Daakiasta. Tästä Decius otti arvonimet Dacicus Maximus (suom. suuri daakialaisten voittaja) ja restitutor Daciarum (suom. Daakian entistäjä), joita juhlistettiin lukuisissa kolikoissa. Viestiyhteyksiä ja teitä korjattiin ja Decius perusti useita sotilassiirtokuntia Balkanille. Armeija nimesi hänet tänä aikana myös imperaattoriksi ainakin kaksi kertaa.Vuoden 250 lopulla Decius päätti hyökätä Philippopolista piirittäviä gootteja vastaan. Tiedot tapahtumista ovat epäselviä, mutta roomalaisten pysähtyessä lepäämään Beroeen, Philippopoliksesta koilliseen, Knivan johtamat gootit hyökkäsivät ja aiheuttivat raskaita tappioita roomalaisille. Decius perääntyi joukkojensa kanssa Oescukseen ja liittyi Trebonianus Galluksen armeijaan. Samaan aikaan kaupunkiin saarrettu Priscus julistautui keisariksi, ehkä goottien kanssa solmitun sopimuksen mukaisesti. Kaupunki kuitenkin vallattiin rynnäköllä ja ryöstettiin. Priscuksen tarkasti kohtalosta ei ole tietoa mutta hän sai luultavammin surmansa. Kun tieto Deciuksen tappiosta kantautui Roomaan asti, eräs senaattori Julius Valens Licinianus yritti vallankaappausta. Kapina kuitenkin kukistettiin pian, kukistajana ehkä Valerianus.
Keväällä 251 Decius ja Gallus päättivät hyökätä uudestaan gootteja vastaan, jotka olivat vallanneet Philippopoliksen ja olivat nyt perääntymässä ryöstösaaliinsa kanssa takaisin pohjoiseen kotiseuduilleen. Decius toivoi katkaisevansa goottien perääntymisreitin Abrittuksessa (nykyinen Razgrad Pohjois-Bulgariassa). Eräässä kahakassa Deciuksen poika Herennius sai kuitenkin surmansa, ilmeisesti nuolesta. Kohottaakseen joukkojen taistelutahtoa Decius julisti "ettei yhden miehen kuolema ollut suuri menetys tasavallalle". Viimein roomalaiset kohtasivat Knivan armeijan soisessa maastossa Abrittuksen lähellä. Tiedot tapahtumista ovat epäselviä, mutta ilmeisesti Decius uskoi saaneensa vihollisen ansaan ja aloitti hyökkäyksen roomalaisille epäedullisessa maastossa. Kniva jakoi armeijansa kolmeen osaan ja piiritti Deciuksen joukot. Keisari sekä suurin osa hänen armeijastaan sai surmansa. Deciuksen ja Herenniuksen ruumiit katosivat suolle eikä niitä koskaan löydetty.Trebonianus Gallus ei osallistunut taisteluun, ja hänet julistettiin keisariksi heti taistelun jälkeen. Joko hän ei ollut tilanteen tasalla tai sitten Deciuksen kuolema sopi hänen suunnitelmiinsa. Zosimoksen mukaan Gallus antoi ennalta tehdyn sopimuksen mukaan merkin gooteille, jotka piirittivät ja tuhosivat Rooman armeijan. Tämä saattaa kuitenkin olla pelkkää tarua, sillä Galluksen petoksesta ei ole luotettavia todisteita.
Decius oli ensimmäinen Rooman keisari, joka kaatui taistelussa ulkoista vihollista vastaan. Taistelun paikalle pystytettiin myöhemmin alttari, joka oli yhä kuuluisa 400-luvulla. Vaikka antiikin aikaiset kristityt historioitsijat suhtautuivatkin Deciukseen vihamielisesti, ei-kristityt historioitsijat puhuivat Deciuksesta aina myönteiseen sävyyn. Abrittuksen katastrofin jälkeen Decius ja Herennius julistettiin luultavasti jumaliksi, ehkä kesäkuun 251 jälkimmäisellä puoliskolla. On kuitenkin todisteita siitä, että mahdollisesti suojellakseen omaa mainettaan Gallus olisi määrännyt Deciuksen ja Herenniuksen muistot kirottaviksi (damnatio memoriae) heinäkuussa 251.Deciuksen kohtalona oli hallita poikkeuksellisen vaikeana aikana Roomaa. Jonain muuna aikana hän olisi saattanut olla hyväkin hallitsija. Vaikka hän pyrki kuvaamaan itseään tarmokkaana hallitsijana, hänen uskotaan olleen osittain ahdistunut ja väsynyt valtion taakkojen kantamisesta. Nyt hänet muistetaan miehenä, joka yritti vahvistaa Roomaa, mutta epäonnistui täydellisesti.
Deciuksen elämästä on nykypäivään säilynyt erittäin vähän lähteitä. Tärkeimmät ovat kahden bysanttilaisen historioitsijan, Zonaraksen ja Zosimoksen historiateokset. Myös Aurelius Victor, Eutropius, Jordanes ja Silvius Polemius kirjoittivat lyhyesti Deciuksesta. Katkelmia löytyy Johannes Antiokialaisen ja Deksippoksen teoksista. Kirkkohistorioitsija Eusebios Kesarealainen kertoo Deciuksen vainoista ja viittauksia niihin löytyy bysanttilaisen historioitsija Sokrateen ja Lactantiuksen teoksista. Historia Augustassa saattoi olla Deciuksesta kertova luku mutta se ei ole säilynyt.  Lisätietoa löytyy piirtokirjoituksista ja kolikoista, joita on säilynyt runsaasti.
Michael Grant: The Roman Emperors.    Phoenix Press, 2002. ISBN 1-84212-652-0.    (englanniksi)
Pat Southern: The Roman Empire from Severus to Constantine.    Routledge, 2001. ISBN 0-415-23943-5.    (englanniksi)
Chris Scarre: Chronicle of the Roman Emperors.    Thames and Hudson Ltd., 1995. ISBN 0-500-05077-5.    (englanniksi)
David S. Potter: The Roman Empire at Bay: AD 180–395.    Routledge, 2004. ISBN 0415100585.    (englanniksi)
Arto Kivimäki ja Pekka Tuomisto: Rooman keisarit.    Karisto, 2005. ISBN 951-23-4546-3.    
Bowman et al.: The Cambridge Ancient History XII, The Crisis of Empire, A.D. 193–337.    Cambridge University Press, 2005. ISBN 978-0-521-30199-2.    (englanniksi)
Geoffrey Nathan: Trajan Decius (249–251 A.D.) and Usurpers During His Reign  21.7.2002. De Imperatoribus Romanis: An Online Encyclopedia of Roman Emperors.   Viitattu 29.3.2009. (englanniksi)
Robin McMahon: Another View of Trajan Decius  21.7.2002. De Imperatoribus Romanis: An Online Encyclopedia of Roman Emperors.   Viitattu 29.3.2009. (englanniksi)

Deep Purple in Rock  (usein pelkästään In Rock) on brittiläisen hard rock -yhtyeen Deep Purplen vuonna 1970 ilmestynyt neljäs studioalbumi. Albumista muotoutui yhtyeen läpimurtoteos. Se sai sekä myyntimenestystä että erittäin positiivisen vastaanoton kriitikoilta. Sittemmin Deep Purple in Rock on noussut erääksi varhaisen metallimusiikin suurimmista klassikoista ja toisinaan sitä pidetään jopa ensimmäisenä puhtaana heavyalbumina.Albumilla soittavat yhtyeen alkuperäisjäsenistä Ritchie Blackmore (kitara), Jon Lord (koskettimet) ja Ian Paice (rummut). Uusina jäseninä yhtyeeseen liittyivät 1969 laulaja Ian Gillan ja basisti Roger Glover. Näin muotoutui yhtyeen toinen ja tunnetuin kokoonpano, niin sanottu ”Deep Purple Mark II”. Uuden kokoonpanon myötä Deep Purplen musiikki muuttui tällä albumilla progressiivisesta rockista ja popmusiikista raskassointisemmaksi heavy metaliksi. Albumin tunnetuimmat kappaleet ovat nopeatempoinen ja aggressiivinen aloituskappale ”Speed King” sekä yli 10-minuuttinen, progressiivinen ”Child in Time”, joka on kuuluisa varsinkin laulaja Ian Gillanin poikkeuksellisen korkeasta ylärekisteristä ja Ritchie Blackmoren mahtipontisista kitarasoolo-osioista. 
Joissakin maissa albumille otettiin mukaan myös single ”Black Night”, joka äänitettiin albumin levytyssession aikana. Sekä albumi että single menestyivät kaupallisesti hyvin. Listaykköseksi Deep Purple in Rock nousi ainakin Australiassa ja Länsi-Saksassa. Albumi menestyi hyvin myös kotimaassaan nousten listan sijalle 4. ”Black Night” kipusi singlelistalla toiseksi.
1969 syntynyt uusi kokoonpano aloitti konsertoinnin saman vuoden kesänä. Keikoilla esitettiin vanhan tuotannon joukossa myös uusia, aiempaa raskaampia kappaleita. Sekä ”Kneel and Pray”, josta myöhemmin muotoutui ”Speed King”, että ”Child in Time” päätyivät aikanaan Deep Purple in Rockille. Sekä Gillan että Glover olivat aktiivisesti mukana. Glover ihasteli yhtyeen teknistä taitavuutta ja kokeilunhaluisuutta, ja Gillan yhtyeen tapaa kehitellä kappaleita harjoituksissa jammailemalla valmiiden sävellysten opettelemisen sijaan.Samaan aikaan urkuri Jon Lord jatkoi jo edellisen kokoonpanon aikana syntyneitä suunnitelmia suuresta sävellystyöstä, jossa rock ja klassinen musiikki yhdistyisivät. Vaikka yhtye itse suhtautuikin suunnitelmaan epäluuloisesti, managerit innostuivat siitä, koska sen avulla yhtye voisi herättää huomiota. Concerto for Group and Orchestra esitettiin syksyllä 1969 ja se toikin yhtyeelle runsaasti julkisuutta. Keikkapalkkiot nousivat, minkä lisäksi yhtyeen pitkäaikainen yhteistyö konserton äänittäneen Martin Birchin kanssa alkoi. Birchistä tuli sittemmin Deep Purplen hovituottaja.
Concerto for Group and Orchestran esityksen jälkeen yhtye keskittyi uuden studioalbumin tekoon. Jon Lord oli ollut johtoasemassa aiempien albumien teossa, mutta nyt hänen paikkansa otti Blackmore. Myös Gillan ja Glover osallistuivat säveltämiseen merkittävästi. Suurimman osan kappaleideoista esittivät Glover ja Blackmore; Gillan taas kirjoitti sanoitukset, toisinaan Gloverin avustuksella. Myös Lord ja Paice osallistuivat kappaleiden viimeistelyyn vaihtelevassa määrin. Kappaleet päätettiin merkitä koko viisikon tekemiksi heti alussa.
Deep Purple in Rockin äänitykset aloitettiin vuoden 1969 syyskuussa, mutta kehno taloudellinen tilanne haittasi niitä pakottaen yhtyeen keikkailemaan koko äänitysten ajan. Deep Purplea Yhdysvalloissa levittänyt Tetragrammaton Records oli nimittäin joutunut vastuuttoman rahankäytön vuoksi lähelle konkurssia eikä kyennyt siksi maksamaan rojalteja levymyynnistä. Warner Bros osti lopulta Tetragrammatonin alkuvuodesta 1970, muttei tiennyt minkälaiselle yleisölle Purplea olisi pitänyt markkinoida. Yhtye kuitenkin hyötyi tästä, sillä Warner kykeni maksamaan Purplelle rästissä olevat palkkiot.Niinpä äänitykset jouduttiin suorittamaan lyhyissä erissä ja ne päättyivät vasta huhtikuussa 1970, kestettyään yli kahdeksan kuukautta. Äänitykset tehtiin joko IBC Studiosilla tai De Lane Lealla, riippuen siitä kumpi oli vapaana. IBC:llä tuottajana toimi Andy Knight, De Lane Lealla taas Martin Birch. Myös Abbey Road Studiosia käytettiin jonkin verran ja yksi levylle päätyneistä kappaleista äänitettiin siellä Philip McDonaldin johdolla. Yhtyeen jäsenet toimivat myös itse tuottajina, mikä johti siihen että kaikki koskivat miksaukseen jatkuvasti korostaen omia osuuksiaan.Äänitysten aikana Blackmore tapasi toisinaan vanhaa yhtyetoveriaan Mick Underwoodia, jonka Quatermass-yhtye levytti Purplen tavoin Harvest Recordsille. Underwood esitteli Blackmorelle yhtyeensä kappaleen ”Black Sheep of the Family”, jonka nauhoittaminen myöhemmin antoi lähtölaukauksen Blackmoren perustamalle Rainbow-yhtyeelle ja joka lopulta johti hänen eroamiseensa Deep Purplesta 1975.Yhtyeen saatua uuden albuminsa valmiiksi managerit halusivat kuitenkin vielä singleksi kelpaavan kappaleen, ja niin Deep Purple palasi studioon. Sävellystyö sujui kuitenkin nihkeästi, eikä yhtye pitänyt aamuyöllä baarireissun jälkeen valmistunutta kappaletta kelvollisena kuin korkeintaan singlen B-puoleksi sen Ricky Nelsonilta plagioidun riffin ja hätäisesti rustattujen sanoitusten vuoksi. Yhtyeen hämmästykseksi managerit olivat kuitenkin toista mieltä ja ”Black Night” -nimen saanut kappale päätettiin julkaista singlenä.
»Jos biisi ei ole dramaattinen tai jännittävä, sillä ei ole mitään asiaa tälle levylle.» (Ritchie Blackmore)
Uudella albumilla Deep Purplen tyyli muuttui Blackmoren johdolla huomattavasti aiempaa raskaampaan ja aggressiivisempaan suuntaan. On väitetty tämän olleen vastareaktio Concertolle, josta Blackmore ei pitänyt, vaikka hän ymmärsikin sen merkityksen huomion hankkimisen kannalta. Lord ja Blackmore olivat tehneet sopimuksen siitä, että yhtye omaksuisi paremmin menestyvän levyn tyylin – Concerto olisi siis merkinnyt klassisvaikutteista tyyliä ja vielä ilmestymätön In Rock raskaampaa suuntausta. Yhtye oli kuitenkin edennyt raskaampaan suuntaan jo pitemmän aikaa kaikkien jäsenten yhteisymmärryksessä. Kokoonpanoa oli muutettu ja Gillan ja Glover otettu mukaan juuri siksi, ettei raskaampi ilmaisu ollut onnistunut alkuperäislaulaja Rod Evansin ja -basisti Nick Simperin kanssa.Blackmoren mukaan yhtye teki tarkoituksella ”jokaisesta biisistä hirveää tykitystä vailla mitään suvantokohtia”. In Rockin teon aikoihin hän siirtyi käyttämään lähes yksinomaan Fender Stratocaster -kitaraa, joka oli hänen aiemmin käyttämäänsä Gibsonia huomattavasti ”rockimpi” soitin. Vastavetona rajummaksi muuttuneeseen kitarasoundiin myös Jon Lord kehitteli omaperäisen urkusoundin soittamalla Hammond-urkujaan Marshall-kitaravahvistimen ja -kaiuttimen läpi. Näin syntyi paljon tavallista Hammondia raskaampi ja säröisempi ääni. Lord kutsui viritystään nimellä  ”The Beast” (suom. Peto).
Albumin avausraita ”Speed King” alkaa kakofonisella särökitaraintrolla, jota seuraa rauhallisempi urkusoolo. Varsinainen sävellys perustuu nopeatempoiseen riffiin sekä aggressiiviseen laulu- ja kitaratyöskentelyyn. ”Speed King” syntyi Blackmoren haluttua yhtyeelle Jimi Hendrixin ”Firen” kaltaisen vauhdikkaan konserttien aloituskappaleen. Kyseessä oli ensimmäinen yhtyeen uuden kokoonpanon kirjoittama kappale. Seuraava raita ”Bloodsucker” on svengaavampi. Riffi yhdistelee bluesia ja heavyä, ja Gillanin laulussa on mukana paljon korkeita kirkaisuja. Sanoitus kertoo jokaisessa ihmisessä olevasta epämiellyttävästä puolesta. A-puolen päättää In Rockin pisin kappale, progressiivinen ”Child in Time”. Kappale syntyi Jon Lordin soiteltua koskettimillaan It's a Beautiful Dayn tuolloin uutta kappaletta ”Bombay Calling”, jolloin Gillan improvisoi sävellykseen kylmän sodan inspiroimat, ydinsodasta kertovat sanoitukset. Kertosäe koostuu Gillanin korkeista huudoista ja kirkaisuista, minkä lisäksi Blackmore soittaa pitkän bluestyylisen soolon. Kappale on yksi 1970-luvun tunnetuimmista ja se kuuluu Deep Purplen arvostetuimpiin teoksiin.B-puolen aloittaa Nikolai Rimski-Korsakovin ”Kimalaisen lennon” inspiroima vauhdikas ”Flight of the Rat”, jossa kuullaan pitkät urku- ja kitarasoolot. Kappaleessa Gillan tutkiskelee persoonansa pimeää puolta, ja kappale onkin huumeidenvastainen. ”Into the Fire” on hitaampi ja raskaspoljentoisempi kappale ja samalla myös albumin lyhyin ja suoraviivaisin; sanoitus on huumeidenvastainen – tässä vaiheessa huumeongelma ei vielä riivannut yhtyettä, toisin kuin uusien jäsenten myötä 1970-luvun puolessavälissä. Myös ”Living Wreck” on muuta albumia hidastempoisempi ja sen sanoituksissa tehdään pilaa yhtyettä lähentelevistä ”bändäreistä”. Lordin Hammond-soundi on särjetty ja kuulostaa hieman eläimen kirkumiselta. Albumin viimeinen kappale on tuottaja Martin Birchille omistettu, nopeatempoinen ”Hard Lovin' Man”, jossa Lordin säröinen Hammond-soundi tukee Blackmoren kitarointia. Kappale ja samalla koko albumi päättyy kitaran kiertoääneen.
Tetragrammatonin taloudellisten vaikeuksien vuoksi Deep Purplen neljännen studioalbumin julkaisu lykkääntyi pitkään. EMI:n alamerkki Harvest julkaisi In Rockin Britanniassa lopulta kesäkuussa 1970.Deep Purple in Rockin ensimmäinen brittipainos julkaistiin aukeavakantisena vinyylinä, sanoitukset ja mustavalkokuvat yhtyeen jäsenistä sisäkansiin painettuna. Sittemmin albumista on julkaistu monia erilaisia uusintapainoksia. Eri maissa albumista on myös julkaistu toisistaan hieman poikkeavia versioita. Monissa versioissa esimerkiksi kansien ulkoasu ja kansikuva voivat olla hieman erilaiset, ja vinyyli on joissain painoksissa värillinen. Radikaalimpiakin eroja oli: siinä missä Meksikossa A-puolen alkuun lisättiin ”Black Night”, Korean tasavallassa ilmestyneestä versiosta jätettiin ”Child in Time” ja ”Hard Lovin' Man” kokonaan pois. Amerikkalainen versio oli brittiversion kanssa identtinen, lukuun ottamatta ”Speed Kingiä”, josta oli leikattu alun särökitara- ja kosketinsoolot pois. Tämän version julkaisi Warner Brothers, joka lykkäsi julkaisua vuoden 1970 loppupuolelle.1995 albumista julkaistiin CD-muodossa 25-vuotisjuhlajulkaisu, jota varten albumi oli remasteroitu. Mukana on myös bonuskappaleita, Roger Gloverin tekemiä remixejä sekä 24-sivuinen kirjanen. Lisäksi muovikotelon kanteen on painettu kopiot yhtyeen jäsenten nimikirjoituksista.
Deep Purple in Rock oli välitön myyntimenestys ja se kipusi useissa maissa listojen kärkipäähän. Britanniassa albumi pysyi listoilla yli vuoden käyden parhaimmillaan sijalla 4 ja myyden lopulta yli 60 000 kappaletta eli hopealevyyn oikeuttavan määrän. Myyntiä edisti listakakkoseksi kivunnut hittisingle ”Black Night”. Yhdysvalloissa menestys jäi aluksi vähäisemmäksi, mihin saattoi vaikuttaa vähäinen markkinointi. Vuoteen 2001 mennessä Deep Purple in Rock oli kuitenkin myynyt maassa yli puoli miljoonaa kappaletta ansaiten siten kultalevyn.
»In Rock oli paras albumi jonka teimme. Siinä on tuoreutta – rehellinen ja vaatimaton asenne, jota emme koskaan täysin saavuttaneet uudestaan. Se oli ensimmäinen albumimme eikä meillä ollut mitään hävittävää, joten laitoimme kaiken peliin.» (Roger Glover)
Deep Purple in Rock oli välitön arvostelumenestys. Myös yhtyeen jäsenet olivat tyytyväisiä albumiin. Rumban arvostelun mukaan se on ”suuri raskasrock-klassikko, jolla Gillanin ja Gloverin myötä bändi löysi uuden suunnan, oman ilmaisunsa ja identiteettinsä”. Allmusic-kriitikko Eduardo Rivadavia sanoo heti avauskappale ”Speed Kingin” todistavan, että Deep Purple oli viimeinkin lopettanut ”vetelehtimisen”. Rivadavia kehuu sekä kappalemateriaalia että raskasta ja peräänantamatonta tyyliä, vaikka valitteleekin hienoista ylipituutta. In Rock saa häneltä neljä ja puoli tähteä viidestä.Kriitikko Matthijs van der Lee kehuu yhtyeen jäsenten ammattitaitoa ja on sitä mieltä että jokainen saa albumilla tilaisuuden loistaa: ”Deep Purple in Rock on hard rock -rajapyykki yhdeltä 1970-luvun lahjakkaimmista bändeistä, jokaisen rockista kiinnostuneen pitäisi omistaa se.” Albumi on hänestä yksi Deep Purplen parhaista ja hän antaakin sille 4,5 tähteä viidestä. BBC:n Sid Smith kehuu Gloverin ja Paicen ”vedenpitävää rytmiosastoa”, Blackmoren ”timantinkovaa riffittelyä”, Lordin ”klassisvaikutteista kosketinimprovisointia” ja Gillanin ”lasiasärkevää falsettia”. Hänen mukaansa albumin kansi kuvaa hyvin sen ”monumentaalista vaikutusta”. Kriitikko George Starostin taas on sitä mieltä, että vaikka albumi voisikin olla monipuolisempi, se on myös ”mahdollisesti paras, fiksuin ja muistettavin puhdas heavy metal -albumi maailmassa”.Myös 1995 ilmestynyt 25-vuotisjuhlajulkaisu on saanut kehuja. Suomen Deep Purple -yhdistys Perfect Strangers of Finlandin kotisivuilla olevassa arvostelussa Veli Heinävaara summaa mielipiteensä: ”Kokonaisuutena levy on huima nuorten miesten energialataus josta haistoi vielä 60-luvun soundeja ja tunteen että tämä ei jää tähän ja eihän se jäänyt. Remasterointi on onnistunut nostamaan musiikin esiin pilaamatta soundeja. Turhaan tämä ei ole rock-klassikko.”Arvostelut:
Deep Purple in Rockia pidetään nykyään yhtenä oleellisimmista virstanpylväistä metallimusiikin kehittymisessä. Yhtyeelle itselleen se merkitsi kultakauden alkua ja sen menestyksen myötä yhtye suuntasi tyylinsä raskaaseen rockiin, josta se tunnetaan. Heikki Heino toteaa kirjassaan Deep Purple - vuodet 1967–2006:
»Deep Purple in Rock onkin monen fanin mielestä ensimmäinen todellinen Deep Purple -levy. Jotkut jopa väittävät, että In Rock määritteli uuden musiikkityylin – heavy metalin tai hard rockin – siitäkin huolimatta että Led Zeppelin ja Black Sabbath olivat julkaisseet sittemmin klassikkostatuksen saaneet debyyttilevynsä ennen In Rockin ilmestymistä. In Rock on kuitenkin Zeppelinin ja Sabbathin debyytteihin verrattuna kivikova – siltä ei löydy vaikutelmaa pehmentäviä blues- tai folklauluja.» (Heikki Heino)
Samoin Starostin toteaa In Rockin olevan ”klassisen metallialbumin prototyyppi”. Allmusicin arvostelun mukaan se on ”eräs heavy metalin määrittäneistä albumeista”. On kuitenkin huomattava, että In Rockin merkityksestä ja arvostuksesta huolimatta myös Black Sabbathia pidetään huomattavan usein ensimmäisenä varsinaisena heavy metal -yhtyeenä. In Rockin aikoihin koko termiä ”heavy metal” ei kuitenkaan vielä edes tunnettu, vaan Deep Purplen tyylilajina pidettiin progressiivista rockia.
Yhtye konsertoi aktiivisesti koko In Rockin äänitysten ajan. Kun albumi julkaistiin kesäkuussa, yhtye oli jo tehnyt lähes 50 keikkaa Britanniassa ja manner-Euroopassa vielä 15 lisää. Kiertueen aikana yhtyeen palkkio yhdestä esiintymisestä nousi 350-400 puntaan ja toi yhtyeelle mainetta jo ennen In Rockin julkaisua. Ahkera keikkailu sekä ennen että jälkeen julkaisun kasvattikin levyn myyntiä merkittävästi. ”Black Nightin” menestys singlelistoilla toi yhtyeelle televisioesiintymisen Top of the Pops -ohjelmassa, jossa samalla kertaa soitti myös Black Sabbath esittäen oman hittinsä ”Paranoidin”.Tyypillinen kappalelista koostui pääasiassa uuden albumin kappaleista, mutta mukana oli instrumentaaleja yhtyeen ensimmäisen kokoonpanon levytyksiltä sekä The Rolling Stones -cover ”Paint It, Black”. ”Mandrake Root” ja ”Wring That Neck” venyivät pitkien, klassisesta musiikista vaikutteita ammentaneiden improvisaatioiden myötä usein yli puolituntisiksi. Pitkien instrumentaaliosioiden aikana Gillan keskittyi congarumpujen takomiseen ja hänen tapansa heiluttaa pitkiä hiuksiaan rytmikkäästi musiikin tahtiin on väitetty synnyttäneen tämän usein nimellä ”head banging” kutsutun metallimusiikissa suositun ”tanssin”. Myös Blackmoren lavaesiintyminen oli näyttävää: hän heitteli kitaraansa ilmaan ja konsertin lopuksi rikkoi sen lattiaan. Tätä tarkoitusta varten yhtye tilasi erän halpoja japanilaisia kitaroita. Toisinaan yhtye jopa sytytti lavalle tulipalon kaatamalla vahvistimien päälle bensaa, kun se halusi herättää huomiota suurissa tai televisioiduissa konserteissa. Tekniseltä osaamiseltaan yhtye oli Blackmore-elämäkerturi Jerry Bloomin mukaan eräs siihenastisen rock-historian korkeatasoisimmista.Vaikka Deep Purple saavutti suurta menestystä Euroopassa, Tetragrammatonin konkurssi oli johtanut aiemmin suurta suosiota nauttineen yhtyeen maineen laskuun Yhdysvalloissa. Yhtye oli siirtynyt Warner Brothersin alaisuuteen osana laajempia yrityskauppoja, eikä levy-yhtiö ollut Deep Purplesta erityisen kiinnostunut. In Rockin sijaan Warner julkaisi Concerto for Group and Orchestran uudestaan Yhdysvalloissa ja levy-yhtiön toiveesta yhtye myös esitti epäilyksistään huolimatta Concerton lyhennetyn version Hollywood Bowlissa Los Angelesin sinfoniaorkesterin kanssa. Tavanomaisia esiintymisiä oli vain reilu kymmenen ja niiden markkinointi oli vähäistä, joten kiertue ei ollut kovinkaan onnistunut eivätkä palkkiot aiemman veroisia. Britanniaan palatessaan yhtye kadotti Concerton nuotit, mikä oli mahdollisesti tarkoituksellista, jotta sävellystä ei jatkossa tarvitsisi esittää.Syyskuussa 1970 Deep Purple alkoi levyttää uutta albumia. Yhtye jatkoi edelleen aktiivista kiertueiden tekoa ja konsertoi koko levytyksen ajan. Tästä syystä In Rockin seuraaja ilmestyikin vasta yhdeksän kuukautta äänitysten alkamisen jälkeen, saaden nimen Fireball.
Kaikki kappaleet on merkitty koko yhtyeen kirjoittamiksi ja sovittamiksi (Ritchie Blackmore, Ian Gillan, Roger Glover, Jon Lord ja Ian Paice).
Joka kappaleelle on kansissa annettu nimen lisäksi myös lyhyt ingressi. Nämä on merkitty kappaleluetteloon aina kyseisen kappaleen alle.
Bloom, Jerry: Musta ritari Ritchie Blackmore.  Suomentanut Yasir Gaily. Helsinki: Like Kustannus, 2009. ISBN 978-952-01-0142-8.    
Charlesworth, Chris: Deep Purple: The Illustrated Biography. Kirjassa ei ole sivunumeroita, joten tässä artikkelissa viitataan pelkästään lukuun.   Omnibus Press, 1983. ISBN 0-7119-0174-0.    (englanniksi)
Heino, Heikki: Deep Purple - vuodet 1967–2006. 2. muutettu painos teoksesta Deep Purple - Syvän purppuran vuodet 1967-2004.  Tampere: POP-lehti, 2006. ISBN 952-5546-21-7.

Deepika Padukone (s. 5. tammikuuta 1986 Kööpenhamina, Tanska) on intialainen näyttelijä ja malli. Hän on luonut menestyksekkään uran hindinkielisessä elokuvateollisuudessa ja voittanut monia palkintoja, mukaan lukien kolme Filmfare Awards -palkintoa.
Padukone teki näyttelijändebyyttinsä kannadankielisessä elokuvassa Aishwarya vuonna 2006. Seuraavana vuonna hän näytteli ensimmäisessä hindinkielisessä elokuvassaan Om Shanti Om, mistä hän voitti parhaan naistulokkaan Filmfare Awards -palkinnon. Hän sai tunnustusta naispääosistaan romanttisessa draamakomediassa Love Aaj Kal (2009) ja draamassa Lafangey Parindey (2010), mutta hänen roolisuorituksensa romanttisessa komediassa Bachna Ae Haseeno (2008) ja komediassa Housefull (2010) saivat negatiivisia arvosteluja.
Menestyselokuva Cocktail (2012) oli käännekohta Padukonen uralla ja toi hänelle arvostusta kriitikoilta sekä ehdokkuuksia useissa palkintogaaloissa. Hän näytteli naispääosaa komedioissa Yeh Jawaani Hai Deewani (2013), Chennai Express (2013) ja Happy New Year (2014), jotka kuuluvat kaikkien aikojen tuottoisimpien hindielokuvien joukkoon. Hän sai ylistystä roolisuorituksistaan traagisessa rakkauselokuvassa Goliyon Ki Raasleela Ram-Leela (2013) ja draamakomediassa Piku (2015), joista hän voitti parhaan naispääosan Filmfare Awards -palkinnot.
Näyttelemisen lisäksi Padukone on osallistunut lavaesityksiin, kirjoittanut kolumneja intialaiseen sanomalehteen ja toiminut monien merkkien ja tuotteiden mainoskasvona. Hän on myös ottanut kantaa yhteiskunnallisiin asioihin kuten feminismiin ja masennukseen. Padukone on naimisissa näyttelijä Ranveer Singhin kanssa.
Deepika Padukone syntyi konkania puhuville vanhemmille Kööpenhaminassa Tanskassa 5. tammikuuta 1986. Hänen vanhempansa ovat sulkapalloilija Prakash Padukone ja Ujjala Padukone. Hänen nuorempi sisarensa Anisha on golfaaja. Perhe muutti Bangaloreen Intiaan Padukonen ollessa noin vuoden ikäinen. Hän kävi koulunsa Bangaloren Sophia High Schoolissa ja suoritti yliopistoon valmistavat opintonsa Mount Carmel Collegessa. Hän opiskeli sosiologiaa Indira Gandhi National Open Universityssä, mutta lopetti mallin töistä aiheutuneiden aikatauluongelmien vuoksi. Padukone muutti Mumbaihin 21-vuotiaana ja asui puolitoista vuotta tätinsä luona.
Padukone aloitti uransa menestyneenä mallina. Vuonna 2006 hän ilmoitti tekevänsä elokuvadebyyttinsä Indrajit Lankeshin ohjaamassa kannadankielisessä elokuvassa Aishwarya. Romanttinen komedia oli uudelleenfilmatisointi telugunkielisestä elokuvasta Manmadhudu, ja Padukone näytteli nimiroolia Upendran vastanäyttelijänä. Elokuva oli suuri menestys.Seuraavana vuonna Padukone näytteli Farah Khanin melodraamassa Om Shanti Om. Hindinkieliseen elokuvateollisuuteen sijoittuva elokuva kertoo näyttelijän uraa tavoittelevasta miehestä, joka kuolee todistettuaan rakastamansa naisen murhan ja syntyy uudelleen kostaakseen tämän kuoleman. Shah Rukh Khan näytteli miespääosaa ja Padukone näytteli kaksoisroolia Shantipriyana ja Sandyna. Om Shanti Om oli kaupallinen menestys, ja siitä tuli vuoden eniten tuottanut hindielokuva. Filmfare Awards -gaalassa Padukone voitti parhaan naistulokkaan palkinnon ja sai myös ensimmäisen parhaan naispääosan ehdokkuutensa.Padukonen menestys jatkui seuraavana vuonna Gayatrin roolilla Yash Raj Filmsin romanttisessa komediassa Bachna Ae Haseeno, jossa hän näytteli Ranbir Kapoorin kanssa. Elokuva menestyi kaupallisesti, mutta Outlookin Namrata Joshi kirjoitti, että Padukonen suoritus oli pettymys.Padukonen ensimmäinen elokuva vuonna 2009 oli Nikhil Advanin komedia Chandni Chowk to China. Padukone näytteli intialais-kiinalaisia kaksosia Sakhia ja Suzya. Chandni Chowk to China pääsi intialaiseksi elokuvaksi poikkeuksellisen laajaan kansainväliseen levitykseen. Korkeista odotuksista huolimatta elokuva menestyi surkeasti. Elokuvakriitikot olivat enimmäkseen pettyneitä elokuvaan ja Padukonen suoritukseen. Samana vuonna Padukone esiintyi tanssinumerossa ”Love Mera Hit Hit” draamaelokuvassa Billu. Seuraavaksi hän näytteli Saif Ali Khanin kanssa Imtiaz Alin romanttisessa draamakomediassa Love Aaj Kal, jossa hän esitti vahvaa uranaista Meera Panditia. Elokuva tuotti yli miljardi rupiaa. Daily News and Analysisin Aniruddha Guha kehui Padukonen roolisuoritusta hänen uransa parhaaksi. Padukone sai parhaan naispääosan ehdokkuuden Filmfare Awards -gaalassa.
Padukonen viisi elokuvaa sai ensi-iltansa vuonna 2010. Ensimmäinen rooli oli Vijay Lalwanin psykologisessa trillerissä Karthik Calling Karthik, jossa hän näytteli Farhan Akhtarin esittämän masentuneen miehen kannustavaa tyttöystävää. Elokuva ei menestynyt kaupallisesti. Padukonen taloudellisesti kannattavin elokuva sinä vuonna oli komedia Housefull, jossa hän näytteli Akshay Kumarin, Ritesh Deshmukhin, Lara Duttan, Arjun Rampalin, Jiah Khanin ja Boman Iranin kanssa. Rediffin Raja Sen kuvaili elokuvaa ”huonon näyttelemisen juhlaksi” ja katsoi Padukonen huonon suorituksen johtuneen hänen ”muovisista ilmeistään”.Samana vuonna Padukone näytteli Neil Nitin Mukeshin kanssa Pradeep Sarkarin draamassa Lafangey Parindey. Padukone näytteli Pinky Palkaria, sokeaa tyttöä, joka on päättänyt voittaa luistelukilpailun. The Hindun Sudhish Kamath oli erityisen vaikuttunut Padukonen suorituksesta ja kirjoitti tämän ”esiintyneen osassaan maltillisesti”. Hindustan Timesissa kerrottiin, että elokuva auttoi muuttamaan ihmisten käsitystä Padukonesta: elokuva siirsi huomion hänen ulkonäöstään näyttelijänkykyihin. Hänen seuraava roolinsa oli Imran Khanin vastanäyttelijänä Danish Aslamin ohjaamassa romanttisessa komediassa Break Ke Baad. CNN-IBN:n Rajeev Masandin mielestä elokuva oli ”kohtuullisen hurmaava” ja ”katsottava suureksi osaksi naispääosan esittäjän suorituksen vuoksi”. Sekä Lafangey Parindey että Break Ke Baad menestyivät kaupallisesti melko huonosti.Padukonen viimeinen elokuva vuonna 2010 oli Ashutosh Gowarikerin historiallinen draama Khelein Hum Jee Jaan Sey. Hänen vastanäyttelijänsä oli Abhishek Bachchan, joka näytteli vapaustaistelija Surya Seniä. Padukone näytteli tämän uskottua Kalpana Dattaa. Elokuva sai pääasiassa positiivisen vastaanoton kriitikoilta, mutta oli kaupallinen pettymys.Padukone aloitti vuoden 2011 rohkealla tanssinumerolla Rohan Sippyn rikoselokuvassa Dum Maaro Dum. Hänen seuraava elokuvansa oli Prakash Jhan sosiopoliittinen draama Aarakshan, jossa esiintyivät myös Amitabh Bachchan, Saif Ali Khan, Manoj Bajpai ja Prateik Babbar. Elokuva petti odotukset taloudellisesti. Hänen viimeinen elokuvansa sinä vuonna oli Rohit Dhawanin draamakomedia Desi Boyz, jossa hän näytteli Akshay Kumarin, John Abrahamin ja Chitrangada Singhin kanssa. Monen huonon vastaanoton saaneen elokuvan jälkeen kriitikot näkivät Padukonen ”menettäneen kipinänsä”.
The Indian Expressin haastattelussa Padukone sanoi, että hänen roolinsa Homi Adajanian ohjaamassa romanttisessa komediassa Cocktail oli merkittävä käännekohta hänen urallaan. Lontooseen sijoittuva Cocktail kertoo tarinan ohjelmistoinsinööristä (Saif Ali Khan) ja hänen suhteestaan kahteen temperamentiltaan erilaiseen naiseen – äkkipikaiseen juhlijaan Veronicaan (Padukone) ja kilttiin tyttöön Meeraan (Diana Penty). Tuotannon varhaisvaiheissa Padukonen annettiin valita, kumpaa naista haluaisi näytellä, ja hän päätyi Veronicaan laajentaakseen näköpiiriään näyttelijänä. Kriitikoiden mielipiteet elokuvasta jakaantuivat, mutta he ylistivät Padukonen suoritusta. Padukone sai parhaan naispääosan ehdokkuuksia useissa palkintogaaloissa. Elokuva oli myös kaupallinen menestys.Vuonna 2013 Padukone varmisti paikkansa hindielokuvan johtavana naisnäyttelijänä esiintymällä neljässä menestyselokuvassa. Hän näytteli Saif Ali Khanin, John Abrahamin, Jacqueline Fernandezin, Amisha Patelin ja Anil Kapoorin kanssa Abbas-Mustanin toimintatrillerissä Race 2. Elokuva sai pääasiassa negatiivisia arvosteluja kriitikoilta, mutta oli kaupallinen menestys.Ayan Mukerjin romanttinen komedia Yeh Jawaani Hai Deewani oli Padukonen seuraava elokuva. Hän näytteli siinä Ranbir Kapoorin, Kalki Koechlinin ja Aditya Roy Kapurin kanssa. Padukonen roolihahmo oli Naina Talwar, ”ujo seinäruusu”, joka poikkesi hänen aiemmista hohdokkaista rooleistaan. Elokuvakriitikot ylistivät Padukonen suoritusta. Elokuva sai paljon huomiota entisen parin Padukonen ja Kapoorin yhteistyön vuoksi, ja oli kaupallisesti suuri menestys. Padukonen seuraava rooli oli Shah Rukh Khanin kanssa Rohit Shettyn toimintakomediassa Chennai Express. Hän näytteli Meenalochini Azhagusundaramia, isäänsä pakoilevaa tamilityttöä, mikä vaati häntä opettelemaan tamiliaksentin. Kriitikoiden mielipiteet hänen aksentistaan olivat sekalaisia, mutta hänen yleinen suorituksensa sai ylistystä; Aseem Chhabra kirjoitti, että ”Padukone on ihastuttava elokuvassa – kaunis, hymyilevä, ja usein paljon leikkisämpi ja hauskempi kuin Khan”. Ennätyksiä rikkonut Chennai Express oli Padukonen toinen peräkkäinen jymymenestys. Sekä Yeh Jawaani Hai Deewani että Chennai Express kuuluvat kaikkien aikojen eniten tuottaneisiin hindielokuviin.Padukone näytteli seuraavaksi Ranveer Singhin kanssa elokuvassa Goliyon Ki Raasleela Ram-Leela, Sanjay Leela Bhansalin ohjaamassa sovituksessa Shakespearen tragediasta Romeo ja Julia. Hänen roolihahmonsa oli Leela, Juliaan perustuva gujaratilainen tyttö. Alun perin Ram-Leela-nimisen elokuvan nimi jouduttiin vaihtamaan, koska Bhansalia, Padukonea ja Singhiä vastaan nostettiin kanne hinduyhteisön tunteiden loukkaamisesta esittämällä seksiä ja väkivaltaa Raman elämään viittaavan nimen alla. Elokuva sai ensi-iltansa protestien saattelemana useassa osavaltiossa Intiassa, mutta se sai pääasiassa hyvän vastaanoton kriitikoilta. Se oli myös Padukonen neljäs  kaupallinen menestys sinä vuonna. Hän voitti roolisuorituksestaan parhaan naispääosan Filmfare Awards -palkinnon.
Padukonen ensimmäinen elokuva vuonna 2014 oli tamilinkielinen, historiallinen toimintaelokuva Kochadaiiyaan, jossa hän näytteli Rajinikanthin kanssa. Liikkeenkaappaustekniikalla toteutettu elokuva menestyi kaupallisesti kohtuullisen hyvin. Seuraavaksi hän näytteli nuorta leskeä Homi Adajanian ohjaamassa englanninkielisessä satiirissa Finding Fanny. Vaikka elokuva oli kaupallinen floppi, se sai ylistävän vastaanoton kriitikoilta. Padukone näytteli jälleen Shah Rukh Khanin kanssa Farah Khanin toimintakomediassa Happy New Year. Mintin Sanjukta Sharman mielestä Padukonen rooli oli minimaalisen tärkeä ja vaati häntä vain olemaan ”nätti olento jolle nauraa ja jota sääliä”. Elokuva oli kaupallinen jymymenestys.Vuonna 2015 Padukone esiintyi Homi Adajanian feminismiä kannattavassa videossa My Choice. Seuraavaksi hän näytteli Shoojit Sircarin draamakomediassa Piku. Elokuva oli menestys ja Padukonen suoritus sai hyvän vastaanoton. Hän voitti roolistaan toisen parhaan naispääosan Filmfare Awards -palkintonsa. Padukonen seuraava elokuva oli Imtiaz Alin romanttinen draama Tamasha. Elokuva oli kaupallinen pettymys, mutta Padukonen roolisuoritusta kehuttiin. Viimeisessä elokuvassaan sinä vuonna Padukone teki jälleen yhteistyötä Ranveer Singhin kanssa Sanjay Leela Bhansalin historiallisessa draamassa Bajirao Mastani. Valmistautuessaan rooliinsa soturiprinsessa Mastanina Padukone opetteli miekkailua, ratsastusta ja kalarippayattua. Elokuva sai hyvän vastaanoton sekä kriitikoilta että yleisöltä ja voitti yhdeksän Filmfare Awards -palkintoa.Padukonen seuraava elokuva oli alkuvuodesta 2017 ensi-iltansa saanut yhdysvaltalainen toimintaelokuva XXX 3: Xander Cagen paluu, jossa hänen vastanäyttelijänsä oli Vin Diesel. Vuonna 2018 Padukone näytteli rajput-kuningatar Rani Padmavatia historiallisessa draamassa Padmaavat. Se oli hänen kolmas yhteistyönsä Singhin ja Bhansalin kanssa.
Padukone kuuluu Intian suosituimpiin julkisuuden henkilöihin. Hän sijoittui ensimmäiseksi The Times of Indian ”halutuimpien naisten” listalla vuosina 2012 ja 2013. Intian People-lehti nimesi hänet ”Intian kauneimmaksi naiseksi” vuonna 2013. Intian FHM-lehti nimesi hänet ”maailman seksikkäimmäksi naiseksi” vuosina 2010 ja 2014. Time-lehti nimesi Padukonen 100 vaikutusvaltaisimman ihmisen joukkoon vuonna 2018.Padukone on toiminut monien merkkien ja tuotteiden mainoskasvona, kuten kosmetiikkayhtiö Maybellinen ja lentoyhtiö Kingfisher Airlinesin.
Mumbaissa asuva Padukone on hyvin läheinen perheensä kanssa ja vierailee säännöllisesti heidän luonaan Bangaloressa. Padukone on hindu ja uskonto on tärkeä osa hänen elämäänsä. Vuonna 2015 Padukone kertoi haastattelussa selvinneensä masennuksesta, ja hän on tehnyt aloitteen lisätä tietoisuutta mielenterveysongelmista.Padukone seurusteli näyttelijä Ranbir Kapoorin kanssa vuosina 2008–2009. Riitaisasta erosta huolimatta he ovat edelleen ystäviä. Padukone meni naimisiin näyttelijä Ranveer Singhin kanssa Comojärvellä Italiassa 14. marraskuuta 2018.

Dekabristikapina on jälkimaailman antama nimitys Pietarissa ja Venäjän keisarikunnan eteläosissa 14. joulukuuta (26. joulukuuta gregoriaanista kalenteria) 1825 puhjenneelle liberaalien upseerien kapinalle, jonka tarkoitus oli estää keisari Nikolai I:n nousu valtaistuimelle. Myöhemmin dekabristeiksi (ven. Декабристы, Dekabristy, venäjän sanasta dekabr, joulukuu) kutsutut kapinalliset vaativat länsimaisten ihanteiden mukaisesti Venäjälle perustuslakia ja maaorjuuden lakkauttamista. Keisarille uskolliset joukot kukistivat kapinan. Vuonna 1925, kapinan satavuotispäivänä, dekabristeja ihailleet ja heihin samaistuneet bolševikit nimesivät kapinan päänäyttämön, Pietarin senaatintorin, uudelleen Dekabristien aukioksi.
1800-luvulle tultaessa Venäjä oli Euroopan takapajuisimpia maita huolimatta kahdesta 1700-luvulla hallinneesta edistyksellisestä keisarista, Pietari I Suuresta ja Katariina II Suuresta. Elinkeinorakenteet olivat auttamattomasti vanhentuneita. Väestöstä noin puolet eli maaorjuudessa, joka oli instituutiona Länsi-Euroopasta jo lakkautettu. (Ruotsin kuningaskunnassa, mukaan lukien v. 1809 Venäjään liitetyssä Suomessa, ei koskaan ollut maaorjuutta.) Korruptio häiritsi valtionhallintoa. Sivistys oli keskittynyt suuriin kaupunkeihin, erityisesti pääkaupunki Pietariin. Venäjä ei ollut kansallisvaltio, kuten esimerkiksi Ranskalähde? tai Espanjalähde? vaan monikansallinen imperiumi, jonka eriluontoiset osat yhdisti valtakunnaksi uskollisuus keisaria (eli imperaattoria) kohtaan. Kansasta vieraantunut yläluokka puhui ranskaa ja noudatti uusinta eurooppalaista muotia. Lisäksi Venäjän keisarikunnan alamaisista suuri osa oli muita kuin itäslaaveja, kuten puolalaisia, suomalaisia, tataareja ym.
Länsimainen, valistusaatteeseen perustuva liberalismi levisi Venäjälle Aleksanteri I:n aikana. Keisarissa oli isoäitinsä Katariina Suuren valistushenkeä mutta toisaalta isänsä Paavali I:n vanhoillisuutta.lähde? Hallitusvuosiensa alkuaikoina hän oli Katariinan tavoin uudistusmielinen. Venäjän Suomen sodassa 1809 valtaamasta Suomesta tehtiin Ruotsin aikaisten lakien mukaan perustuslaillisesti hallittava suuriruhtinaskunta, mitä vahvemman aseman sai Puolan kuningaskunta, jonka hallitsijaksi tuli venäläinen varakuningas, mutta jolla oli jatkuvasti toimiva valtiopäivälaitos sekä vielä oma 30 000 sotilaan vakinainen palkka-armeija. Myös varsinaisen Venäjän alueen oloja pyrittiin uudistamaan.
Liberaalin uudistusohjelman johtaja oli Mihail Speranski. Vuonna 1808 hän sai tehtäväkseen koko Venäjän hallinnon uudelleensuunnittelun. Tarkoitus oli kodifioida eli saattaa yksiin kansiin kaikki Venäjällä säädetyt ja voimassa olevat lait. Myös perustuslaista oli puhetta jossain vaiheessa.  Venäjä siirtyi perustuslailliseen hallintotapaan vasta 1905.
Koko Venäjä joutui uhatuksi Napoleonin hyökätessä maahan ja marssiessa Moskovaan vuonna 1812. Huolimatta siitä, että Aleksanterilla oli jo käytössään Euroopan suurin armeija, hän pakkovärväsi suuren joukon maaorjia ja lupasi samalla värväytyneille epämääräisesti vapautusta sodan jälkeen. Venäläisten joukkojen urhoollisuus, taitavat kenraalit ja erityisesti poltetun maan taktiikka tuhosivat Napoleonin armeijan lähes täysin. Venäjä siirtyi hyökkäyskannalle ja nujersi Ranskan kolmessa vuodessa liittolaistensa, lähinnä Preussin ja Britannian avulla. Venäjän armeija marssi Pariisiin vuonna 1815.
Saksan ja Ranskan hyvinvointi teki vaikutuksen moniin Venäjän armeijan nuorempiin upseereihin, jotka eivät olleet aiemmin käyneet kotimaansa ulkopuolella. Upseerit havaitsivat, että maaorjuuden lakkauttamisella, elinkeino- ja kaupparajoitteiden purkamisella sekä yksinvaltiuden rajoittamisella saavutettiin hyvinvointia ja vaurautta. Monet heistä alkoivat kaivata samanlaisia uudistuksia myös Venäjälle.lähde? Keisari Aleksanterin mielipiteet muuttuivat kuitenkin sodan jälkeen vanhoillisempaan suuntaan. Aleksanterista oli tullut Pyhän Allianssin perustajajäsen ja hän oli nyt etunenässä suojelemassa Euroopan vanhaa järjestystä vallankumouksellisilta ja ateismilta. Armeijaan värvätyille maaorjille annettu "lupaus" unohdettiin kaikessa hiljaisuudessa. Uudistusmielinen ministeri Speranski joutui hovijuonittelujen uhriksi, ja hänet karkotettiin Siperiaan.
Salaseura Pelastuksen liitto perustettiin Pietarissa vuonna 1816. Seura koostui lähinnä armeijan nuoremmasta upseeristosta, jotka olivat tutustuneet Länsi-Euroopan oloihin. Seuraa voisi luonnehtia liberalistis-nationalistiseksi. Erityisesti upseereita ärsytti se, että Aleksanteri oli myöntänyt Puolalle perustuslain, kun taas Venäjällä ei vastaavaa ollut. Toimintatavoiltaan seura muistutti Vapaamuurareita, ja sen tavoitteena lienee ollut perustuslaillinen monarkia. Seuran tärkein vaikuttaja oli Pavel Pestel. Seura hajosi pian Pohjoisen seuraan ja Etelän seuraan, jotka toimivat toisistaan riippumatta.
Pietarilaista Pohjoisen seuraa johtivat Nikita Muravjov ja Kondrati Rylejev. Sen poliittisessa ohjelmassa oli perustuslaillinen monarkia ja talonpoikien aseman parantaminen, erityisesti maaorjuuden lakkauttaminen. Pestelin johtama Etelän seura toimi tämän asemapaikassa, pienessä ukrainalaisessa Tultšinin varuskuntakaupungissa. Sen ohjelma oli radikaalimpi: se sisälsi hallitusmuodon muuttamisen tasavaltalaiseksi, koko keisarillisen perheen surmaamisen, kaiken viljelymaan uudelleenjakamisen ja kansallisten vähemmistöjen pakkovenäläistämisen lukuun ottamatta puolalaisia ja juutalaisia, jotka erotettaisiin omiin kansallisvaltioihinsa. Pohjoisen ja Etelän seurat pysyivät toisistaan riippumattomina ja säilyttivät aate-eronsa loppuun saakka. Sekä Pohjoisen että Etelän seurat olivat hahmotelleet kansannousua vuodeksi 1826, mutta suunnitelmat keskeytyivät keisari Aleksanterin kuoltua yllättäen 1. joulukuuta 1825.
Aleksanteri jätti jälkeensä yhdeksän aviotonta lasta, muttei yhtään kruununperillistä. Virallisen perimysjärjestyksen mukainen kruununperillinen oli Aleksanterin nuorempi veli, liberaaleista mielipiteistään tunnettu suuriruhtinas Konstantin, joka toimi Puolan kuvernöörinä. Konstantin oli vuonna 1820 mennyt naimisiin puolalaisen kreivitär Joanna Grudzińskan kanssa, ja vuonna 1822 hän oli salaa sopinut Aleksanterin kanssa luopuvansa Venäjän vallanperimyksestä nuoremman veljensä Nikolain hyväksi. Nikolain poliittiset mielipiteet muistuttivat enemmän isänsä Paavali I:n vanhakantaisia ja jäykkiä periaatteita, eikä hän ollut uudistusmielisten suosiossa.Aleksanterin kuoltua syntyi omituinen tilanne, kun Nikolai vannoi, ilmeisesti salaisesta sopimuksesta tietämättömänä, Pietarissa uskollisuutta keisari Konstantinille. Konstantin taas pysyi Varsovassa, julkisti vallastaluopumissopimuksensa ja kieltäytyi kruunusta. Tästä kuullessaan Nikolai päätti julistautua keisariksi ja antaa hallitsijanvakuutuksensa Pietarissa 14. joulukuuta. Pohjoisen seura päätti toimia. Tavoitteena oli estää sotilaita vannomasta uskollisuudenvakuutusta Nikolaille, surmata tämä, kaapata valta Pietarissa ja asettaa myöhemmin Konstantin valtaistuimelle rajoitetuin valtaoikeuksin.lähde?
Aamulla 14. joulukuuta (26. joulukuuta gregoriaanista kalenteria) kapinalliset olivat valmiina toimimaan. Ruhtinas Sergei Trubetskoi valittiin Venäjän väliaikaiseksi diktaattoriksi, jonka oli tarkoitus ottaa valta keisariperheen kukistuttua. Kapinasuunnitelmaan kuului joukkojen kokoaminen kolmesta paikasta, Talvipalatsin valtaus ja Nikolain murhaaminen, mutta näistä tehtävistä vastuussa olleet kapinalliset pettivät viime hetkessä.lähde? Ainoastaan 3 000 miestä saatiin koottua Nikolai Bestuževin johdolla ja marssitettua Senaatintorille. Sotilaat kieltäytyivät vannomasta uskollisuutta keisarille. Tarkoitus oli saada senaatti julkaisemaan "manifesti Venäjän kansalle", jossa muun muassa tunnustettaisiin Konstantin keisariksi.
Kapinaan osallistuville rivisotilaille ei ollut selvää, minkä asian puolesta he taistelivat. Upseerit olivat ohjeistaneet heitä huutamaan iskulausetta "Konstantin ja konstituutio (perustuslaki)". Myöhemmin kuulusteluissa selvisi, että monet olivat luulleet "Konstituution" tarkoittaneen suuriruhtinas Konstantinin vaimoa.lähde?Kuultuaan kapinasta Nikolai lähetti ensin tilannetta rauhoittamaan Napoleonin sotien sankarin, kreivi Mihail Miloradovitšin. Miloradovitš piti sotilaille vaikuttavan puheen, jossa hän lupasi rivimiehille armahdusta ja uhkaili rangaistuksilla. Estäkseen joukkojensa hajaantumisen kapinallisupseeri Pjotr Kahovski ampui Miloradovitšin, joka kuoli heti.
Kun diktaattoriksi valittua Trubetskoita ei kuulunut Senaatintorille, kapinalliset valitsivat Bestuževin hänen tilalleen. Kapinalliset oli kuitenkin jo piiritetty, ja Nikolai toi paikalle koko ajan lisää joukkoja. Iltaan mennessä 3 000 kapinallista vastassa oli 12 000 miehen armeija ja useita tykkejä. Muodostui pattitilanne.
Nikolai päätti hoitaa tilanteen voimalla. Kun ratsuväkirynnäkkö oli epäonnistunut lähinnä torin jäisyyden takia, Nikolai antoi tykistölle käskyn ampua. Kapinalliset hajaantuivat. Jotkut heistä onnistuivat pakenemaan Nevan jäälle ja yrittivät murtautua Pietari-Paavalin linnoitukseen, mutta Nikolain ratsuväki ja tykistö hajottivat heidän rippeensä Nevan jäällä. Loputkin kapinalliset otettiin vangiksi. Kapinassa kuoli yhteensä noin 80 ihmistä, heistä suurin osa tykistön tulituksesta.
Päivä ennen Pietarin tapahtumia Etelän salaseuran johtaja Pavel Pestel oli pidätetty petoksesta epäiltynä. Etelän seuralle kesti kaksi viikkoa kuulla kapinan epäonnistumisesta, samalla kun heidän johtajiaan vangittiin. Lopulta he nousivat kapinaan yhdessä paikallisen nationalistiryhmän kanssa, vapauttivat vangitut johtajansa, nostivat Sergei Muravjov-Apostolin johdolla Vasilkovin kaupungin varuskunnan kapinaan ja pitivät kaupunkia hetken aikaa hallussaan. Kapinalliset kohtasivat kuitenkin 3. tammikuuta 1826 ylivoimaisia keisarillisia joukkoja, joilla oli tykkejä. Etelän kapina päättyi lyhyen taistelun jälkeen.
Kaikkiaan 529 henkeä kuulusteltiin salaliitosta epäiltynä. Monet vangittujen kapinallisten ystävät joutuivat epäiltyjen listalle, muun muassa runoilija Aleksandr Puškin. Tarinan mukaan Puškin olisi itse halunnut mukaan salaliittoon, mutta salaliittolaiset eivät halunneet asettaa suurta runoilijaa alttiiksi vaaralle.lähde? Lopulta häntä, tai vastaavassa asemassa ollutta Aleksandr Gribojedovia, ei kuitenkaan syytetty mistään. Lisäksi muun muassa vapaamielinen kenraali Aleksei Jermolov, jolla oli ollut yhteyksiä dekabristeihin, pakotettiin eroamaan virastaan.
Kapinan jälkiselvittelyissä rivimiehet säästyivät kovemmilta rangaistuksilta, mutta upseerien ja muun kapinan johdon tuomiot olivat ankaria. Tutkinnan ajaksi dekabristit eristettiin toisistaan uusien vapautusmellakoiden pelossa; muutamia pidettiin vankina muun muassa Suomessa. Puoli vuotta kestäneen tutkinnan jälkeen erityistuomioistuin tuomitsi kaikkiaan 36 kapinallista upseeria kuolemaan ja monia muita eripituisiin pakkotyörangaistuksiin Siperiassa ja Kaukoidässä. Istuessaan jo tukevasti vallan kahvassa keisari Nikolai päätti kuitenkin armahtaa teloitukselta kapinoijat viittä johtajaa lukuun ottamatta.Maanpetoksesta tuomitut Kahovski ja Rylejev Pohjoisen seurasta sekä Pestel, Muravjov-Apostol ja Mihail Bestužev-Rymin Etelän seurasta hirtettiin Pietari-Paavalin linnoituksessa 13. kesäkuuta 1826. Tarinan mukaan kolme viidestä hirttoköydestä katkesi ensimmäisellä yrityksellä. Perinnettä, jonka mukaan hirsipuusta pudonnut oli tapana armahtaa, ei noudatettu tällä kertaa, ja Rylejevin viimeisiksi sanoiksi jäivät "Voi tätä Venäjää, eivät osaa edes kunnolla hirttää."Kuolemantuomiolta säästetyt lähetettiin Siperiaan elinikäiseen pakkotyöhön. Yhdentoista tuomitun vaimot seurasivat vapaaehtoisesti miehiään häpeästä ja muun muassa aatelisarvon menetyksestä huolimatta. Venäjän kieleen on jäänyt heidän muistokseen sana dekabristivaimo kuvaamaan vaimon uskollisuutta miehelleen. Joidenkin dekabristien pakkotyö kesti aina vuoteen 1856 asti, kun Nikolain kuoltua hänen seuraajansa Aleksanteri II armahti viimeisetkin.
Koska kapina epäonnistui, yksinvaltius jatkui Venäjällä vielä melkein vuosisadan. Kapinan vuoksi Nikolain oli kuitenkin pakko aloittaa valtakuntansa uudistaminen. Karkotettu Speranski kutsuttiin Siperiasta takaisin 1826 laatimaan Venäjän laeista yhtenäinen kokoelma. Lisäksi dekabristit vaikuttivat yleiseen mielipiteeseen niin paljon, että heidän ansionaan voidaan jossain määrin pitää maaorjuuden lakkauttamista vuonna 1861.lähde?Dekabristikapina oli virallisesti kielletty aihe koko Nikolain kauden ajan. Siitä huolimatta varsinkin teloitettu viisikko nousi vapauden symboleiksi. Lontoossa asuva kumouksellinen emigrantti Aleksandr Herzen painoi heidän kuvansa Lontoossa ilmestyneen radikaalin Poljarnaja Zvezda- eli Pohjantähti-lehtensä kanteen. Puškin omisti runojaan vankeudessa istuville dekabristiystävilleen. Runoilija Nikolai Nekrasov kirjoitti dekabristivaimoista pitkän runon, joka osaltaan lisäsi heidän mainettaan. Leo Tolstoi kirjoitti liberaalista liikkeestä romaanin, josta myöhemmin muotoutui Sota ja rauha.
Tavallaan dekabristit jatkoivat venäläisten palatsikapinallisten perinnettä; he yrittivät saada oman miehensä keisariksi kuten lukuisat aiemmat vastaavat kapinat. Heidän liikkeensä erosi kuitenkin aiemmista ratkaisevasti liberaalin ohjelmansa takia. Heitä voi itse asiassa pitää vallankumouksellisen liikehdinnän alkusoittona. Dekabristikapina oli Venäjän hallituksen ja liberaalien ainesten ensimmäinen avoin yhteenotto, ja sen voi sanoa aloittaneen ketjun joka huipentui vuoden 1917 vallankumouksiin.lähde?
Dobrovolskaja, Jelena. 1825 - Dekabristit, Kustannusliike Progress, SN-Kirjat OY 1988. (neuvostoliittolainen sarjakuva)
Hosking, Geoffrey. Ryssland - Folk och Imperium 1552-1917, Historiska Media, 2003.
Neville, Peter. Matkaopas historiaan - Venäjä, Kustannusosakeyhtiö Puijo, 1998.

Delirium tremes on rap-artisti Huge L:n 5. huhtikuuta 2013 julkaistu albumi. Se julkaistiin Monsp Recordsin kautta CD:nä, vinyylinä ja kasettina. Albumin kasettiversio sisältää kaksi bonuskappaletta.Albumi debytoi Suomen virallisen listan sijalla 14.

Deloslaisten agora on antiikin aikainen agora eli tori Deloksen saarella Kreikassa. Sen rauniot ovat osa Deloksen arkeologista aluetta, joka on Unescon maailmanperintökohde.
Deloslaisten agora sijaitsee Deloksen Apollonin ja Artemiin pyhäkköalueen eteläpuolella ja Pyhän tien itäpuolella lähellä Kompetaliastien agoraa. Agora syntyi hellenistisellä kaudella 200–100-luvuilla eaa. Sen aluetta rajaavat sen kaikilta neljältä sivuilta tuona aikana rakennetut stoat eli pylväshallit.Pohjois- ja itäsivuilta agoraa rajaa L-kirjaimen muotoinen stoa, joka rakennettiin noin vuonna 187–173 eaa. Sen pohjoissiiven koko oli noin 51,1 x 11,4 metriä ja itäsiiven koko noin 43,3 x 11,7 metriä. Stoa oli kaksikerroksinen ja avautui agoralle päin. Sisältä rakennus oli kaksilaivainen ja sen perimmäisessä laivassa oli huoneita kauppatiloiksi ja muuhun käyttöön.  Eteläsivulta agoraa rajaa hieman poikittain oleva niin kutsuttu Vino stoa, joka rakennettiin noin vuonna 250 eaa. Se edusti doorilaista tyyliä. Sen koko oli noin 31,8 x 5,0 metriä ja se avautui pohjoiseen agoralle. Länsisivulta agoraa rajaa niin kutsuttu Etelästoa, joka rakennettiin ensimmäisenä noin vuonna 270–230 eaa..

Demiurge of the Void on puolalaisen brutaalin death metalin yhtyeen Deivosin kolmas studioalbumi. Se julkaistiin vuonna 2011 levymerkillä Unique Leader Records.

Demoskene (engl. demoscene) on tietokoneharrastajien alakulttuuri, jossa keskitytään ohjelmoimaan tietokoneelle näyttäviä visuaalisia efekti- eli näytös- tai esittelyohjelmia, demoja; ohjelmiin kuuluvat oleellisena osana ohjelmointisuorituksen lisäksi musiikki ja graafinen toteutus. Demot jaetaan ryhmiin, joita on rajoitettu jollain tavalla, esimerkiksi rajoittamalla ajettavan ohjelman koko 4 tai 64 kilotavuun. Tällainen pienempi demo on intro. Yleensä teokset julkistetaan vapaasti levitettäväksi.
Sana demoskene itsessään muodostuu englannin sanoista demonstration ja scene, ja se tarkoittaa demoihin liittyvää alakulttuuria.
Demoskenen juuret ovat 1980-luvun kotitietokoneiden pelejä ja muita ohjelmia kopioineissa ja levittäneissä piraattipiireissä. Pelin kopiosuojauksen murtaneet kräkkerit alkoivat lisätä murrettujen pelien alkuun omia tunnuksiaan, joista eräät varhaisimmat esimerkit nähtiin Apple II:lla 1970- ja 1980-lukujen vaihteessa. Ne olivat aluksi pelkkiä lyhyitä tekstejä ja staattisia ruutuja, mutta joihin tuli myöhemmin mukaan myös graafisia efektejä ja musiikkia.  Nämä niin kutsutut cracktrot eli crack-introt tulivat erityisen tutuiksi monille Commodore 64- ja Amiga -kotitietokoneiden käyttäjille.
Demoskene alkoi syntyä niihin aikoihin, kun osa piraattiryhmistä alkoi kilpailla kräkkäystaitojen ja levittämisnopeuden lisäksi myös introjen paremmuudella ja julkaista niitä myös erillään ohjelmakopioista. Ensimmäisiä varhaisia tapauksia demoskeneryhmistä olivat alankomaalaiset 1001 Crew (alun perin 1001 & the Cracking Crew) ja The Judges. Tuolloin olemassa olevat ryhmät kilpailivat tiiviisti ensimmäisinä luoduista ohjelmointisaavutuksista, joita mainostettiin kovaan ääneen joko itse tuotoksessa tai sitä levittäessä.
Vielä 1980-luvun alussa ei ollut olemassa selvää jakoa demoskenen ja piraattipiirien välillä. Useimmat ryhmät työstivät vielä omia kopiosuojausmurtojaan ja levittivät ohjelmia eteenpäin. Kuitenkin 1980-luvun puolivälissä kuvio alkoi hitaasti muuttua, kun introja alettiin levittää itsenäisinä teoksina. Demojen teon osa-alueita alettiin jakaa ryhmän jäsenten kesken, ja niin syntyi nykyäänkin vallitseva kolmijako ohjelmoijiin, graafikoihin ja muusikoihin. Demoja vaihdettiin osittain samojen levityskanavien kautta kuin piraattiohjelmiakin, eli lähinnä postitse ja BBS-järjestelmien välityksellä. Postitse tapahtuvaa tuotosten välittämistä kutsutaan swappaamiseksi ja parhaimmat swappaajat vaihtoivatkin levykkeitä kymmenien ihmisten kanssa postitse viikoittain. Viitseliäimmät liittivät pakettiensa mukaan omaa kansitaidettaan ja terveisiä vastaanottajalle.
Hiljalleen toiminta alkoi järjestäytyä ja ryhmät alkoivat järjestää alan tapaamisia, copypartyja, jossa vaihdettiin tuotoksia, piraattiohjelmistoa ja kuulumisia. Copypartyt olivat tuolloin suhteellisen pieniä, mutta kuitenkin tiiviin yhteisön kansoittamia. Ensimmäisiä copypartyja järjestivät muun muassa tanskalainen Danish Gold ja saksalainen RADWAR.
1980-luvun lopulla copypartyille ilmestyivät kilpailusarjat, jossa tuolloiset ryhmät kilpailivat ohjelmointisaavutustensa parhaimmuudesta. Suomen ensimmäinen demokilpailu järjestettiin elokuussa 1988 järjestetyllä Byterapers Grendelpartyillä, jonka voittaja oli Finnish Goldin Contest-Demo.1990-luvulle saapuessa demoskenen kehitys alkoi suuntautua kohti nykyistä malliaan. Ryhmät alkoivat keskittyä pelkästään demojen luomiseen tai perustivat erillisen jaoston niiden tuottamiseen. Tapahtumien järjestäjät alkoivat ajan myötä kieltää laittomien ohjelmien levittämisen, jolloin nykyisten demopartyjen toimintamallin voidaan katsoa alkaneeksi. Piratismin jäädessä sivualalle demoskene oli kehittynyt omaksi alakulttuurikseen.
Amiga 500:n ja Atari ST:n yleistymisen myötä myös demoskene alkoi siirtyä uusiin 16/32-bittisiin koneisiin ja perehtyä niiden graafisiin ja ohjelmoinnillisiin ominaisuuksiin samaan tapaan kuin aiemmin 8-bittisillä koneilla. Uusien laitteiden ollessa yhteensopimattomia vanhojen koneiden kanssa, ryhmien sisälle saattoi syntyä eri nurkkakuntia, jotka kehittivät vain tietylle laittelle suunnattuja demoja. Kulttuurinen ero syntyi eri koneiden käyttäjille, useimmat tietyn alustan kannattajat eivät saattaneet tuntea toisella laitteella aktiivisia ryhmiä. Tämä johti kiivaisiin konesotiin ja tietylle laitteistolle erikoistumista.
Varhaiset demot koostuivat usein monista täysin erillisistä osista (part), joiden välillä siirryttiin esimerkiksi näppäinpainalluksilla. Tällainen demo on multipart-demo, ja hyvin monta osaa sisältävästä demosta on vanhastaan käytetty nimitystä megademo. Hiljalleen efektien esittelyä alettiin yhdistää yhtenäiseen teemaan tai musiikin tahtiin. Tätä aikaa voikin kutsua demoskenen kultaiseksi aikakaudeksi: demot muuttuivat efektien esittelystä hiljalleen kokonaisuuksiksi, jossa ohjelmallinen, graafinen ja musiikillinen yhteistyö nivoutuivat toisiinsa. Tämän kehityksen kantaisänä pidetään nykyään Scoopexin vuonna 1990 julkaisemaa Mental Hangoveria, joka muutti trendin pätkittäisistä megademoista nykyiseen suuntaan. Toinen mainitsemisen arvoinen ryhmä on Amigalla toiminut Melon Dezign, joka yhtenä ensimmäisistä ryhmistä painotti tyyliä ja suunnittelua vähintään yhtä antaumuksellisesti kuin ohjelmallisia seikkoja.
Uusimmat saavutukset nähtiin useimmiten juuri Amigalla, mikä johtui laiteominaisuuksien ylivoimaisuudesta vanhentuneeseen C64:ään ja toimistokoneena pidettyyn PC:hen nähden. Peruslaitteisto oli aika lailla yhtenäistä kaikilla kotitietokoneilla, joka antoi omaa liikkumavaraa rajojen hakemiseen, koska lähtökohdat olivat kaikilla samat. PC:llä taasen tilanne ei ollut näin yksinkertainen, koska sille ohjelmoiminen oli oma haasteensa juuri laitteiston vaihtuvuuden takia. Tilanne kuitenkin helpottui, kun laitetehot kasvoivat ja ensimmäiset kuluttajamallit äänikorteista saapuivat markkinoille.
Laitesodat Amigan ja PC:n välillä alkoivat kuumentua, kun PC:llä toimivat ryhmät ottivat tavoitteekseen näyttää, että heidän koneillaan kykenee luomaan samantasoista materiaalia kuin Amigallakin. Amigan tarkat näyttötilat olivat kuitenkin vielä vuosia edellä PC:n VGA-tekniikkaa. Ensimmäiset vakavat PC-demoyritykset nähtiin vuosien 1991 ja 1993 välillä. Tunnetuimpia olivat Ultraforcen Vectordemo, Renaissancen Amnesia, Future Crew'n Second Reality ja Tritonin Crystal Dreams II.
1990-luvun puolivälin tienoilla PC-demot alkoivat muistuttaa näyttävyydeltä jo Amigan vastaavia ja seuraavana demojen kehityksenä olivat entistä monimutkaisempien 3D-mallien animoiminen, jolloin PC:n raaka laskentateho pääsi näyttämään kyntensä. Commodoren konkurssi vuonna 1994 ja siten laitealustan kehityksen päättyminen johti lopulta siihen, että PC ajoi Amigasta ohi pääkehitysalustana.
PC-koneilla suurin mullistus nähtiin 1990-luvun lopussa, kun suurin osa PC-demontekijöistä siirtyi DOS-alustalta Microsoft Windowsiin. Samoihin aikoihin sijoittui myös aikansa suurimman demokirjaston, Hornet Archiven, sulkeutuminen ja sen aiheuttama kriisi yhteisön keskuudessa. Tapahtumat ovat kytköksissä toisiinsa siten, että Hornet-ryhmän jäsenten mielestä Windowsiin siirtyminen tappoi PC-demoskenen pakottamalla ohjelmoijat käyttämään valmiita rajapintoja laitteiston suoran ohjelmoinnin sijaan.
Laitetehon huima parantuminen sekä 3D-grafiikkakiihdyttimien ja niihin liittyvien renderöintirajapintojen (muun muassa DirectX ja OpenGL) markkinoilletulo on aikaansaanut sen, että osa ohjelmointityöstä, joka ennen suoritettiin itse, tapahtuu nyt ohjelmointirajapinnan toisella puolella. Tämän ansiosta ohjelmoijat voivat käyttää aikaansa muihin innovatiivisiin ratkaisuihin. Ohjelmoinnillisia haasteita haetaan nykyään enemmän tiiviiseen pakattujen introjen kuin suurikokoisten demojen luomisesta.  Merkittävänä uutena tekijänä on myös mainittava mobiililaitteistolle (kännykät, kämmenmikrot, käsikonsolit) luodut demot. Näiden tekniikka muistuttaa suuresti 1990-luvun puolivälin koneita ja osa demoista lainaakin vaikutteitaan suuresti juuri kyseiseltä aikakaudelta. Kuitenkaan C64:ää ja Amigaa ei ole unohdettu, vaan näille järjestetään yhä omia kilpailusarjoja demojen, grafiikan ja musiikin saralla.
Demoja luodaan myös yhä useille vanhoille laitealustoille, joiden moni on jo uskonut hiipuneen unohdukseen, kuten esimerkiksi 8-bittisistä koneista Commodore VIC-20, ZX Spectrum, MSX, Amstrad CPC ja Game Boy. Vanhojen alustojen käytössä ei ole välttämättä kyse nostalgiasta tai kehitysvastarinnasta vaan pikemminkin halusta kohdata haasteita.
Aiemmin demoskene jakautui käytetyn laitteiston mukaan tiukemmin erilaisiin alaryhmiin kuten PC-, Amiga- ja C64-skeneihin. Nykyisin emulaattorit ja videotiedostot mahdollistavat myös vieraiden laitteiden demojen seuraamisen, eikä entisenlaista konesotaa tai eri laitteiden käyttäjien pitäytymistä omissa leireissään ole juuri havaittavissa. Nykyaikaisten pöytäkoneiden demot voivat myös olla saatavilla useille koneille ja käyttöjärjestelmille kuten Windowsille, Linuxille (ja Unixin kaltaisille) sekä OS X:lle. Valtaosa nykyisistä PC-demoista on kuitenkin saatavilla pelkästään Windowsille, eikä lähdekoodin jakaminen kuulu useimpien demontekijöiden tapoihin.
Demoskene on hyvin kilpailuhenkinen alakulttuuri, ja demojen teossa kilpaillaankin ryhmien kesken etenkin erityisissä demotapahtumissa, joihin kuuluu useita kilpailuja eli kompoja. Voittajat valitaan yleensä yleisöäänestyksellä, jossa yleisö äänestää yhtä tai useampaa suosikkiteostaan kustakin kilpailusta. Yleensä kaikki teokset esitetään julkisesti, mutta suuremmissa tapahtumissa on usein tarpeen olla tuotoksien määrän vuoksi myös erillinen valitsijamiehistö, joka valitsee kilpailuun osallistuvat teokset. Etenkin 1990-luvulla oli suosittua tavoitella huippusijoja myös eri diskmagien järjestämissä äänestyksissä, joiden perusteella esimerkiksi parhaat ohjelmoijat, graafikot ja muusikot asetettiin paremmuusjärjestykseen. Listoista käytettiin nimitystä charts.
Mitään selkeitä kriteereitä parhaiden demojen valinnalle ei ole, vaan demojen katsoja äänestää yleensä henkilökohtaisten mieltymystensä mukaan niitä tuotoksia, jotka tekivät häneen jollain tasolla suurimman vaikutuksen. Alkuaikoina vaikutus pyrittiin yleensä tekemään ohjelmointiteknisellä paremmuudella, esimerkiksi rikkomalla ennätyksiä ruudulla kerralla näkyvien liikkuvien hahmojen tai 3d-pisteiden määrässä. Vuosien saatossa ohjelmointisaavutusten painottaminen on kuitenkin enemmälti vaihtunut taiteelliseen ulosannin yhtenäisyyden ja näyttävyyden arvostamiseen. Suurissa tapahtumissa yleisöön kuuluu usein paljon demoskeneen perehtymättömiä henkilöitä, mistä johtuen kilpailuja on usein voitettu myös pelkkään vitsikkyyteen tai muuhun "massojen kosiskeluun" perustuvilla teoksilla. Tätä ei yleensä pidetä suotavana, sillä yleisen käsityksen mukaan demojen paremmuutta ovat päteviä arvioimaan vain ne, jotka ovat itse osallistuneet demojen tekemiseen. Parhaat demot ovat kuitenkin yleensä tehneet vaikutuksen sisäpiirin lisäksi myös laajempaan yleisöön.
Vuosina 2003-2012 järjestettiin Scene.org Awards, joka pyrki olemaan Oscar-palkintojen demoskene-vastine. Esikuvansa tapaan myös Scene.org Awardeissa jaettiin tunnustuspalkintoja vuoden parhaille tuotoksille ja niiden tekijöille. Palkinnot jaettiin vuosina 2003-2010 Breakpoint-, vuonna 2011 The Gathering- ja vuonna 2012 ASSEMBLY-tapahtuman yhteydessä. 
Scene.org Awards -projektin lakattua The Meteoriks -projekti aloitti vuonna 2015 uuden, Scene.org Awards -organisaatiosta riippumattoman, vuotuisen tapahtuman vuoden parhaiden teosten palkitsemiseksi. Meteoriks-palkinnot on jaettu vuosina 2015 ja 2016 Revision-tapahtuman yhteydessä.
Demopartyt ovat tapahtumia, jotka kokoavat alan ihmisiä yhteen ja järjestävät kilpailuja eli kompoja, joissa ryhmät kilpailevat eri sarjoissa tuotoksillaan. Demopartyjen esiasteena voidaan pitää ns. copypartyjä, jossa pääpaino oli aluksi suoranaisesti tuotosten vaihtamisessa ja ihmisten tapaamisessa, eikä vielä niin ikään kilpailemisessa. Suomen ensimmäinen demokompo pidettiin Byterapers Grendelpartyilla elokuussa 1988, palkintoja ei ollut vielä tapana jakaa voittajille.
Ajan myötä tämä kuitenkin muuttui, tapahtumat kasvoivat muutamassa vuodessa yhä suuremmiksi, jopa 100–200 henkilön tapahtumiin. Tapahtumille haettiin sponsoreita ja palkintoja ilmestyi kilpailusarjoihin. Merkittävämpinä tältä ajalta mainittakoon yhdysvaltalainen Gravis, joka lahjoitti useita Ultrasound-äänikorttejaan tapahtumissa. Seurauksena kehittäjät omaksuivat kortin nopeasti ja siitä muodostuikin de facto -standardi 1990-luvun alun PC-tuotannoissa.
Demopartyjen historiaan kuuluvat myös olennaisena osana kutsudemot, eli invtro (invitation intro), joissa tiedotetaan muille henkilöille tapahtumasta, sen sijainnista ja tapahtuma-ajasta. Internetin yleistymistä edeltävänä aikana tämä olikin yleisin tapa tiedottaa tapahtumasta ja nykyään niiden tekeminen onkin jo vähentymään päin.
Suomen ensimmäiset partyt olivat Jyväskylässä pidetty Finnish Gold/The Jezebels Union party vuonna 1987. Suomen (ja maailman) suurin demoparty on Assembly, joskin tapahtumassa nykyään demoskene on jäänyt syrjään esimerkiksi tietokonepelaamisen alta. Muista kansainvälisistä demopartyistä huomionarvoinen oli Saksassa vuosina 2003-2010 järjestetty Breakpoint. Kun Breakpoint lopetettiin, suurimmaksi nimenomaan demoskeneen keskittyneeksi tapahtumaksi on jäänyt niin ikään Saksassa järjestettävä Revision.
Demopartyt ovat yleensä viikonlopun yli kestäviä tapahtumia, joihin kuuluu olennaisesti pimeä tila, jossa on videotykki tuotosten esittämistä varten. Tapahtumat ovat tavallisesti keskeytyksettömiä, ja useimmat kävijät myös yöpyvät paikan päällä. Monet ottavat tapahtumiin mukaan myös omia tietokoneitaan tuotosten viimeistelyä tai ajanvietettä varten, minkä vuoksi päätilassa on sähköistettyä pöytätilaa ja yleensä myös lähiverkko. Osa demopartyistä muistuttaakin läheisesti tietokonepelaajien LAN-partyjä, ja etenkin suuremmat tapahtumat ovatkin usein yhdistettyjä demo- ja pelitapahtumia.
Assembly (Kauniainen 1992, Kerava 1993, Helsinki 1994–) – Suomen suurin demoparty
Zoo (Tampere 1997, 1998, Akaa 2013, 2015, 2017) - pohjoismaiden suurin pelkästään Commodore 64 -koneisiin keskittyvä tapahtuma.
Breakpoint (Saksa 2003–2010) – maailman suurin pelkästään demoskenelle suunnattu tapahtuma.
The Party (Tanska 1991–2004) – aiemmin merkittävimpiä tapahtumia, nykyisin käytännössä pelkkä LAN-party.
Demojen musiikki luotiin 1980-luvulla vielä itsetehdyillä ohjelmilla ja ohjelmakoodilla, tai kopioitiin suoraan esimerkiksi jostain pelistä. Finnish Goldin vuonna 1988 julkaisema Future Composer oli yksi ensimmäisistä C64-käyttäjien keskuuteen levinneistä sävellysohjelmista. Ohjelman alkuperä oli kuitenkin Maniacs of Noise -ryhmään kuuluneen Charles Deenenin soittorutiineissa, jotka lainattiin häikäilemättä suoraan Future Composeriin.
Itse tehty musiikki oli kuitenkin suhteellisen harvinaista 1980-luvun lopulla. Tämä kuitenkin muuttui Amigalle ilmestyneiden tracker-musiikkiohjelmien myötä. Tracker-musiikki olikin demoskenen hallitseva musiikkimuoto koko 1990-luvun ajan.
Demojen ja yksittäisten musiikkijulkaisujen lisäksi ryhmät julkaisivat myös yhdelle tai useammalle disketille jaettuja musicdiskejä, jossa graafinen soittorutiini toisti ryhmän muusikoiden kappaleita. Suomalaisia musicdiskejä mainittakoon Byterapersin Muzzaxit 1–7, Complexin Book of Songs, Future Crew'n Journeyt ja da Jormasin lukemattomat tuotokset.
Amigan verrattain hyvien ääniominaisuuksien takia se oli suunnannäyttäjä äänentoiston saralla 1980- ja 1990-luvun taitteen ajan. Kuitenkin ajan myötä tämä alkoi muuttua, kun Amigan peruslaitteistossa ei tapahtunut juuri lainkaan merkittäviä muutoksia.
Ensimmäiset viritelmät laadukkaamman äänen ulostuomiseen PC:stä olivat pääasiassa harrastelijoiden rakentamia digitaali/analogimuuntimia, jotka liitettiin koneen rinnakkaisporttiin. Ohjelmoijien havaitessa vuonna 1990 perus-PC:n olevan tarpeeksi tehokas soittamaan ja miksaamaan ohjelmallisesti yhtä aikaa neljää digitaalista äänikanavaa, syntyivät koneille ensimmäiset trackerohjelmistot. Ääntä ei tarvinnut enää toistaa PC:n sisäisen kaiuttimen kautta, vaan demot pystyivät nyt kuulostamaan miltei yhtä hyvältä kuin Amigallakin.
Äänikorttien kehittyessä ja laskentatehon kasvaessa PC:lle luotiin kehittyneempiä tracker-ohjelmistoja. Yksinkertaisimmat äänikortit eivät pysyneet tahdin mukana, kun Scream Tracker 3 yleisti 16-kanavaisen tracker-musiikin PC:n puolella. Gravisin Ultrasound oli kuin suunnattu tracker-musiikin luontiin 32 erillisen äänikanavansa ja sisäisen muistinsa avulla. Kappaleiden sävellys- ja soittorutiinit latasivat kappaleiden instrumentit suoraan kortin muistiin, mikä vapautti keskusmuistia muuhun käyttöön, ja laitteistopohjainen miksaaminen säästi vaivan vastaavalta ohjelmalliselta toteutukselta. Myöhemmin tietokoneiden tehojen kasvaessa laitteistotasolla tapahtuvan äänenkäsittelyn merkitys pieneni, ja suurempiakin kanavamääriä alettiin toteuttaa ohjelmallisesti
Kehittyneiden syntetisaattoriohjelmistojen ilmestyessä ja MP3-pakkausmuodon yleistyessä muusikot rupesivat hiljalleen siirtymään kehittyneempiin tapoihin kuten sekvensointiin, mutta tracker-musiikkia pidetään yhä eräänä demoskenen tunnusmuotona. Vähemmän tehokkaiden laitteiden demomusiikki luodaan edelleen yleensä trackereilla, välillä jopa hyväksikäyttäen laitteiston omia äänigeneraattoreita. Myös pienikokoisemmissa demoissa (kuten 4 ja 64 kilotavun introissa) käytetään edelleen usein tracker-formaatteja, joskin myös ohjelmallisten syntetisaattorien (software synthesizer, softasyna) käyttö valmiiksi tallennettujen ääninäytteiden sijaan on yleistä. Tracker-tyylistä sekvensointia pidetäänkin demomusiikille tunnusomaisempana kuin äänisynteesin toteutustapaa.
Demot syntyvät yleensä ryhmätyön tuloksena. Olemassa on myös itsenäisesti teoksia julkaisevia artisteja, mutta lähinnä musiikin ja grafiikan saralla ja harvemmin demojen; jäseniä ei siis ole sidottu pelkästään vain ryhmän sisällä tapahtuvaan toimintaan, ja mikään ei yleensä estä jäsentä liittymästä myös toisiin ryhmiin.
Ohjelmoija kasaa demon ympärille tarvittavan ohjelmointityön (muun muassa luo mahdolliset toistotyökalut, matemaattiset algoritmit graafisia efektejä varten, usein myös musiikin tahdistaminen ruudun tapahtumiin). Monesti ohjelmoija myös suunnittelee demon ja on vastuussa sen yleisestä olemuksesta.
Muusikko luo demoon liittyvän äänimaailman (ääniefektit, musiikki, näihin liittyvä suunnittelutyö)
Graafikko piirtää kaksiulotteisia kuvia, mallintaa kolmiulotteisia esineitä ja usein toteuttaa suuren osan suunnittelutyöstä.On kuitenkin suhteellisen yleistä, että sama henkilö on erikoistunut useammalle eri osa-alueelle, esimerkiksi monet ohjelmoijat tekevät myös musiikkia. Monesti keskittyminen ohjelmointiin kuitenkin jättää muut osa-alueet varjoonsa, mistä syystä esimerkiksi musiikillisesti mitäänsanomatonta ja keskinkertaista demomusiikkia kutsutaan usein kooderimusiikiksi ja vastaavasti tyylitajuttomia väripaletteja kooderiväreiksi tai kooderipaleteiksi.lähde?
Maantieteellisesti demoskene on hyvin eurooppakeskeinen. Euroopassa järjestetään esimerkiksi useita kymmeniä demotapahtumia joka vuosi, kun vaikkapa Pohjois-Amerikassa on yhteensä koskaan pidetty vain kymmenkunta tapahtumaa. Vaikka demoskene onkin kokonaisuutena hyvin kansainvälinen, erottuvat eri maat kuitenkin varsin selvästi toisistaan, ja alan ihmisten kesken voidaankin puhua muun muassa suomiskenestä.
Suomessa on perinteisesti ollut paljon kansainvälisesti arvostettuja demoryhmiä, joiden ansiosta Suomi on ollut pitkään yksi merkittävimmistä demoskenemaista muiden pohjoismaiden ja Saksan ohella.
Suomalaisia ryhmiä ovat muun muassa Ananasmurska, Komplex, Byterapers, Kooma, Damage, Matt Current, Damones, mfx, Dekadence, Moppi Productions, Extend, Orange, Faktory, Parallax, flo, Paranoids, Future Crew, PWP, HiRMU, RNO, ISO, tAAt, Jumalauta, Tpolm, Halcyon, CNCD, Traction, wAMMA ja Kewlers. Ulkomaalaisia demoryhmiä ovat muun muassa ACiD, Melon Dezign, ASD, Oxyron, Black Maiden, Pulse, Calodox, Ram jam, Cocoon, Rebels, Conspiracy, Sanity, Darkage, Scoopex, Dual Crew & Shining, Sunflower, Ephidrena, Surprise!Productions, Fairlight, The Black Lotus, Farbrausch, The Silents, Haujobb, Triad, Kolor ja TRSI.
Vaikka demoskene on vieläkin varsin pitkälti underground-kulttuuria ja demontekijät muodostavat edelleen valtaosan omasta yleisöstään, ovat demot vaikuttaneet huomattavasti esimerkiksi tietokonepeleihin ja nykyiseen mediataiteeseen.
Jo 1980-luvulta alkaen monet menestyneet peliohjelmoijat, -graafikot ja -muusikot ovat saaneet oppinsa demoskeneltä. Esimerkiksi valtaosa kansainvälisesti menestyneistä suomalaisista tietokonepeliyrityksistä on demontekijöiden perustamia, kuten Remedy Entertainment, Housemarque ja Bugbear Entertainment. Pohjoismaalaisista peliyhtiöistä ennen kaikkea The Silentsin jäsenien perustama Digital Illusions CE on kerännyt mainetta 1990-luvun alusta lähtien. Demoskeneläisiä työskentelee paljon myös muissa IT-yrityksissä sekä esimerkiksi TV-yhtiöissä graafikkoina.
Toisinaan demoskenen ulkopuoliset pelikehittäjät ovat nimenneet demot vaikutteekseen, kuten SimCityistä tuttu Will Wright mainitsi uuden pelinsä Sporen saaneen suuresti ideoita demoskenen ohjelmointitavoista.Demokulttuuria on yritetty tuoda suuremman yleisön ja taidepiirien nähtäville muun muassa erilaisten näyttelyiden ja demonäytäntöjen kautta. Esimerkiksi Kiasmassa on järjestetty demonäyttely demoskene.katastro.fi ja saksalaisella Bitfilm Festivalilla on myös ollut oma demonäytös yleisöäänestyksineen. Samoin yhdysvaltalaisen SIGGRAPH-tapahtuman yhteydessä demoskenen antia on tuotu usein esille paneelikeskusteluiden ja esittelyiden muodossa.Demoskene on myös silloin tällöin noussut julkisuuteen erilaisten ohjelmoinnillisten taidonnäytteiden kuten saksalaisen Farbrausch-ryhmän julkaiseman 96 kilotavun kokoisen .kkrieger-räiskintäpelin kautta.
Suuren yleisön silmissä demoskenen tunnettavuutta karsii ennen kaikkea sen epäkaupallisuus, mutta esimerkiksi vuonna 2006 Intel järjesti valikoidulle määrälle demoryhmiä oman sponsorikilpailunsa.EFGAMPin (European Federation of Game Archives Museums and Preservation Projects) Art of Coding -kampanja pyrkii nostamaan demoskenen digitaalisen taiteen Unescon aineettoman kulttuuriperinnön luetteloon.
demo — tietokoneissa ajettava grafiikkaa ja musiikkia sisältävä esitys, joka muodostetaan suorituksen aikana (vrt. animaatio, joka on muodostettu ennen näyttämistä).
demoparty – demoskenetapahtuma, -festivaali, jossa järjestetään kilpailuja (kompoja) eri sarjoissa.
dentro – kokonsa puolesta intron ja varsinaisen demon välimuoto, yleensä 96–256 kilotavua.
efekti – visuaalinen "erikoistehoste", joka usein perustuu luovaan ohjelmointitemppuun; esimerkiksi tekstuuritunneli, rotozoomeri tai tuliefekti.
handle – lempinimi, kutsumanimi (ilmoitetaan tyypillisesti muodossa nimi^ryhmä, nimi/ryhmä tai nimi of ryhmä)
moduulimusiikki, modit — musiikkitiedostomuoto, joka sisältää instrumenttien ääninäytteet ja niiden soittotiedot; katso tracker-musiikki.
Tasajärvi, Lassi: Demoscene: The Art of Real-Time. Evenlake Studios (2004). ISBN 952-91-7022-X
Tasajärvi, Lassi: Demoscene: The Art of Real-Time. eBook (pdf). Evenldemoscenedoc-1ake Studios (2009). ISBN 978-952-92-6129-1
Polgár, Tamás ("Tomcat"): FREAX: Volume 1. CSW-Verlag (2005). ISBN 3-9810494-0-3
Reunanen, Markku: Computer Demos – What Makes Them Tick?. Lisensiaatintyö. Aalto-yliopiston teknillinen korkeakoulu (2010)
Demoscene Research – Linkkejä ja lähdeviitteitä suomen- ja englanninkielisiin demoskeneä käsitteleviin artikkeleihin
