
Eraldo Pizzo (s. 21. huhtikuuta 1938 Rivarolo) on italialainen entinen vesipalloilija ja olympiavoittaja. Hän edusti seuratasolla Pro Reccoa. Pizzo osallistui yhteensä neljiin olympialaisiin ja sai yhden mitalin, kultaa Rooman kisoista 1960. Hän teki olympialaisissa peräti 53 maalia, joista 29 vuoden 1968 kisoissa. 

Eri-Aaroni 3423 Valio (12. heinäkuuta 1932 – 1. syyskuuta 1953) oli ravikuningas ja erittäin laajalti suomenhevosrotuun vaikuttanut siitosori.
Kilpa-uransa aikana Eri-Aaronista tuli suomenennätyksen haltija, tähtijuoksija ja vuoden 1943 ravikuningas. Se ei ravurina ja epätyypillisen jalonnäköisenä sopinut ajan virallisiin työhevosihanteisiin, eikä siksi juuri menestynyt näyttelyissä. Vuonna 1946 Laihian oriyhdistys osti Eri-Aaronin siitosoriikseen kahden miljoonan markan ennätyshintaan. Laihialla Eri-Aaroni siitti satoja varsoja, joista 22 oli tähtijuoksijoita ja viisi ravikuninkaallisia. Eri-Aaroni esiintyy useimpien nykysuomenhevosten sukutauluissa.
Eri-Aaroni syntyi 12. heinäkuuta 1932 Sulo Rintalan kasvattamana Seinäjoella. Sen emä oli 50,0-aikainen, hyvärakenteinen Upeva 1640-V ja isä ravikuningas ja Suomen ensimmäinen tähtijuoksija Murto 2306. Eri-Aaroni myytiin vielä syntymävuotenaan Turkuun ja sen jälkeen Ahvenanmaalle Albin Ahlqvistille. Siitä kasvoi komea ja ajan suomenhevosihanteesta poikkeava, jalonnäköinen hevonen. Ahlqvist kilpailutti sitä silloin tällöin Turun raveissa. Eri-Aaroni pantiin siellä merkille, ja hevoskauppias Matti Takanen osti sen Ahlqvistiltä 75 000 markalla. Vuonna 1937 tunnettu hevosmies Fritz Buttenhoff osti 5-vuotiaan Eri-Aaronin Takaselta kartanoonsa Viipuriin sadallatuhannella markalla. Summa vastaa vuoden 2010 arvolla noin 34 000 euroa.Viipurissa Eri-Aaronin hoitajaksi, valmentajaksi ja kilpa-ajajaksi tuli Arvi Räikkönen. Vuonna 1939 7-vuotias Eri-Aaroni rikkoi tuolloin huomattavan tähtijuoksijarajan ajallaan 2.59,9 Seinäjoella kahden kilometrin lähdössä. Saman kauden lopussa se paransi ennätystään ajalla 2.58,2 (29,1 kilometrille). Raviura katkesi talvisodan sytyttyä seuraavana talvena, ja Eri-Aaroni joutui omistajineen evakkoon Suomenniemelle ja sieltä edelleen Kirkkonummelle. Elokuussa 1940 se teki uuden suomenennätyksen 2.55,6 (27,8 kilometrille). Ennätys säilyi rikkomattomana liki kymmenen vuotta. Ennen sotia Eri-Aaroni ehti voittaa raveista kymmeniä hopeisia kierto- ja lahjapalkintoja, jotka otettiin evakkoonkin mukaan. Jatkosodan alettua kilpailutoiminta jäi taas vähiin: vuonna 1941 Eri-Aaroni kilpaili seitsemän kertaa ja seuraavana vuonna vain kaksi kertaa. Vuonna 1943 järjestettiin ainoat sota-ajan kuninkuusravit. Vuonna 1939 kolmanneksi tullut Eri-Aaroni voitti kuninkuuden vuonna 1943.
Eri-Aaronin aikana Suomen hevosjalostuksen virallinen päämäärä oli vielä työhevosten tuottaminen. Vierasverisen näköisenä Eri-Aaroni ei juuri menestynyt näyttelyissä, vaikka suoriutuikin pakollisissa vetokokeissa hyvin. Vuonna 1936 se arvosteltiin nelivuotiaana ja hyväksyttiin työhevoskantakirjaan numerolla 3423. Sitä ei kuitenkaan palkittu. Vuonna 1939 se arvosteltiin uudestaan ja palkittiin kolmannella palkinnolla. Yksilönä Eri-Aaronin paras näyttelysaavutus oli toinen palkinto vuonna 1946, jolloin se oli jo osoittanut lahjansa sekä ennätysravurina että periyttäjänä.Jatkosodan päätyttyä vuonna 1944 Eri-Aaroni joutui taas muuttamaan. Se päätyi Porvoon kautta Nastolaan. Eri-Aaroni oli Ahvenanmaan-ajoistaan lähtien siittänyt jo noin kolmesataa varsaa kun pitkään ilman omaa siitosoria ollut Laihian oriyhdistys vuonna 1946 tarjoutui ostamaan sen Buttenhoffilta siitäkin huolimatta, että Laihian hevoskanta oli jo taajaan Eri-Aaronin isästä Murrosta polveutuvaa. Buttenhoff myöntyi kauppoihin, koska hän kärsi nivelreumasta, ja Eri-Aaronin hoitaja ja valmentaja Räikkönen oli aikeissa ryhtyä maanviljelijäksi. Eri-Aaronia olisi ollut ostamassa useampikin oriyhdistys, mutta Buttenhoff myi sen lopulta Laihialle, koska oli kuullut sikäläisten tammojen olevan korkeatasoisia. Kauppahinta oli kaksi miljoonaa markkaa, mikä vastaa vuoden 2010 arvolla noin 680 000:aa euroa. Summa oli korkein Suomessa hevosesta koskaan maksettu.Siitosoriina Eri-Aaroni osoittautui hyväksi. Sen ensimmäisenä Laihian-kautenaan astumista tammoista tiinehtyi 75,2 prosenttia. Tammoista se haistoi tarkkaan, olivatko ne kiimassa. Tiineitä se ei vaivautunut astumaan. Ongelmia aiheutti lähinnä sen haluttomuus astua varsallisia tammoja. Kiireisimpinä aikoina tammoja oli astuttavaksi jopa kolmen tunnin välein, mutta hyväsyöntisenä Eri-Aaroni ei uupunut.
Laihialla Eri-Aaroni tiineytti vuosittain kymmeniä tammoja, parhaina vuosina jopa yli 200. Astutusmaksu oli huomattavan korkea 15 000 markkaa, joka vuoden 2010 arvolla vastaa noin 5000 euroa. Sille syntyi yli 1100 jälkeläistä, joista 73 saavutti suur-, 24 huippu- ja 22 tähtijuoksijan tason. Ensimmäisen polven jälkeläisistä neljä oria tuli ravikuninkaiksi ja yksi tamma ravikuningattareksi; kuusi oritta ja yksitoista tammaa saivat jalostusvalion arvon; oreista 167 ja tammoista 381 merkittiin kantakirjaan. Eri-Aaronille myönnettiin valtion hevosnäyttelyissä jälkeläistensä perusteella ensimmäinen palkinto kolme kertaa, ja vuonna 1952 se oli yksi ensimmäisistä hevosista, joille myönnettiin jalostusvalion arvo. Sen vaikutus suomenhevosrotuun jäi erittäin tärkeäksi, ja 1990-luvulla yli 90 prosenttia suomenhevosista polveutui siitä yhden tai useamman linjan kautta.Vuonna 1952 aiemmin terveenä ja reippaana pysynyt Eri-Aaroni sai muutamia kertoja ähkyn, joista kuitenkin hyvällä hoidolla parani. Vuoden 1953 elokuussa se sai tavallista rajumman ähkyn, joka toipumisvaiheessa uusi kaviokuumeen kanssa, minkä seurauksena se kuoli 1. syyskuuta.
Epätyypillisen jaloa Eri-Aaronia epäiltiin tietyissä piireissä sekarotuiseksi. Suomen kuvalehdessä julkaistiin vuonna 1992 juttu, jossa eläinlääkäri Gösta Broberg esitti "nykyään tunnettuna asiana", että Eri-Aaroni olisi syntynyt Ruotsissa lämminverisestä David's Boysta, ja että se olisi kaksivuotiaana ostettu Suomeen teurashinnalla. Eri-Aaroni kuitenkin muistutti väriltään ja erityisesti merkeiltään isäänsä Murtoa, joka tunnettiin ravilahjojen periyttäjänä. Myös Murtoa oli aikanaan epäilty sekarotuiseksi.
Aalto, Jouni: Eri-Aaroni, Merkitykseltään kestävä.    Tammi, 1995. ISBN 951-31-0515-6.    
Raevuori, Antero (toim.) et. al.: Eri-Aaroni - hevosten Tauno Palo.    WSOY, 1982. ISBN 951-0-11192-9.    
Toivonen, Veijo (toim.): Matti Torkko löysi Eri-Aaronin uudestaan ja haki sen takaisin synnyinmaakuntaansa.    Arkmedia, 2008. ISBN 978-952-67028-1-0.

Eric Hosking OBE (2. lokakuuta 1909 Lontoo-22. helmikuuta 1991 Lontoo) oli englantilainen valokuvaaja, joka tuli kuuluisaksi lintukuvistaan.
Hoskingin ura alkoi 1929. Hän kokeili erilaisia lintukuvauksen tekniikoita uransa ensimmäisenä vuosikymmenenä, mutta vailla ihmeempää kaupallisata menestystä. Hän käytti ensimmäisenä salamaa lintuja kuvatessaan. Hän pääsi yleisön tietoisuuteen vasta onnettomuuden kautta, median uutisoidessa sen näyttävästi: kuvaustilanteessa lehtopöllö hyökkäsi hänen kimppuunsa ja kynsi puhkaisi hänen vasemman silmänsä. Tapahtuma toi hänelle runsaasti julkisuutta ja sitä kautta avautuivat markkinat hänen lintukuvilleen.
Hoskingin kuuluisin valokuva on kuva tornipöllöstä saaliin kanssa vuodelta 1934. Hänen luetuin kirjansa on omaelämäkerta An Eye for a Bird vuodelta 1970. Hän oli yksi niistä harvoista, joka ansaitsi elantonsa pelkästään lintuja valokuvaamalla. Hän kuvasi yli 2 000 lintulajia ja hänen kuva-arkistossaan oli 250 000 mustavalko- ja 100 000 värikuvaa.Hosking oli Nature Photographic Societyn puheenjohtaja, British Ornithologists' Unionin varapuheenjohtaja, Royal Society for the Protection of Birdsin varapuheenjohtaja, British Naturalists' Associationin varapuheenjohtaja ja Royal Photographic Societyn kunniapuheenjohtaja. Hänet palkittiin RSPB:n kultaisella mitalilla 1974 ja lyötiin ritariksi 1977 ansioistaan luonnonhistoriallisista valokuvista ja työstään linnustonsuojelussa.
Hoskingilta on julkaistu suomeksi teos Linnut ja linnunpesät (1972, WSOY, ISBN 951-0-00143-0), yhdessä Winwood Readen kanssa. 
Eric Hosking's Birds - Fifty Years of Photographing Wildlife, Kevin MacDonnellin kanssa; Pelham Books (1979) ISBN 0 7207 1163 0.

Erich Hoepner (14. syyskuuta 1886 Frankfurt an der Oder, Brandenburg, Saksa – 8. elokuuta 1944 Plötzenseen vankila, Berliini, Saksa) oli saksalainen kenraalieversti toisen maailmansodan aikana. Sukunimi esiintyy lähinnä ei-saksalaisissa lähteissä joskus myös virheellisesti muodossa Höpner.
Taitava panssarikenraali Hoepner lukeutui Adolf Hitlerin vastustajiin ja osallistui tämän salamurhaamiseen ja vallankaappaukseen tähdänneeseen heinäkuun 20. päivän salaliittoon. Hankkeen epäonnistuttua Hoepner teloitettiin Plötzenseen vankilassa. Sodan jälkeen Hoepneria arvostettiin yhtenä Hitleriä ja natsivaltaa vastaan nousseista vastarintaliikkeen jäsenistä, mutta sittemmin hänen motiivejaan on kritisoitu.
Hoepner syntyi Frankfurt an der Oderissa 1886. Hänen isänsä oli armeijan lääkintäupseeri Kurt Hoepner ja äitinsä Elisabeth o.s. Kienast. Pian hänen syntymänsä jälkeen perhe muutti Charlottenburgiin, jonne isä-Kurt perusti vastaanoton. Erich varttui ja kävi koulua kaupungissa. Hän kirjoitti ylioppilaaksi Keisarinna Augustan lukion parhaana ja sai arvonimen primus omnium. Hän menestyi erityisesti historiallisissa ja kansallisissa aineissa. Hoepner käsitteli kirjoittamissaan kouluesseissä mielellään vapauden tärkeyttä.Maaliskuussa 1905 pian lukion jälkeen Hoepner liittyi upseerioppilaaksi Metziin sijoitettuun schleswigholsteinilaiseen 13. rakuunarykmenttiin. Hänet ylennettiin vänrikiksi vielä saman vuoden marraskuussa ja luutnantiksi seuraavan vuoden elokuussa. Arvioinnissa luutnantti Hoepneria kehuttiin erityisesti ihmissuhdetaidoista. Lomansa hän vietti mielellään Nancyssa ja Pariisissa tutustumassa huolettomaan ranskalaiseen elämäntyyliin.Vuonna 1910 Hoepner meni naimisiin charlottenburgilaisen kauppaneuvoksen tyttären Irma Gebauerin kanssa. Irma oli Hoepnerin nuoruudenrakkaus, ja pari oli tuntenut toisensa jo muutaman vuoden. Avioliitosta syntyi kaksi lasta, tytär ja poika. Hoepnerin kadettiaika päättyi vuonna 1911, ja hänestä tuli rykmenttinsä adjutantti. Hän palveli tehtävässä kaksi vuotta, kunnes siirtyi opiskelemaan Preussin sotakorkeakouluun Berliiniin lokakuussa 1913. Helmikuussa 1914 hänet ylennettiin yliluutnantiksi.
Hoepnerin opinnot keskeytyivät, kun ensimmäinen maailmansota syttyi ja hänet komennettiin aseupseeriksi XVI armeijakunnan esikuntaan elokuussa 1914. Armeijakunta toimi sodan alussa osana Schlieffen-suunnitelman mukaista hyökkäystä länsirintamalla, ja se eteni Ardennien vuoristoalueen kautta Verduniin. Kesäkuussa 1915 Hoepner ylennettiin ratsumestariksi. Saman vuoden lokakuussa hänet siirrettiin myös länsirintamalle sijoitetun VI armeijakunnan esikuntaan. 
Hoepner toimi sodassa myös rintamatehtävissä. Vuonna 1916 hän oli eskadroonan päällikkönä Argonnessa, jossa käytiin juoksuhautasotaa. Hoepner kirjoitti vaimolleen lähes päivittäin. Kun hän sai siirron takaisin esikuntatehtäviin, hän kirjoitti huojentuneena: ”Sinä aikana kun johdin komppaniaani, en menettänyt yhtään miestä.” Vuoden lopulla hän toimi yleisesikuntaupseerina 1. armeijassa, johon VI armeijakunta kuului. Tammikuussa 1917 Hoepner siirrettiin 7. armeijan esikuntaan ja seuraavana vuonna 105. jalkaväkidivisioonan esikuntaan, jossa hän palveli vielä sodan päättyessä Saksan häviöön 11. marraskuuta 1918. Sodan aikana hänet palkittiin 1. ja 2. luokan rautaristeillä.
Hoepner jäi palvelukseen Weimarin tasavallan armeijaan, vaikka sen kokoa rajoitettiin Versailles’n rauhansopimuksessa. Vuoden 1919 alussa hänet siirrettiin 36. jalkaväkidivisioonan esikuntaan ja toukokuussa Reichswehrin 17. prikaatin esikuntaan. 
Keväällä 1920 Hoepner osoitti ensimmäistä kertaa poliittista suuntautumista sotilaana. Monien sotilaskollegoidensa lailla hän oli pettynyt Versaillesin rauhansopimuksen ankariin ehtoihin. Hän osallistui armeijan oikeistolaisen aineksen mukana monarkistien ja äärioikeistolaisten järjestämään Kappin vallankaappausyritykseen, joka kuitenkin kuivui kokoon työväen lakkoilun ja mielenosoitusten vuoksi.Toukokuussa 1920 Hoepnerista tuli komppanianpäällikkö 2. ratsurykmenttiin. Lokakuussa 1921 hän siirtyi puolustusministeriön ratsuväen tarkastajaksi. Hän palveli tehtävässä noin kaksi vuotta, kunnes sai siirron syntymäkaupunkiinsa sijoitetun 1. ratsuväkidivisioonan esikuntaan. Hänet ylennettiin majuriksi 1926, ja lokakuussa 1927 hänet siirrettiin esikuntaupseeriksi 1. divisioonaan, joka oli sijoitettu Königsbergiin. Kaupungissa viettämänsä kolmen vuoden aikana Hoepner todennäköisesti tutustui sen apulaispormestariin Carl Friedrich Goerdeleriin, jonka kanssa hän myöhemmin punoi juonia natsihallintoa vastaan.Huhtikuussa 1930 Hoepner ylennettiin everstiluutnantiksi ja siirrettiin samalla Braunschweigissa sijainneen 17. jalkaväkirykmentin 1. pataljoonan komentajaksi. Eräänä päivänä hän seurasi isänsä kanssa kotitalonsa parvekkeelta, kun natsipuolueen SA-joukot ja kommunistien Rotfront tappelivat heidän alapuolellaan kadulla. Kommunistien vastustajana Hoepner aikoi osallistua kahakointiin natsien puolelle, mutta hänen isänsä kielsi häntä tiukasti: ”Sinä pysyt täällä! He ovat huligaaneja, etkä sinä liity heihin!”Vuonna 1932 Hoepner siirrettiin Potsdamiin perinteikkään 4. ratsuväkirykmentin komentajaksi.
Natsit nousivat valtaan 30. tammikuuta 1933, kun presidentti Paul von Hindenburg nimitti Adolf Hitlerin Saksan valtakunnankansleriksi. Ammattisotilaat ottivat uuden hallinnon vastaan ristiriitaisin mielin. Hitlerin lupaus purkaa häpeällisenä pidetty Versailles’n rauhansopimus ja nostaa armeija entiseen loistoonsa miellytti upseereja, mutta samalla natsien käymä ruma ja väkivaltainen poliittinen kampanjointi loi epäluuloja. Monet aatelissäätyyn kuuluneet vanhojen preussilaisten sotilassukujen vesat halveksivat Hitleriä, jota he kutsuivat Paul von Hindenburgin lailla ”böömiläiseksi pikku korpraaliksi”.Etuja sotilaille seurasi joka tapauksessa pian. Koska armeijaa laajennettiin, sen johtoon tuli valtaisa määrä avoimia paikkoja. Hitlerin valtaannousun jälkeisenä päivänä Hoepner ylennettiin everstiksi ja siirrettiin takaisin Königsbergiin sijoitetun 1. divisioonan esikuntaan. Hänestä tuli alueella olevan I armeijakunnan esikuntapäällikkö lokakuussa 1934.
Erään alaisensa todistuksen mukaan Hoepner vastusti natsihallintoa ensimmäistä kertaa juuri Königsbergissä. Natsipuolueen nimittämä aluejohtaja Erich Koch haali nimeämänsä säätiön omistukseen yrityksiä, joiden omistajat eivät kuuluneet natsipuolueeseen. Koch halusi korvata elbingläisen laivanvarustamon johdon puoluetovereillaan ja syytti varustamon johtajaa Noelia veropetoksista. Kun Noel oli liikematkalla Moskovassa, Kochin miehet tutkivat hänen toimistonsa ja takavarikoivat kassakaapin, joka sisälsi todistusaineistoa, joka ei käynyt yksiin Kochin syytösten kanssa. Koch taivutti poliisin antamaan Noelista pidätysmääräyksen. Hoepner tuli kuitenkin väliin ja matkusti saman tien sotaministeriöön Berliiniin. Hoepner sai kumotuksi Noelin pidätysmääräyksen, ja hän sai takaisin paperit, jotka todistivat Noelin syyttömyyden.Hoepner siirrettiin takaisin Berliiniin komentoryhmä 1:n yleisesikuntapäälliköksi syksyllä 1935. Kenraalikuntaan hän nousi vuoden 1936 alussa, kun hänet ylennettiin kenraalimajuriksi. Lokakuussa 1937 liikkuvan panssarisodankäynnin puolestapuhujana tunnettu Hoepner sai ensimmäisen komentajuutensa panssariyksikössä. Hänestä tuli 1. kevyen prikaatin komentaja. Nimestään huolimatta yksikkö oli aggressiiviseen tiedusteluun tarkoitettu osittain panssaroitu ja osittain mekanisoitu tavallista prikaatia suurempi joukko-osasto. Hoepner järjesti sotaharjoituksia, joissa huomattiin prikaatin komentorakenne yksikölle riittämättömäksi. Hän johti prikaatia sen olemassaolon ajan, ja kun yksiköstä tehtiin vuoden kuluttua 1. kevyt divisioona, hänet siirrettiin XVI moottoroidun armeijakunnan komentajaksi. Hoepner oli palvellut samannimisessä armeijakunnassa ensimmäisen maailmansodan alkaessa.
Vuoden 1938 alusta Hoepner ylennettiin kenraaliluutnantiksi. Hän ei ollut tyytyväinen Hitleriin eikä natsihallintoon. Hänen mielestään Hitlerin ajama aggressiivinen politiikka tulisi väistämättä käynnistämään uuden suursodan. Useita kenraaleja oli jo liittynyt vallankaappausta suunnittelevaan natsien vastaiseen salaliittoon. Hoepner liittyi mukaan ja oli valmis myös toimintaan. Vuonna 1938 laaditussa kenraalien Ludwig Beckin ja Franz Halderin vallankaappaussuunnitelmassa Hoepnerin tehtävänä oli käyttää divisioonaansa Heinrich Himmlerin Münchenissä olevaa SS-osastoa vastaan, mikäli tämä pyrkisi Berliiniin keskeyttämään meneillään olevaa vallankaappausta. Yhdistyneen kuningaskunnan ja Ranskan myöntyminen Hitlerin vaatimuksiin teki kuitenkin upseerisalaliiton suunnitelmat sillä kertaa tyhjiksi.Hoepner sai ylennyksen täydeksi ratsuväenkenraaliksi Hitlerin 50-vuotispäivänä 20. huhtikuuta 1939.
Toinen maailmansota alkoi 1. syyskuuta 1939, kun Hitlerin johtama Saksa hyökkäsi Puolaan. Hoepner oli mukana hyökkäyksessä Puolaan komentaen armeijakuntaansa, joka oli alistettu Walter von Reichenaun 10. armeijalle.Johannes Blaskowitzin johtama 8. armeija eteni nopeasti kohti Strykówia ja edelleen kohti Varsovaa, kun se joutui Kutnoon vetäytyneen puolalaisen Poznań-armeijan hyökkäyksen kohteeksi pohjoisesta 9. syyskuuta 1939. Kutnon taistelu alkoi. 8. armeijan eteläpuolella edenneen Reichenaun 10. armeijan täytyi tulla apuun. Hoepnerin XVI armeijakunta oli liikkunut Radomskosta suoraan kohti Varsovaa, mutta nyt se määrättiin saartamaan sekä Kutnon ja Bzurajoen väliin muodostunutta taskua että Varsovan länsipuolelle muodostunutta pullistumaa ja estämään vihollisjoukkojen vetäytymistä. Tämän jälkeen 10. armeija saartoi noin 10 puolalaista divisioonaa. Taistelu antoi puolalaisille aikaa vahvistaa pääkaupunkinsa puolustusta, mutta Neuvostoliiton liityttyä mukaan Puolan valtaamiseen maa oli tuomittu tuhoon. Onnistuneen operaation jälkeen Hoepner palkittiin lokakuussa 1939 rautaristin ritariristillä.
Ranskaan suunnattua operaatiota varten Hoepnerin XVI armeijakunta liitettiin Walter von Reichenaun 6. armeijaan joulukuussa 1939. 6. armeija kuului puolestaan Fedor von Bockin armeijaryhmä B:hen. Se ylitti Maasjoen ja kärsi raskaita tappioita Ranskan 1. armeijan osia vastaan käydyssä Hannutin taistelussa, joka oli historian ensimmäinen suuri panssaritaistelu. Vapauduttuaan taistelusta Hoepnerin armeijakunta siirrettiin avustamaan 4. armeijaa Ardennien kautta tapahtuvassa läpimurrossa. Charleroin ja Maubeugen taistelujen jälkeen armeijakunta taisteli Escautissa ja Lysjoella. Sieltä yksikkö liikkui Sommen läpi ja osallistui raskaisiin taisteluihin Noyonissa Oisejoen varrella. 
Theodor Eicken komentama SS-divisioona Totenkopf oli yksi Hoepnerin johtamaan armeijakuntaan kuuluneista divisioonista. Totenkopf oli ehtinyt edetessään suorittaa jo muutaman siviileihin kohdistuneen joukkomurhan, mutta vasta tieto brittivankien teloituksesta kantautui Hoepnerin korviin. SS-Totenkopfiin kuulunut osasto oli 27. toukokuuta 1940 ampunut 97 brittiläistä sotavankia. Le Paradisin joukkomurhasta tuli ensimmäinen kuuluisa Waffen-SS:n suorittama sotarikos länsirintamalla.Kolme päivää aiemmin Hoepner oli haukkunut alaisensa Eicken ”teurastajaksi”, koska tämän johtama divisioona oli kärsinyt suuria ja tarpeettomia tappioita. Hoepner ei ihaillut SS:ä, vaan piti sen upseereja taitamattomina kerskureina ja pyrkyreinä. Joukkomurhasta kuultuaan Hoepner vaati järjestettäväksi tutkimukset, ja ne aloitettiinkin. SS-kenraali Sepp Dietrich sanoi tapauksesta seuraavasti: ”Ihmishengellä ei ollut suurta arvoa SS:lle, eikä se halunnut estää tehtävän täyttämistä.” Kuultuaan tästä Hoepner totesi, ettei kukaan kunnollinen ja vastuuntuntoinen upseeri voisi puhua noin. Aluksi Eickeltä ja hänen miehiltään kiellettiin Ranskan valtauksen kunniaksi myönnetyt mitalit, mutta myöhemmin ne myönnettiin heille. Hoepnerin vaatimuksista huolimatta joukkomurhaan osallistuneita ei rangaistu natsivallan aikana.
Hoepneria arvostelleet ovat sodan jälkeen sanoneet, että hän tuntui ajoittain omaksuneen natsien julman maailmankatsomuksen. Ennen hyökkäystä Puolaan Hoepner oli kirjoittanut vaimolleen: ”Puolan kysymys täytyy ratkaista nyt kerralla.” Hän viittasi natsien suosimaan ideaan Lebensraumista, jonka mukaan Saksan täytyi laajeta luonnollisen sijaintinsa mukaan, ei hankkimalla siirtomaita kaukaa, vaan valtaamalla Saksan kansalle tilaa läheltä, mieluiten idästä. Puolan valtaaminen oli sujunut lähes ongelmitta, mutta miehitystä häirinneeseen partisaanitoimintaan Hoepner suhtautui ankarasti. Hän antoi julistuksen, jota levitettiin kirjallisesti Varsovan alueella. Julistuksessa ilmoitettiin, että jokaista partisaanien tappamaa saksalaista kohti tullaan ampumaan 20 puolalaista.Välillä Hoepner tuntui toivovan rauhan jatkuvan. Viikko ennen sodan alkua hän kirjoitti Sleesiasta vaimolleen uskovansa rauhanomaiseen ratkaisuun Puolan kysymyksessä. Kaksi päivää hyökkäyksen alkamisen jälkeen hän luotti yhä diplomaattisiin keinoihin. Viikkoa myöhemmin, 9. syyskuuta, hän kirjoitti vaimolleen, että vaikka sota oli alkanut hyvin, hän epäili siinä käyvän lopulta huonosti. Vielä 20. syyskuuta, kun Puola oli jo hävinnyt, Hoepner toivoi, että ainakin todellinen sota Ranskaa ja Britanniaa vastaan olisi vältettävissä.Ranskan valtaamisen jälkeen Hoepner ei arvostellut Hitleriä niin usein ja kovasanaisesti kuin aiemmin. Nyt alkoi näyttää siltä, ettei Hitlerin vallanhimo suistaisikaan Saksaa turmioon. Myös palkintojen täytyi miellyttää, sillä Hoepner sai miekat ritariristiinsä ja ylennyksen kenraalieverstiksi, josta oli vain askel sotamarsalkan arvoon. Hänen armeijakuntansa muutettiin helmikuussa 1941 4. panssariryhmäksi.
Operaatio Barbarossaa valmisteltaessa Hoepner antoi 2. toukokuuta 1941 joukoilleen kirjallisen menettelyohjeen:
»Sota Neuvostoliittoa vastaan on tärkeä osa Saksan kansan taistelussa olemassaolostaan. Se on vanha germaanien sota slaaveja vastaan, Euroopan puolustamista moskoviitti-aasialaisten tulvalta ja juutalaisen bolševismin vastustamista.» 
»Tämän sodan tavoitteen on oltava nykypäivän Venäjän tuhoaminen, ja tästä syystä se täytyy käydä ennen näkemättömällä kovuudella. Jokainen yhteenotto tulee käsittää ja toteuttaa rautaisella tahdolla varustettuna, jokaisen yhteenoton tulee merkitä vihollisen armotonta tuhoamista. Erityisesti nykyisen venäläis-bolševistisen järjestelmän kannattajia ei tule sääliä.» 
Käskyssä on nähtävissä samoja linjauksia kuin Hitlerin antamissa Barbarossa-asetuksessa (13. toukokuuta 1941) ja komissaarikäskyssä (6. kesäkuuta 1941). Samanlaisia käskyjä antoivat muutkin operaatio Barbarossaan osallistuneet komentajat, kuten muun muassa Walter von Reichenau Reichenau-käskyssään 10. lokakuuta 1941.Saksa aloitti suurhyökkäyksensä Venäjälle 22. kesäkuuta 1941. Hoepnerin osasto suuntasi koilliseen, eteni vauhdilla Väinäjoelle ja ylitti sen nopeasti. Pian osasto murskasi vastarinnan Stalin-linjalla ja eteni Leningradin alueelle. 6. heinäkuuta mennessä osasto oli edennyt jo lähes 400 kilometriä. Puna-armeijan vahva vastahyökkäys pysäytti sen 13. heinäkuuta ja aiheutti sille raskaita tappioita. Hoepner torjui hyökkäyksen siirtämällä joukkoja avuksi Jaaman ja Lugan alueilta.4. panssariosasto kykeni jatkamaan hyökkäystä Leningradia kohti vasta elokuussa, mutta oli saartanut kaupungin jo syyskuun 7. päivään mennessä. Hitler määräsi kaupungin suoran valtauksen sijasta saartoon, ja Hoepnerin osasto siirrettiin keskustan armeijaryhmän osaksi etenemään kohti Moskovaa.
Operaatio Taifuunin kohteena oli Moskovan valtaaminen. Hoepnerin osaston tehtävänä oli saartaa puna-armeija Vjazman alueella. 7. lokakuuta osasto oli saartanut yhdessä kenraali Hermann Hothin joukkojen kanssa viisi neuvostoliittolaista armeijaa.Hoepnerin joukot etenivät kohti Moskovaa, mutta sään huononeminen ja vastarinnan voimistuminen hidastivat etenemistä suuresti. Marraskuun lopulla hänen etujoukkonsa olivat saavuttaneet Moskovasta luoteeseen sijaitsevan Krasnaja Poljanan. Joulukuun alussa hänen täytyi kuitenkin lähettää raportti, jossa hän ilmoitti panssariosastonsa voimien olevan lopussa. Puna-armeija ryhtyi puolestaan vastahyökkäykseen, ja uutena vuonna Hoepnerin vasen sivusta oli avoin. Tilanteen käydessä ajan myötä sietämättömäksi Hoepner pyysi lupaa vetäytymiseen, mutta ei saanut vastausta. Hän yritti muutaman päivän kuluttua uudelleen ja jäi taas ilman vastausta. Hoepner joutui määräämään vetäytymisen lopulta omalla vastuullaan säästääkseen joukkojaan. Kenraali Günther von Kluge soitti Hoepnerille ja saatuaan selvityksen tilanteesta antoi Hoepnerille luvan vetäytymiseen, mikäli hän itse puolestaan saisi luvan Hitleriltä. Kluge selvitti Hitlerille tilanteen kuitenkin eri tavalla ja sanoi vetäytymisen jo alkaneen ilman Hitlerin lupaa. Hitler raivostui silmittömästi ja määräsi Hoepnerin vapautettavaksi tehtävistään. Jättäessään itärintaman Hoepner piti esikunnalleen puheen, jossa sanoi:
»Minut on vapautettu tehtävistäni 4. panssariarmeijan komentajana, koska en totellut esimieheni käskyä. Nuoresta upseerista lähtien olen ollut omistautunut saksalaisille sotilaille ja siksi tuntenut korkeampaa vastuuta päätöksiä tehdessäni. Tulisin vastaavissa olosuhteissa toimimaan aina samoin.» 
Vain viisi tuntia sen jälkeen, kun Hoepner oli erotettu, Hitler antoi koko rintamalle luvan vetäytyä. Hoepnerin ura oli kuitenkin jo ohi. Tammikuussa 1942 hänet määrättiin saapumaan heti Berliiniin, jossa hänet vapautettiin tehtävistään ja alennettiin ilman tutkimusta tai sotaoikeutta. Tapahtuneesta ilmoitettiin julkisesti päiväkäskyssä, jonka mukaan ”ex-kenraalieversti Erich Hoepner oli menetellyt raukkamaisesti vastustaessaan Hitlerin käskyä”. Häneltä kiellettiin oikeus kantaa univormuaan ja hänen eläkkeensä peruutettiin.
Nyt täysin illuusionsa menettänyt Hoepner vetäytyi perheensä pariin Berliinin Grunewaldiin. Hän osallistui aktiivisesti Hitlerin ja natsihallinnon vastaiseen upseerien ja virkamiesten salaliittoon. Hitleriä vastaan tehdyn attentaatin jälkeen Hoepnerin tehtävänä olisi ollut johtaa täydennysarmeijaa (Ersatzheer), mikäli kenraali Friedrich Fromm osoittautuisi epäluotettavaksi. Lopulta Hoepnerin tuli ottaa johtoonsa koko asevoimat Hitlerin lakeijana tunnetulta sotamarsalkka Wilhelm Keitelilta. Häntä myös kaavailtiin vallankaappausta seuraavan väliaikaishallituksen sotaministeriksi.
Yksi salaliiton keskushenkilöistä, eversti Claus von Stauffenberg räjäytti pommin Hitlerin päämajassa Sudenpesässä Itä-Preussissa 20. heinäkuuta 1944. Ihmeen kaupalla Hitler sai vain vähäisiä vammoja, vaikka oli samassa huoneessa, jossa pommi räjähti. Stauffenberg palasi Berliiniin noin klo 16 ja yritti suostutella epäonnistumisesta huolimatta epäröivää kenraali Frommia jatkamaan suunnitelman mukaisesti. Fromm kieltäytyi, ja salaliittolaiset vangitsivat hänet. Täydennysarmeijan komento siirrettiin salaliittolaisten päämajassa Bendlerblockissa olleelle Hoepnerille, joka ryhtyi heti jakamaan käskyjä täydennysarmeijan komentajana.Noin klo 18 asevoimien pääesikunnan OKW:n päällikkö Wilhelm Keitel antoi kuitenkin yleisen käskyn, jossa joukkoja kiellettiin toteuttamasta salaliittolaisiksi nimettyjen käskyjä. Lisäksi radiossa ilmoitettiin Hitlerin olevan elossa, ja Hitler itse otti yhteyttä joidenkin epävarmojen yksiköiden komentajiin. Kiivaan viestinnän ja parin lyhyen yhteenoton jälkeen salaliitto kuivui kasaan. Noin klo 23 Großdeutschland-divisioonaan kuuluva komppania valtasi Bendlerblockin. Hoepner ja muut paikalla olleet vangittiin puoleenyöhön mennessä. Osa teloitettiin heti, ja loput, mukaan lukien Hoepner, vietiin Plötzenseen vankilaan, jossa heitä kidutettiin muiden salaliittoon osallistuneiden ilmiantamiseksi.
7.–8. elokuuta 1944 järjestettiin ensimmäinen heinäkuun salaliittolaisten oikeudenkäynti, johon myös Hoepner vietiin. Natsi-Saksan kansantuomioistuimen (Volksgerichtshof) puheenjohtajana toimi kiihkomielinen natsi Roland Freisler. Lautamiehet oli valittu SS:n ja poliisin keskuudesta. Oikeudenkäynnistä ei voida juuri puhua. Freisler huusi, raivosi, haukkui ja pilkkasi syytettyjä, joista jokaista oli kidutettu. Jotkut heistä vastasivat syytöksiin, mutta pahoin piesty Hoepner esiintyi tuomioistuimessa vaisusti. Ensimmäisissä salaliittolaisten oikeudenkäynneissä annetut tuomiot olivat kaikki kuolemanrangaistuksia, ja ne tuli panna täytäntöön samana päivänä.
Hitler oli määrännyt teloituksen toimeenpanoon liittyviä yksityiskohtia. Tuomitut tuli hirttää hitaasti lihakoukkuihin, kuten teurasruhot. Berliinin Plötzenseen vankilan hirttohalli oli varustettu seinästä seinään ulottuvalla rautakiskolla, johon oli kiinnitetty kahdeksan koukkua, joista kustakin roikkui ohut metallivaijeri. Näin saatettiin hirttää tehokkaasti kahdeksan tuomittua yhtä aikaa. Elokuun 8. päivänä 1944 kenraalieversti Erich Hoepner, sotamarsalkka Erwin von Witzleben, yliluutnantti Peter Yorck von Wartenburg, kenraaliluutnantti Paul von Hase, kenraalimajuri Hellmuth Stieff, kapteeni Friedrich Karl Klausing, everstiluutnantti Robert Bernardis ja yliluutnantti Albrecht von Hagen riisuttiin alasti ja käskettiin seisomaan hirttokiskon alle vierekkäin, kädet selän taakse kahlittuina. Heidät hirtettiin hitaasti, ja teloitus elokuvattiin Hitlerin katseltavaksi, kuten muidenkin salaliitosta kuolemaantuomittujen teloitukset. Hoepnerille kerrotaan annetun ennen oikeudenkäyntiä tilaisuus ampua itsensä. Hän oli kieltäytynyt viitaten Hitleriin:
Kuultuaan upseeriystäviensä Hoepnerin ja Witzlebenin teloituksista Stalingradissa puna-armeijalle antautunut sotamarsalkka Friedrich Paulus suostui tekemään natsihallinnon vastaisia radiolähetyksiä, joissa hän vaati saksalaisia kenraaleja olemaan tottelematta Hitlerin käskyjä.
Hoepnerin kollega panssarikenraali Leo Geyr von Schweppenburg kuvaili häntä myöhemmin Saksan armeijan vanhan kaartin parhaaseen osaan kuuluneeksi upseeriksi.Hoepnerin muistoksi berliiniläinen Charlottenburg-lukio nimettiin Erich-Hoepner-Gymnasiumiksi vuonna 1956. Erich Hoepnerin valitseminen koulun ”suojelupyhimykseksi” kohtasi kuitenkin paljon vastustusta, sillä Hoepnerin katsottiin toimineen aluksi liian uskollisesti ja tehokkaasti natsien puolella. Nimeämistä vastustivat monet opettajat, koululaiset ja vanhemmat. Lukion silloinen rehtori Klaus Rudolphi kirjoitti, että ”Hoepner esitti vain vähäisen sankarin sivuroolin heinäkuun 20. päivän näytelmässä”.On selvää, että Hoepnerin allekirjoittama operaatio Barbarossaa koskeva käsky ei noudattanut kansainvälisesti sovittuja sodankäynnin sääntöjä eikä preussilaisen sotilaskunnian etiikkaa. Myös sattumanvaraisesti valittujen siviilien teloittaminen kostoksi partisaanitoiminnasta oli sotarikos. Nämä käskyt perustuivat tosin korkeammalta tulleisiin määräyksiin, sillä ne mukailivat Hitlerin antamia menettelyohjeita. Kuinka halukas Hoepner oli itse näitä käskyjä määräämään, on kysymys, josta on sodan jälkeen väitelty. Muun muassa sotamarsalkka Walther von Brauchitschin Nürnbergin oikeudenkäynneissä antaman todistuksen mukaan Hoepner oli kunnian mies, joka antoi joukoilleen myös kunniallista käytöstä koskevia käskyjä, joiden tarkoitus oli käytännössä kumota Hitlerin menettelyohjeet.Keskustelu Hoepnerin menneisyydestä ja lukion nimeämisestä heräsi uudelleen 2000-luvulla. Koulu nimettiinkin uudelleen saksalaisen kirjailijan ja kulttuurihenkilö Heinz Berggruenin mukaan Heinz-Berggruen-Gymnasiumiksi syyslukukauden alussa elokuussa 2008.
Browning, Christopher R.; Matthäus, Jürgen: The Origins of the Final Solution.    University of Nebraska Press, 2001. ISBN 978-0-8032-1327-2.    
Bücheler, Heinrich: Generaloberst Erich Hoepner und die Militäropposition gegen Hitler  2001. Die Gedenkstätte Deutscher Widerstand.   Viitattu 28.12.2008. 
Davidson, Eugene: The Trial of the Germans.    MacMillan Press, 1966 (1. p.). ei ISBN-koodia.    
Frieser, Karl-Heinz; Greenwood, John T.: The Blitzkrieg Legend.    Naval Institute Press, 2004. ISBN 1591142946.    
Ripley, Tim: Hitler's Praetorians – The History of the Waffen-SS 1925–1945.    Spellmount, 2004, UK. ISBN 1-86227-248-4.    
Snyder, Louis L.: Encyclopedia of the Third Reich.    Wordsworth Editions, 1998. ISBN 1-85326-684-1.    
Thomsett, Michael C.: The German Opposition to Hitler.    McFarland & Company, 1997. ISBN 9780786430277.    
Wistrich, Robert S.: Who's Who in Nazi Germany.    Routledge, 2001. ISBN 9780415260381.

Erik Juhani Karma (alk. Gustavsson; 20. tammikuuta 1909 Kuopio – 25. maaliskuuta 1982) oli suomalainen alttoviulua soittanut muusikko. Hän opiskeli Helsingin Konservatoriossa (nyk. Sibelius-Akatemia) vuosina 1927–1934, josta hän jatkoi opintojaan ranskalaisen viulistin Léon Nauwinckin johdolla Helsingissä. Nauwinckin opetuksen jälkeen hän siirtyi stipendiaattina Maurice Vieux’n oppilaaksi Pariisiin. 
Karmalle myönnettiin vuonna 1959 Suomen kulttuurirahaston stipendi ja vuotta myöhemmin Pro Finlandia -mitali.
Karma muodosti yhdessä Erik Cronvallin, Hugo Huttusen ja Artto Granrothin kanssa Sibelius-kvartetin. Hän oli lisäksi Radiosekstetin ja Pro Musica -kamariyhtyeen jäsen. Hän sävelsi kaksi jousikvartettoa.

Erik Olof Törnqvist (20. heinäkuuta 1915 Alahärmä – 23. lokakuuta 2001 Helsinki) oli suomalainen virkamies ja diplomaatti.Törnqvist valmistui ylioppilaaksi 1933 ja valtiotieteiden kandidaatiksi 1937.Törnqvist aloitti uransa aktuaarina Tullihallituksessa 1939–1940, sen jälkeen hän oli tutkija Suomen Pankissa 1940–1942, hintaneuvoston sihteeri kansanhuoltoministeriössä 1942–1945, talousneuvoston sihteeri 1946–1947, sotakorvausteollisuuden valtuuskunnan jäsen 1946–1948 ja talousvaltuutettu 1947–1949. 
Samalla kun hän oli vuosina 1949–1972 valtiovarainministeriön kansantalousosaston päällikkö, hänellä oli useita merkittäviä tehtäviä ensin kotimassa talouspoliittisen suunnitteluneuvoston pääsihteeri 1951–1953, pääministerin sihteeri 1953–1954, Suomen ryhmän puheenjohtaja pohjoismaisessa talousvaliokunnassa 1956–1957, UNECEn jaostopäällikkö Genevessä 1957–1959, Yhdistyneiden kansakuntien Latinalaisen Amerikan ja Karibian talouskomission jaostopäällikko Santiago de Chilessä 1959–1961, UNTABin asiantuntija Kolumbiassa 1962–1963, Nordek-valtuuskunnan puheenjohtaja 1968–1970, Maailmanpankin johtokunnan jäsen Washingtonissa 1970–1972 ja uran päätteeksi Suomen suurlähettiläänä Meksikossa ja Kuubassa vuosina 1973–1978.Törnqvistin veli oli tilastotieteen professori Leo Törnqvist.

Erkki Asp (4. marraskuuta 1930 Kirvu – 17. huhtikuuta 2010 Turku) oli Turun yliopiston sosiologian professori 1968–1995.Asp jatkoi yhä aktiivista työskentelyä senkin jälkeen, kun hän 1995 jäi eläkkeelle. Aspin merkittäviä eläkkeellä kirjoitettuja omaelämäkerrallisia teoksia olivat Opiskelua koko elämä. Kansainvälisten yhteyksien ja suhteiden merkityksestä (2004), Kansainvälisiä yhteyksiä ja yhteistyötä (2006) ja  Japani ja innovatiivinen kulttuuri (2007). Hänen väitöskirjansa otsikko oli Lappalaiset ja lappalaisuus: Sosiologinen tutkimus Suomen nykylappalaisista (1965).  "Die Lappen und das Lappentum" (1965). Lappalaisuuden ja yleisemmin akkulturaation tutkimusta Asp jatkoi myöhemmin mm. teoksissa The Finnicization of the Lapps: a case of acculturation (1966), Faktorer som inverkar på ackulturationens intensitet (1967), Om skoltsamernas levnadsförhållanden och allmänhetens inställning till deras problem sekä Juhani Vakkamaan ja Harri Ahon kanssa teoksessa The Skolt Lapps (1982).
Asp tunnetaan omaperäisenä henkilönä, joka esimerkiksi luopui opettajanvirasta ja lähti metallimieheksi Saksaan ja matkaili mopedilla ympäri Eurooppaa. Näiltä matkoilta Asp hankki vahvan käytännön kielitaidon ja runsaasti ystäviä. Asp palasi myöhemmin usein entiselle työpaikalleen Saksassa ja teki havaintoja työasemamuutosten vaikutuksesta työntekijöiden ja esimiesten sosiaalisiin suhteisiin.  Eläkkeellä ollessaan hän usein teki keväisen matkan Saksaan ystäviään tapaamaan.  Asp kannusti myös oppilaitaan solmimaan kansainvälisiä suhteita.
Professori Erkki Asp oli myös työelämätutkimuksen ja johtajuuden tutkimuksen uranuurtajia. Hän aloitti aiheen tutkimuksen jo lisensiaatintyössään "Ammattiylpeys puualan ja metallialan työntekijäin keskuudessa" (Der Berufsstolz unter den Arbeitern der Holz- und der Metallbranche, 1963). Hänen teoksiinsa kuului mm. En bilfabriks verkningar (1970) ja yhdessä professori Matti Peltosen kanssa kirjoitettu teos Työelämän sosiologia (1991), joka oli alallaan ensimmäinen. Sitä edelsi samoin professori Matti Peltosen kanssa kirjoitettu teos Työn sosiologia (1979). Työelämän tutkimuksen alalla Aspin aluetta olivat korporaatiokulttuurit ja kulttuurin muutoksen tutkimus. Korporaatiokulttuuri oli Aspin kehittämä käsite, joka poikkeaa muiden tutkijoiden yleensä käyttämistä organisaatiokulttuurin ja yrityskulttuurin käsitteistä. Viimeisten viidentoista vuoden aikana Asp keskittyi erityisesti yhteistyöhön Itä-Euroopan ja Aasian työelämän ja kulttuurin tutkijoiden kanssa. 
Yhdessä pitkäaikaisen työparinsa, professori Ari Haavion kanssa Erkki Asp toimitti molempien jo jäätyä eläkkeelle teoksen Koulutuksen ja työn murros (1996).
Yksi Aspin keskeisisistä kiinnostuksen kohteista liittyi ympäristösosiologiaan paitsi Lapissa, myös Suomen lähiympäristössä, mistä tuloksena syntyi teos Pietarilaiset ja ympäristö (1995).
Asp korosti teorian, empirian ja käytännön yhteenkietoutuneisuutta ja saattoikin joskus todeta: "Hyvän teoreetikon on osattava käytännön asiat ns. käytännön ihmistä paremmin." Opettajana Asp oli ystävällinen ja toiset huomioon ottava mutta myös vaativa: "Jotkut oppivat jo opiskeluaikanaan tietämään, mitä sosiologia on – jotkut oppivat sen valmistumisen jälkeen – jotkut eivät opi sitä koskaan." Hänen kielentajunsa oli erinomainen, ja joskus saattoikin kuulla huomautuksen: "Kirjoita niin, että tyhmempikin sen ymmärtää." Tässä suhteessa Asp oli sokraattisen itseironian mestari ja hioi omia ja muiden tekstejä erittäin huolellisesti esittämällä rohkeasti "tyhmiä" kysymyksiä.
Professori Erkki Aspin julkaisuluettelo löytyy muistokirjasta Contemporary Corporate Culture under Globalization (2012).
Autio, Veli Matti – Ishikawa, Akihiro – Juuti Pauli (toim.): Contemporary Corporate Culture under Globalization: A Memorial Book of Professor Erkki Asp. JTO School of Management, 2012.
Erkki Ilmari Rautio (s. 5. lokakuuta 1931 Helsinki) on suomalainen sellotaiteilija. Hän on opiskellut sellonsoittoa Helsingissä Yrjö Selinin, Roomassa vuonna 1955 Enrico Mainardin ja Pariisissa vuonna 1956 Pierre Fournierin johdolla. Hän on kansainvälisesti tunnettu ja menestyneimpiä suomalaisia instrumentalisteja maailmalla, ja toimiessaan Sibelius-Akatemian professorina hän on vaikuttanut merkittävästi suomalaisen sellotaiteen kehitykseen.Rautio on toiminut 1957–1959 Helsingin kaupunginorkesterin sellonsoittajana ja 1959–1965 Oulun musiikkiopiston sellonsoiton opettajana. Hän hoiti 1965–1994 sellonsoiton professuuria Sibelius-Akatemiassa ja oli akatemian rehtori 1990–1993.
Erkki Rautio on pitänyt konsertteja ja mestarikursseja kotimaassa ja ulkomailla. Klassisen musiikin ohella hän on esittänyt kantaesityksiä. Hän on toiminut kansainvälisten kilpailujen tuomaristossa. Hän on levyttänyt yhdessä Izumi Tatenon kanssa duo-levyjä.
Hänen puolisonsa on Heidi Rautio o.s. Mörike. Hänen poikiaan ovat taidemaalari Heinrich Ilmari Rautio ja pianisti Martti Rautio. Hänen veljiään olivat säveltäjä Matti Rautio ja viulisti ja kapellimestari Paavo Rautio.

Ernst (Ernest) Gestrinius (1. huhtikuuta 1663 Helsinki – 21. maaliskuuta 1739 Tuna, Ruotsi) oli suomalainen rovasti ja ruotsin kielellä kirjoittanut runoilija joka joutui pakenemaan Isonvihan aikana Ruotsiin.
Gestriniuksen vanhemmat olivat Nurmijärven kirkkoherra Tomas Gestrinius (k. 1670) ja Brita Greek. Hän pääsi ylioppilaaksi 1687 ja opiskeli Turun akatemiassa valmistuen filosofian maisteriksi 1694. Gestrinius toimi Turun akatemian vt. deposiittorina kesällä 1690 ja hän oli Viipurin triviaalikoulussa konrehtorina vuodesta 1695, rehtorina vuodesta 1696 ja lisäksi hän toimi Viipurin lukion kreikan ja heprean kielten lehtorina vuodesta 1697. Vuonna 1705 Gestrinius valittiin Jääsken kirkkoherraksi. Kun venäläiset hyökkäsivät Suomeen Gestrinius joutui pakenemaan 1707 mutta pääsi palaamaan takaisin Jääskeen kunnes hän joutui taas uudestaan pakenemaan hyökkääjiä vuonna 1710. Hän oleskeli 1712 Rautalammilla kunnes pääsi pakenemaan Ruotsiin. 
Ruotsissa Gestrinius toimi Uppsalan arkkihiippakunnassa Tunan ja Stavbyn kirkkoherrana 1718–1735. Hän sokeutui 1730-luvun alussa.
Gestrinius julkaisi Ruotsissa 1718 pakomatkansa koettelemuksia kuvaavan valitusrunon Nödlijdande flycktingars klagan öfwer sitt laugsamma karss och elände ja vuonna 1722 valitusrunot Klagelig röst i en tro-innerlig bön om hielp uti nöden til frelsaren Jesum sekä Oryggeligt löfte. Hänen kootut teoksensa (Samlade Vitterhetsarbeten af svenska författare från Stjernhjelm till Dalin : efter originaluppl. och handskrifter 13 - Andreas Wallenius, Johan Vultejus, Christ. Tiburtius, Ernst Gestrinius, Michael Renner, Jonas Hjortzberg och Peter Warnmark) on julkaissut vuonna 1870 Uppsalassa Per Hanselli.
Nödlijdande flychtingars klagan öfwer sitt långsamma kårsz och elände, med ödmiuk bön til den nådige Gud om befrijelse, wid närwarande allmänna swårheter, i följande sånge-dicht, til åhret efter wår frelsares Jesu Christi hugnelige födelse : til werlden 1718. På en långwarig och myckit bedröflig flycht yttrad och fogad af Ernest Gestrinius. Stockholm 1718
Klagelig röst, i en troinnerlig bön om hielp uti nöden, til frelsaren Jesum, med sina och de sinas bittra tårar, under et äfwentyrligit flychtande för fienden, sångewis uphögd af mag. Ernest Gestrinius. Uppsala 1722
Oryggeligit löfte, herranom Gudi giort på en bedröflig flycht, i stor nöd och lifsfara för fiendens widt kringströdde troppars hastiga anfall: hwilket, efter sin ringa förmågo, uti följande andachter hwar morgon och afton i weckan, ödmiukeligast har betala tänkt mag. Ernest Gestrinius. Uppsala 1722
Yrjö Kotivuori, Ylioppilasmatrikkeli 1640–1852: Ernst Gestrinius. Verkkojulkaisu 2005 <http://www.helsinki.fi/ylioppilasmatrikkeli/henkilo.php?id=3447>. Luettu 30.7.2013.
Tietosanakirja, osa 2 Confrater-Haggai, hakusana Gestrinius, Ernest. Tietosanakirja osakeyhtiö, Helsinki 1909
Erno Karri Kasperi Hopponen (s. 16. joulukuuta 1996 Helsinki) on suomalainen jääkiekkopuolustaja, joka edustaa Mestis-joukkue KOOVEE:tä. Hän toimii joukkueen varakapteenina.
Hopponen on Jokereiden kasvatti. Hän siirtyi juniorina sittemmin Helsingin IFK:hon. Hopponen pelasi kaudella 2011–2012 seuran C-nuorissa, jossa hän voitti kauden päätteeksi I-divisioonan hopeaa. Hopponen pelasi kauden aikana myös yhden ottelun lainalla sekä Helsingin Jääkiekkoklubin B2- että C-nuorissa. Kauden 2012–2013 hän pelasi B2-nuorten SM-sarjaa Espoo Bluesin ja Espoon Kiekkoseuran yhdistelmäjoukkueessa. Kauden 2013–2014 Hopponen aloitti EKS:n B-nuorissa ja toimi joukkueen varakapteenina B-nuorten Mestiksessä. Hän siirtyi kuitenkin kesken kauden pelaamaan samaa sarjaa Grankulla IFK:n paitaan. Kauden 2014–2015 Hopponen vietti pääosin seuran A-nuorissa, mutta hän pelasi myös yhden ottelun GrIFK:n miesten II-divisioonajoukkueessa.Kaudeksi 2015–2016 Hopponen palasi Bluesiin. Hän pelasi sekä A-nuorten Mestistä Blues Akatemiassa että A-nuorten SM-liigaa Bluesissa. Hopponen debytoi seuran SM-liigajoukkueessa runkosarjan viidenneksi viimeisellä kierroksella 1. maaliskuuta 2016 Kalevan Palloa vastaan. Hän sai ottelussa jääaikaa 9.35 minuuttia. Kaikkiaan Hopponen pelasi kauden aikana viisi SM-liigaottelua ilman tehopisteitä. Kaudella 2016–2017 hän jatkoi Bluesin A-nuorissa, joiden tehokkain puolustaja Hopponen oli tehoilla 4+13=17. Hän debytoi myös seuran miesten joukkueen tilalle perustetussa Espoo Unitedissa, Mestiksessä. Hopponen pelasi joukkueessa kolme runkosarja- ja kaksi playoff-ottelua. Hän voitti kauden päätteeksi Mestis-pronssia. Tammikuussa 2017 Hopponen teki Espoo Unitedin kanssa kevääseen 2018 asti ulottuvan sopimuksen.Hopposen ensimmäinen kokonainen kausi 2017–2018 miesten peleissä toi hänelle Espoo Unitedissa 35 runkosarja- ja kolmessa Suomen Cupin ottelussa tehot 1+5=6. Kaudeksi 2018–2019 Hopponen siirtyi vuoden mittaisella sopimuksella Mestiksen nousijajoukkue KOOVEE:hen. Hänet nimettiin joukkueen varakapteeniksi. Lokakuussa 2018 Hopponen kutsuttiin KOOVEE:n yhteistyöjoukkueen, SM-liigajoukkue Tampereen Ilveksen vahvuuteen paikkaamaan loukkaantumisia. Hän teki liigauransa avausmaalin 4. tammikuuta 2019 KooKoota vastaan. Hopponen pelasi Ilveksessä kauden aikana kahdeksan ottelua.

Ernst Frederick Werner Alexanderson (25. tammikuuta 1878 – 14. toukokuuta 1975) oli amerikanruotsalainen sähköinsinööri. Alexanderson osallistui radion ja television kehittämiseen. Hänen kehittämäänsä pitkäaaltoradiota käytettiin viestintään vuodesta 1906 1930-luvulle asti. Alexanderson kehitti lukuisia laitteita ja patentoi useita keksintöjään.

Ernst Johann Gehrcke (1. heinäkuuta 1878 Berliini – 25. tammikuuta 1960 lähellä Berliiniä) oli saksalainen fyysikko. Hänet tunnetaan erityisesti suhteellisuusteorian vastustajana sekä valon diffraktioon käytettävän Lummer-Gehrcke -lautasen kehitämisestä.
Gehrcke työskenteli saksalaisessa tutkimuskeskuksessa Physikalisch-Technische Reichsanstaltissa vuosina 1901–1946. Hän julkaisi muutamia töitä, muun muassa Massensuggestion der Relativitätstheorie sekä Handbuch der physikalischen Optik. Toisen maailmansodan jälkeen Gehrcke työskenteli Jenan yliopistossa.

Erwin Johannes Eugen Rommel (15. marraskuuta 1891 Heidenheim – 14. lokakuuta 1944 Ulm) oli saksalainen kansallissosialistisen hallinnon sotamarsalkka ja yksi arvostetuimmista toisessa maailmansodassa taistelleista sodanjohtajista.
Rommel tuli tunnetuksi etenkin Saksan Pohjois-Afrikassa taistelleen armeijan Deutsches Afrikakorps’n komentajana. Hänet tunnettiin lempinimellä ”Erämaan kettu” (Wüstenfuchs,  kuuntele ääntämys?, myös suom. Aavikkokettu).
Pohjois-Afrikan retken jälkeen Rommel siirrettiin Ranskaan huolehtimaan sen puolustuksesta liittoutuneiden todennäköisen maihinnousuoperaation varalta. Rommel pakotettiin tekemään itsemurha, koska hänen epäiltiin sekaantuneen Adolf Hitleriä vastaan suunnattuun pommiattentaattiin. Epäilyä ei kuitenkaan ole koskaan pystytty todistamaan perustelluksi.Erwin Rommel muistetaan loistavana sotataktikkona ja johtajana, mutta myös hänen vastustajiaan kohtaan osoittamastaan ritarillisuudesta ja kunnioituksesta. Hän oli yksi niistä komentajista, jotka kieltäytyivät noudattamasta Hitlerin kommando-käskyä, jossa määrättiin kaikki kiinni jääneet kommandot teloitettaviksi. Rommel hämäsi usein vihollistaan, teki nopeita yllätyshyökkäyksiä ja eteni joskus niinkin nopeasti, että hänen esimiehillään oli vaikeuksia seurata hänen etenemistään kartalla. Hänen onnistui usein hämätä suurikin vihollisjoukko antautumaan, vaikka sillä olisi vielä ollut mahdollisuuksia jatkaa taistelua.
Rommelilla ei ollut kiinnostusta politiikkaan, eikä hän koskaan kuulunut kansallissosialistiseen puolueeseen, johon hän suhtautui varauksellisesti. Rommel piti aluksi Hitleriä vahvana johtajana, joka voisi nostaa silloisen Saksan sekasorrosta uuteen loistoon. Natseja hän piti huijareina ja pyrkyreinä, joita kerääntyi Hitlerin ympärille. ”Tuntuvat olevan huijareita koko joukko”, oli Rommel sanonut vaimolleen ennen Hitlerin tuloa valtakunnankansleriksi.
Erwin Rommel syntyi Saksassa 15. marraskuuta vuonna 1891 Württembergin osavaltiossa Heidenheimissa, joka sijaitsee noin 45 kilometrin päässä Ulmin kaupungista. Hänet kastettiin kaksi päivää syntymänsä jälkeen. Hän oli nelilapsisen protestanttisen perheen toinen poika. Rommelin isä Erwin Rommel vanhempi oli opettaja ja Aalenin oppikoulun rehtori. Rommelin äiti Helene (synt. von Luz) oli paikallisen korkea-arvoisen virkamiehen tytär. Heillä oli Erwinin lisäksi kaksi poikaa, Karl ja Gerhard, ja tytär nimeltä Helene.Rommel oli kalpea nuorukainen, joka sairasteli usein. Hän ei ollut erityisemmin kiinnostunut sotilasurasta, vaan haaveili lentomekaanikon ammatista. Neljätoistavuotiaana hän rakensi ystävänsä kanssa täysimittaisen purjelentokoneen. Myöhemmin hän ylpeili monesti sillä, että koneella pystyi lentämään, vaikkakaan ei kovin pitkää matkaa. Vuonna 1910 Rommel liittyi isänsä vaatimuksesta paikalliseen 124. jalkaväkirykmenttiin, josta hänet lähetettiin pian kadettikouluun Danzigiin. Kadettikoulun aikana Rommel tapasi tulevan vaimonsa Lucie Maria Mollinin vuonna 1911. Rommel valmistui saman vuoden marraskuussa ja ylennettiin luutnantiksi vuonna 1912. Rommel ja Lucie menivät naimisiin vuonna 1916, ja kahdentoista avioliittovuoden jälkeen heille syntyi poika, Manfred. Perheonnea kuvaavat Rommelin rintamalta lähes päivittäin lähettämät kirjeet.Toisen maailmansodan aikana vuonna 1943, sotatilanteen jo käännyttyä Saksaa vastaan ja liittoutuneiden aloitettua saksalaisten kaupunkien pommittamisen, Rommelin huoli perheestään kasvoi. Lucie ja Manfred asuivat tuolloin Wiener Neustadtissa lähellä Messerschmittin lentokonetehtaita. Rommel tiesi yli 40 000 siviilin kuolleen Hampurin pommituksissa. Rommel soitti Lucielle ja käski tämän koota ja siirtää arvokkaimman omaisuutensa hyvissä ajoin turvaan. Hän luetteli Lucielle esineitä, jotka hän halusi pelastettavan – muun muassa kameransa, metsästysaseensa, perhearkiston, Führerin nimikirjoituksella varustetun valokuvan sekä Japanin lähetystön lähettämän samurai-miekan. Rommel kirjoitti myöhemmin Lucielle ja vaati tätä etsimään uutta asuinpaikkaa mahdollisimman pian. Tullessaan lomalle heidän uuteen kotiinsa Herrlingeniin Rommelilla oli mukanaan Lucielle yllätys: vuoden ikäinen terrieri nimeltään Ajax.
Rommel osallistui luutnanttina ensimmäiseen maailmansotaan. Hän taisteli länsirintamalla Ranskassa ja itärintamalla Romaniassa sekä Italiassa. Tammikuussa 1915 Rommel sai johtoonsa vuoristopataljoonan (saks. Alpen Korps) Ranskassa, jossa hän sai mainetta nopeista taktisista päätöksistään ja siitä, että hän käytti taitavasti hyväkseen vihollisen joukkojen epäjärjestystä ja sekaannusta. Heinäkuussa Rommel siirrettiin Ranskasta Romaniaan ja syyskuussa edelleen vaativampiin tehtäviin Italian rintamalle.Rommel haavoittui syyskuussa 1914 luodista vasempaan reiteensä hänelle tyypillisessä tilanteessa: ammukseton kivääri aseenaan kolmea ranskalaissotilasta vastaan. Palattuaan sairaalasta vuoden 1915 tammikuun lopulla hän ryömi miehineen 100 metrin levyisen piikkilankaesteen läpi ranskalaisten pääasemiin, valtasi ja piti hallussaan neljää ranskalaisten bunkkeria ranskalaisen pataljoonan hyökkäyksestä huolimatta. Rommel aiheutti ranskalaisille raskaita tappioita menettäen itse alle tusinan verran miehiä. Hän onnistui vetäytymään ennen vastustajan uutta hyökkäystä. Tästä uroteosta hänelle myönnettiin I luokan rautaristi.Vuoden 1917 syyskuussa Rommelin komentama vuoristopataljoona siirrettiin Pohjois-Italiaan, jossa hänet ylennettiin kapteeniksi. Samassa yhteydessä hänelle myönnettiin myös arvostettu Pour le Mérite -kunniamerkki. Rommel sai mitalin taisteltuaan Länsi-Slovenian vuorilla. Siellä käydyssä Caporetton taistelussa Rommel valtasi strategisesti tärkeän Mataiur-vuoren. Taistelun päätyttyä Rommel oli yhtämittaisesti ollut liikkeessä 50 tuntia, marssinut noin 19,3 kilometriä linnuntietä vuoristomaastossa, kiivennyt 2100 metrin korkeuteen ja ottanut vangiksi yhteensä 150 italialaista upseeria ja 9 000 sotilasta sekä vallannut 81 tykkiä.
Sodan jälkeen Rommel piti pataljoonankomentajan virkansa ja toimi opettajana Dresdenin jalkaväenkoulussa (1929–1933) ja Potsdamin sota-akatemiassa (1935–1938). Rommel ylennettiin vuonna 1935 everstiluutnantiksi. Hän julkaisi vuonna 1937 kirjan Infanterie greift an, joka julkaistiin suomeksi vuonna 1939 nimellä Jalkaväki hyökkää. Hänen kirjansa saavutti suuren suosion, ja sitä pidetään yhä yhtenä parhaimmista sotataidon oppikirjoista. Teos teki suuren vaikutuksen Adolf Hitleriin. Rommel nimitettiin saman vuoden helmikuussa Hitler-Jugendin johtajan, Baldur von Schirachin erikoisyhteysupseeriksi sotaministeriöön.Vuonna 1938 eversti Rommel nimitettiin lähellä Wieniä sijaitsevan Wiener Neustadtin kadettikoulun johtajaksi. Siellä hän aloitti Jalkaväki hyökkää -teoksensa seuraajan, Panzer greift an ('Panssari hyökkää') -kirjan kirjoittamisen. Oltuaan lyhyen ajan kadettikoulun johtajana Rommel siirrettiin Adolf Hitlerin henkivartiojoukkojen (Führer Begleitbataillon) päälliköksi. Joukkojen tarkoitus oli suojella Hitleriä hänen omassa junassaan (Führersonderzug), kun hän vieraili valloitetussa Tšekkoslovakiassa ja Memelissä. Useista tämänkaltaisista ”luottamustehtävistä” huolimatta Rommel ei koskaan liittynyt natsipuolueeseen, johon hän suhtautui varauksellisesti.lähde?
Rommel jatkoi Hitlerin henkivartiojoukkojen komentajana Saksan hyökättyä Puolaan 1. syyskuuta vuonna 1939. Rommel liikkui Hitlerin junan mukana usein lähelle etulinjaa ja tapasi näin Hitlerin useita kertoja. Puolan kukistuttua Rommel palasi Berliiniin järjestämään Führerin voitonparaatia. Rommel otti itse osaa paraatiin kuuluen Hitlerin seurueeseen. Puolan kampanjan aikana Lucie pyysi Rommelia etsimään erästä kadonnutta puolalaista pappia. Rommel tiedusteli asiaa Gestapolta ja sai jonkin ajan kuluttua ilmoituksen, jossa ilmoitettiin etsintöjen jääneen tuloksettomiksi. Tosiasiassa ”etsitty” puolalainen pappi oli tapettu, kuten monet muutkin puolalaiseen älymystöön kuuluneet.
Rommel pyysi Hitleriltä omaa panssaridivisioonaa. Rommel sai komentoonsa 7. panssaridivisioonan 6. helmikuuta 1940, vain kolme kuukautta ennen länsirintaman taistelujen alkua. Nimitys panssaridivisioonan johtoon herätti muiden upseereiden keskuudessa kateutta, mitä ei suinkaan vähentänyt se, ettei Rommelilla jalkaväen upseerina ollut minkäänlaista kokemusta panssarijoukoista. Rommel aikoi käyttää uusia panssareitaan samalla tavalla kuin ennen itse käytti jalkaväkeä: yhtä uhkarohkeasti ja arvaamattomasti. Rommel aloitti välittömästi uuden yksikkönsä kouluttamisen.Invaasion alettua Rommel johti panssaridivisioonaansa Belgiassa ja Ranskassa ja hänet ylennettiin kenraaliksi. Ranskassa Rommelin divisioona sai lempinimekseen Haamudivisioona (Gespenster-Division), koska se eteni Rommelin johdolla maastossa nopeammin kuin sen paikka ylijohdon kartalla ja yleensä ”ilmestyi” odottamattomaan aikaan oikeaan paikkaan.Rommel saavutti suurta menestystä Ranskassa. Hänen tärkein voittonsa Ranskassa oli Arrasin taistelu. Hänen divisioonansa oli yksi ensimmäisistä saksalaisista joukoista, jotka saavuttivat Englannin kanaalin (10. kesäkuuta) ja valtasivat strategisesti tärkeän Cherbourgin sataman 19. kesäkuuta. Rommel käytti jo Ranskassa kuuluisia 8,8 cm FlaK 18 -ilmatorjuntatykkejä panssareiden torjumisessa. Rommelin menestys palkittiin ylennyksellä ja hänet nimitettiin 5. kevyen panssaridivisioonan (joka organisoitiin myöhemmin uudelleen 21. panssaridivisioonaksi) ja 15. panssaridivisioonan komentajaksi. Kumpikin divisioona lähetettiin Libyaan vuoden 1941 alussa avustamaan hajalle lyötyjä italialaisia. Tällä armeijakunnalla, joka tunnetaan paremmin nimellä Deutsches Afrikakorps, Rommel saavutti kuolemattoman maineensa johtajana.lähde?
Toimiessaan Pohjois-Afrikan aavikoilla vuosina 1941–1943 Rommel sai molemmilta sotaa käyneiltä osapuolilta Aavikkokettua tarkoittavan lempinimen: saksaksi ”Wüstenfuchs”, englanniksi ”The Desert Fox”. Rommel käytti suurimman osan vuodesta 1941 joukkojensa, Deutsches Afrikakorpsin kokoamiseen. Kenraaliluutnantti Richard O’Connorin komentamat englantilaiset Kansainyhteisön joukot olivat aiheuttaneet italialaisille joukoille huomattavia tappioita ja painaneet italialaisia länttä kohti. Rommelin vastahyökkäys ajoi kuitenkin englantilaiset ulos Libyasta. Rommelia kiellettiin etenemästä Maradahin keitaita edemmäs, mutta hän ei totellut käskyä, vaan oli pian edennyt Libyan Egyptin vastaisen rajan tuntumaan. Rommelin nopea eteneminen jätti tärkeän Tobrukin satamakaupungin eristyksiin.lähde?Piiritettynäkin Tobruk oli edelleen liittoutuneiden hallussa, jotka yrittivät kaksi kertaa turhaan vapauttaa kaupunkia. Rommel torjui yritykset helposti, koska ne olivat huolimattomasti valmisteltuja, Winston Churchillin vaadittua kiihkeästi nopeita toimenpiteitä Tobrukin suhteen. Kahdeksan kuukautta kestäneen piirityksen aikana Rommelin alun perinkin vähäiset joukot alkoivat uhkaavasti harveta, joten hän pyysi ylimmältä johdolta lisää joukkoja. Ylin johto Saksassa oli kuitenkin juuri saamassa operaatio Barbarossan lopulliset valmistelut päätökseen, eikä heiltä liiennyt Rommelille yhtään lisäjoukkoja.lähde?Rommel ei kuitenkaan onnistunut valtaamaan Tobrukia, vaikka se olisi ollut strategian kannalta ehdottoman tärkeää. Britit aloittivat kolmannen ja viimeisen yrityksensä Tobrukin vapauttamiseksi 18. marraskuuta 1941, ja lopulta onnistuivat siinä. Rommel määräsi joukkonsa perääntymään 7. joulukuuta kohti El Agheilaa. Britit seurasivat häntä ja aikoivat katkaista hänen tiensä, mutta Rommelin hyökkäys 20. tammikuuta 1942 vesitti brittien aikeet. Liittoutuneet perääntyivät ja alkoivat rakentaa puolustuslinjaa. 24. toukokuuta alkoi Gazalan taistelu, jolloin Rommel hyökkäsi rajusti liittoutuneiden rakentamia puolustusasemia vastaan. Salamasodan taktiikoita käyttäen Rommel saavutti suurta menestystä ja pakotti britit perääntymään nopeasti. Nyt eristyksissä oleva Tobruk oli ainoa varteenotettava liittoutuneiden asema, joka oli Rommelin ja Egyptin välissä. Rommel jatkoi hyökkäystään ja 21. kesäkuuta Tobruk antautui. Yli 25 000 Tobrukin puolustajaa jäi vangiksi. Seuraavana päivänä Rommel ylennettiin sotamarsalkaksi. Tämän Rommel itse kuuli radiosta Tobrukin valtaamisen jälkeisenä päivänä. Rommel itse olisi mieluummin vastaanottanut muutaman uuden divisioonan sotamarsalkan arvon sijaan.Rommelista kerrottiin rintaman molemmin puolin paljon vahvistamattomia tarinoita. Hänen alaistensa kertomaa on tapaus, jossa marsalkaksi nimityksen jälkeen Rommel oli joukkoja tarkastaessaan löytänyt jonkun everstin vuoteestaan vielä klo 7.00 jälkeen ja karjuen kysynyt, odottaako eversti Rommelin tuovan aamiaisenkin vuoteeseen. Jälkeenpäin Rommel oli naureskellut, että on hyvä muistaa, miltä kersantti kuulostaa, vaikka onkin päässyt marsalkaksi. Liittoutuneiden joukoissa alkoi yleistyä tappioiden selittäminen nimenomaan Rommelin johtamia saksalaisia vastaan tapahtuneeksi ja jonkin ajan kuluttua kaikki saksalaiset tuntuivatkin liittoutuneista Rommelin johtamilta.lähde?Tobrukin jälkeen Rommel pyrki lopulliseen tavoitteeseensa, Aleksandriaan. Liittoutuneet olivat rakentaneet puolustuslinjan Rommelin tielle (Alamein-linja), joka kulki pohjoisesta Välimeren rannalla olevasta pienestä El Alameinin rautatiekaupungista etelään aavikolle Qattaran syvängöille asti. El Alameinin kaupunki oli vain noin 60 kilometrin päässä Aleksandriasta. Jos Rommel olisi onnistunut murtautumaan läpi El Alameinissä, olisi Egypti menetetty. Rommel hyökkäsi 1. heinäkuuta 1942, mutta ei onnistunut murtamaan liittoutuneiden puolustuslinjaa ja El Alameinin ensimmäinen taistelu päättyi tasapeliin. Rommel tiesi, että seuraava taistelu olisi ratkaiseva. Liittoutuneilla oli kuitenkin materiaalinen ylivoima, ilmaherruus ja lyhyet huoltolinjat. Rommelilla puolestaan oli pulaa joukoista ja huoltolinjat olivat erittäin pitkinä epäluotettavia. Liittoutuneet ehtivät usein upottaa hallussaan olevan Maltan saaren läheltä kulkevat Rommelin huoltolaivat (Rommel ihmetteli alituiseen esikunnalleen, miksi sotavoimien ylijohto ei vallannut Maltaa). Tämän lisäksi Rommelin terveys alkoi pettää.lähde?Syyskuussa 1942 Rommel joutui lähtemään sairauslomalle Italiaan ja Saksaan. Tällä välin liittoutuneiden komentaja Afrikassa oli vaihtunut. Uusi komentaja, Bernard Montgomery, organisoi joukkonsa ja aloitti suuren hyökkäyskannan Rommelin joukkoja vastaan. Saatuaan kuulla El Alameinin toisen taistelun alkaneen Rommel keskeytti sairauslomansa äkillisesti ja palasi Afrikkaan. Rommel ryhtyi välittömästi vastahyökkäykseen ja oli erittäin vihainen siitä, ettei hänen sijaisensa ollut jo aloittanut sitä. Rommelin hyökkäys tuli liian myöhään ja hän kärsi tappion. Tappion seurauksena Rommel aloitti mittavan perääntymisen, joka päättyi lopulta Tunisiassa Saksan Afrikan armeijan antautumiseen. Perääntymisen teki erittäin vaikeaksi se, että Rommelilta alkoi huonon huoltotilanteen seurauksena bensiini loppua. Rommel ei totellut Hitlerin käskyä, jonka mukaan hänen olisi pysyttävä asemissaan ja taisteltava, koska se olisi merkinnyt koko hänen armeijansa täydellistä tuhoutumista.lähde?Perääntyessäänkin Rommel saavutti merkittäviä voittoja. Saksalaisten joukkojen antautuessa Afrikassa 13. toukokuuta 1943 Rommel oli tuhonnut liittoutuneilta enemmän panssarivaunuja kuin hänellä itsellään oli alun perin ollut. Rommelin suurin voitto perääntymisen aikana oli Kasserinen solan taistelu Tunisiassa, jossa hän kohtasi materiaalisesti ylivoimaisia, joskin kokemattomia yhdysvaltalaisia joukkoja. Taistelun päätyttyä yhdysvaltalaiset olivat menettäneet kaatuneina 300 ja sotavankeina 4 000 sotilasta, 200 panssarivaunua oli tuhottu ja 60 vallattu.Pian tämän jälkeen, vuoden 1943 tammikuun lopulla italialainen kenraali Giovanni Messe nimitettiin johtamaan Rommelin joukkoja. Rommel itse poistui Afrikasta vasta 9. maaliskuuta 1943. Afrika Korpsin paikalliskomento jäi kenraalieversti Hans-Jürgen von Arnimille, joka jäi sotavangiksi joukkojensa kanssa. Rommelin lähtö salattiin Hitlerin nimenomaisesta määräyksestä, jotta taistelevien joukkojen moraali ei laskisi ja Rommelin aiheuttama pelko vihollisten keskuudessa säilyisi. Rommel taisteli viimeisen taistelunsa Afrikassa 6. maaliskuuta, jolloin hän hyökkäsi Montgomeryn joukkojen kimppuun. Britit olivat kuitenkin jo vuonna 1942 murtaneet saksalaisten Enigma-koodijärjestelmän, ja Montgomery sai tietoonsa Rommelin aikeet ja ehti organisoida joukkonsa ennen Rommelin hyökkäystä. Tappioiden kasvaessa Rommel keskeytti hyökkäyksensä.lähde?
Afrikasta palattuaan Rommel oli jonkin aikaa ilman palvelusmääräystä. 10. heinäkuuta 1943 liittoutuneet hyökkäsivät Italiaan. Hitler nimesi Rommelin armeijaryhmä B:n komentajaksi. Rommelin tehtävä olisi vastarinnan järjestäminen Keski-Italiassa. Joitakin päiviä myöhemmin hän sai kuitenkin pettymyksekseen kuulla, että hänet siirrettäisiinkin Kreikkaan johtamaan armeijaryhmä E:tä. Hänen tehtävänään oli puolustaa Kreikkaa mahdollisen liittoutuneiden maihinnousuoperaation varalta, jota ei kuitenkaan koskaan tapahtunut. Hän ei ehtinyt olla Kreikassa kauan, sillä hän palasi Saksaan jo kaksi päivää myöhemmin, kun Benito Mussolini syöstiin vallasta Italiassa.lähde?Pian Italia alkoi käydä salaa rauhanneuvotteluja liittoutuneiden kanssa. Saksan ylin johto aavisti, että Italia oli vaihtamassa puolta, ja alkoi valmistella operaatiota Italian pohjoisosien valtaamiseksi. 17. elokuuta 1943 Rommel siirsi esikuntansa Münchenistä Gardajärvelle, koska hänet oli määrätty uudelleen johtamaan armeijaryhmä B:tä, mutta tällä kertaa hänen tavoitteenaan oli Pohjois-Italian miehittäminen. Kun Hitler lähettäisi hänelle koodisanan Axis, Rommelin oli määrä hyökätä Pohjois-Italiassa olevien italialaisten joukkojen kimppuun, riisua heidät aseista ja ottaa haltuunsa rannikkopuolustus. 8. syyskuuta 1943 kaikki radioasemat ympäri maailmaa julistivat Italian antautuneen liittoutuneille. Rommel sai samana iltana käskyn hyökätä Italiaan.lähde?Saksalaisten joukot valtasivat Rooman. Torinossa ja Milanossa oli kommunistien innoittamia kapinoita, jotka Rommelin joukot kukistivat. Italian laivasto pakeni merelle suuntanaan liittoutuneiden hallitsemat satamat. Italian kuningas ja kruununprinssi pakenivat ja antautuivat liittoutuneille. Rommel ehdotti, että saksalaiset joukot vetäytyisivät Rooman pohjoispuolelle ja muodostaisivat sinne lopullisen puolustuslinjan liittoutuneiden hyökkäyksiä vastaan. Hitler kuitenkin määräsi puolustuslinjan muodostettavaksi Rooman eteläpuolelle. 19. lokakuuta Rommelille sanottiin, että Hitlerin lupaama virallinen nimitys Italian ylipäällikkyydestä olisi jo ”matkalla”, mutta jo samana iltana Rommel sai kuulla, että Hitlerin käsky oli pantu syrjään toistaiseksi. Rommel oli arvostellut Saksan ylimmän sodanjohdon suunnitelmia Italian puolustuksesta ja siksi menettänyt Italian ylipäällikkyyden.
Rommelille kerrottiin 5. marraskuuta 1943, että hänelle annettaisiin tehtäväksi Atlantin vallin kunnostaminen Normandiassa Pohjois-Ranskassa. Tähän tehtävään Rommel tarvitsi laivastoasiantuntijan apua. Rommel valitsi tehtävään esikuntaupseerinsa suosituksesta vara-amiraali Friedrich Rugen.lähde?Rommel kauhistui, kun hän sai selville, että Atlantin valli ei ollutkaan se mahtava muuri, jolla Saksan propagandakoneisto oli ylpeillyt, vaan että sen rakentaminen oli vielä pahasti kesken. Tärkeimpien satamien suojaksi oli pystytetty tykistöpattereita, mutta kaupunkien välillä vähäinen tykistö oli vain maahan kaivetuissa asemissa. Muutkin linnoitustyöt oli laiminlyöty. Miinoja ja muita ansoja oli vain murto-osa tarvittavasta. Lännen ylipäälliköksi alkuvuodesta 1942 tultuaan Gerd von Rundstedt totesi myös puolestaan Atlantin vallin huonon kunnon, mutta ei uskonut, että sitä saisi vahvistettua tarpeeksi hyväksi maihinnousun estäjäksi. Rommel pelkäsi, että liittoutuneiden invaasio alkaisi jo muutaman kuukauden päästä, joten hän organisoi uudelleen Atlantin vallin rakennustyöt ja nopeutti niitä tuntuvasti. Miljoonia uusia miinoja asennettiin paikoilleen mereen, rannalle ja maastoon, tuhansia tankkiesteitä pystytettiin niin rannalle kuin maaseudullekin.lähde?Rommel oli eri mieltä komentajiensa – muun muassa von Rundstedtin – kanssa siitä, miten maihinnousu olisi parhaiten torjuttavissa ja miten panssarivaunut olisi sijoitettava Atlantin valliin nähden. Rommelin mielestä liittoutuneiden maihinnousuoperaation ensimmäinen päivä olisi ratkaiseva. Rommelin mukaan olisi mahdotonta työntää liittoutuneita enää takaisin veteen, jos he onnistuisivat saamaan sillanpääaseman ja saisivat raskaan kalustonsa maihin. Von Rundstedtin mielestä liittoutuneiden maihinnousua ei voitaisi estää, joten panssarivaunut olisi pidettävä kauempana rannikosta, jolloin ne voitaisiin nopeammin suunnata reservistä vihollisen sillanpään kimppuun.Rommel vastusti tätä näkemystä, koska hänen mielestään liittoutuneilla olisi niin suuri ylivoima taivaalla, että Luftwaffe yksinkertaisesti työnnettäisiin pois. Liittoutuneiden ilmavoimat saisivat rauhassa hyökätä ryhmittyvien panssareiden kimppuun ja häiritä niitä siten, etteivät ne pääsisi perille ajoissa tukahduttamaan vihollisen laajenevaa sillanpäätä. Rommelin arvio liittoutuneiden ilmavoimien ylivoimaisuudesta osoittautui myöhemmin oikeaksi ja saksalaisten joukkojen liikkuminen todella vaikeaksi.Hitler ei asettunut suoranaisesti Rommelin eikä von Rundstedtin kannalle joukkojen sijoittelukysymyksessä. Hitler kannatti Rommelia siinä, että rannikon täytyisi olla pääpuolustuslinja, mutta koska hän uskoi päähyökkäyksen tulevan Doverinsalmen yli, hän ei antanut Rommelin keskittää vahvoja panssarivoimia valmiiksi Normandian rannikolle. Normandian maihinnousun alkaessa 6. kesäkuuta 1944 Hitler kielsi panssarireservien liikuttamisen Normandiaan, koska hän uskoi sen olevan vain harhautus. Liittoutuneet onnistuivat valtaamaan ja vakiinnuttamaan pysyvän sillanpään Normandiasta.lähde?17. heinäkuuta 1944 Rommel haavoittui liittoutuneiden ilmahyökkäyksessä Ranskassa, kun kaksi Spitfire-hävittäjää tulitti konekiväärein ja tykein hänen autoaan. Sirpaleet repivät Rommelin kasvot auki ja hänen kallonsa murtui neljästä kohtaa. Rommel kiidätettiin Luftwaffen sairaalaan Bernayhin. Rommel tuli tajuihinsa seuraavana päivänä. Lääkärit olivat ihmeissään, että Rommel selvisi vammoistaan hengissä. Rommel pääsi sairaalasta kotiin 8. elokuuta.lähde?Rommelin osuudesta heinäkuun 20. päivän salaliittoon kiistellään edelleen. Hänen leskensä lausunnon mukaan Rommel vastusti salaliittoa sen saamassa muodossa, sillä Rommelin mielestä Hitler olisi pitänyt pidättää ja tuomita oikeudenkäynnissä. Gestapo alkoi ilmeisesti varjostaa häntä, eikä hän enää liikkunut ulkona ilman pistoolia.
Lokakuun 14. päivänä 1944 Hitler lähetti Rommelin luo kaksi kenraalia, Wilhelm Burgdorfin ja Ernst Maiselin, joille hän oli antanut tehtäväksi välittää Rommelille ”tarjouksensa”: Rommelin perhettä ei lähetettäisi keskitysleirille ja hänen esikuntansa jätettäisiin rauhaan, jos Rommel tekisi itsemurhan syanidilla. ”Meillä on mukanamme valmistetta, joka vaikuttaa kolmessa sekunnissa”, Burgdorf sanoi Rommelille.Rommel valitsi kuoleman. Hän pyysi kenraaleilta kymmentä minuuttia aikaa, jotta hän ehtisi hyvästellä perheensä ja esikuntaupseerinsa, kapteeni Aldingerin. Hänen pyyntöönsä suostuttiin. ”Viidentoista minuutin kuluttua olen kuollut”, Rommel kertoi Lucielle. ”Führerin määräyksestä on minun valittava myrkyn ja kunniatuomioistuimen välillä. Stülpnagel, Speidel ja Hofacker ovat ilmoittaneet minun olevan osallinen heinäkuun 20. päivän murhayritykseen”. Hyvästeltyään pikaisesti vaimonsa, poikansa ja talon muun väen Rommel ja kenraalit poistuivat autolla Rommelin kotitalon pihasta. Puolen tunnin kuluttua Erwin Rommel oli kuollut. Hitler oli varmistanut, ettei Rommel selviäisi hengissä mahdollisesta pakoyrityksestä. Rommelin kotitalo oli Gestapon piirittämä ja sille oli annettu käsky ampua Rommel, mikäli hän yrittäisi paeta.
Rommelin saksalaisten keskuudessa nauttiman suuren kunnioituksen takia Hitler järjesti hänelle täysimittaiset sotilashautajaiset. Rommelin todellinen kuolinsyy salattiin ja Rommelin ruumis polttohaudattiin. Rommelin hauta sijaitsee Herrlingenissä vähän matkan päässä Ulmista.lähde?
Rommel ei ollut vielä ensimmäisen maailmansodan aikana kovinkaan tunnettu. Hän saavutti Hitlerin ja saksalaisten suosion menestyessään toisen maailmansodan taisteluissa. Rommel tuli tunnetuksi liittoutuneiden keskuudessa, kun hän johti Deutsches Afrikakorpsia Pohjois-Afrikassa.lähde? Komentajana Rommel nautti alaistensa arvostusta ja kunnioitusta jo uransa alusta lähtien. Hitler piti Rommelia yhtenä suosikkikenraaleistaanlähde?.
Rommelin mainetta ja hänen persoonansa vaikutusta liittoutuneiden keskuudessa kuvaa hyvin kenraali Claude Auchinleckin alaisilleen lähettämä määräys Pohjois-Afrikassa:
»On olemassa vaara, että ystävästämme Rommelista tulee jonkinlainen noita tai mörkö joukoillemme, joiden keskuudessa hänestä puhutaan aivan liian paljon. Hän ei millään tavalla ole yli-ihminen, vaikka hän epäilemättä onkin hyvin tarmokas ja pystyvä. Ja vaikka hän olisi yli-ihminenkin, on mitä suurimmassa määrin toivottavaa, etteivät miehemme uskoisi hänellä olevan yliluonnollisia kykyjä. Toivon, että kaikissa käytettävissä olevin keinoin hävitätte sen käsityksen, että Rommel olisi muuta kuin aivan tavallinen saksalainen kenraali. Tärkeintä on tällä hetkellä pitää huolta siitä, että ettemme aina puhu Rommelista, kun tarkoitamme Libyassa toimivaa vihollistamme. Meidän on puhuttava ”saksalaisista” tai ”akselin sotavoimista” tai ”vihollisesta”, emme aina saa jauhaa pelkkää Rommelia. Pyydän pitämään huolta siitä, että tätä käskyä noudatetaan heti, ja painakaa kaikkien komentajien mieleen, että tämä on psykologisesti erittäin tärkeä asia.» ()
Yhtään sotilasta Rommelin komentamasta Saksan Afrikan armeijasta ei ole koskaan syytetty sotarikoksista. Kun epäilyt Rommelin osallisuudesta Hitlerin salamurhayritykseen tulivat julki natsi-Saksan entisissä vihollisvaltioissa, Rommelin arvostus kohosi entisestään myös hänen kotimaassaan. Vuonna 1969 Länsi-Saksassa nimettiin hävittäjäalus (FGS Rommel) hänen mukaansa.lähde?
Erwin Rommel osallistui moniin taisteluihin elämänsä aikana. Niistä tärkeimmät olivat:
Caporetton taistelu (1917) – Nykyisen Slovenian alueella käyty taistelu, jossa keskusvallat mursivat italialaisten rintamalinjan ja murskasivat italialaisten armeijan. Rommel ansaitsi tässä taistelussa kuuluisan Pour le Méritensä.
Arrasin taistelu (1940) – Liittoutuneet suorittivat hyökkäyksen antaakseen lisää aikaa puolustuksen kehittämiseen, kun saksalaiset olivat ajaneet heidät asemistaan Ranskan kampanjan aikana. Hyökkäys pysähtyi Rommelin puolustuksiin.
Tobrukin piiritys (1941) – Rommel yritti vallata strategisesti tärkeää Tobrukin satamakaupunkia Libyassa turhaan. Hän piiritti Tobrukia pitkään, mutta ei onnistunut valtaamaan sitä, vaan joutui perääntymään.
Bir Hakeimin taistelu (1942) – Rommel voitti taistelun, mutta Vapaan Ranskan joukot onnistuivat kuitenkin viivyttämään hänen etenemistään niin, että britit ehtivät organisoida Egyptin puolustuksen kuntoon.
Gazalan taistelu (1942) – Rommel onnistui valtaamaan nopeasti strategisesti tärkeän Tobrukin kaupungin. Rommelin taktiikka oli rohkea ja riskialtis, ja hän näyttikin aluksi jäävän mottiin, mutta onnistui murtautumaan ulos.
El Alameinin ensimmäinen taistelu (1942) – Liittoutuneet onnistuivat estämään Rommelin läpimurron El Alameinissa, mutta kuluttivat samalla itse voimansa loppuun. Taistelu päättyi tasapeliin, joskin strategisesti katsottuna liittoutuneiden eduksi.
Alam Halfan taistelu (1942) – Rommelin hyökkäysaikeet paljastuivat Bernard Montgomerylle, koska britit olivat murtaneet saksalaisten Enigma-koodin. Rommel kärsi raskaita tappioita, mutta taistelu päättyi silti tasapeliin.
El Alameinin toinen taistelu (1942) – Rommel kärsi huolto-ongelmista ja Montgomeryllä oli lähes kaksinkertainen ylivoima, kun Rommel yritti viimeistä kertaa vallata El Alameinia. Rommel kärsi tappion ja joutui perääntymään aina Tunisiaan asti.
Operaatio Capri (1943) – Operaation tarkoituksena oli häiritä ja viivyttää brittien hyökkäystä saksalaisten valtaama Mareth-linjaa vastaan. Operaation tulokset jäivät laihoiksi.
Kasserinen solan taistelu (1943) – Rommel kohtasi kokemattomia yhdysvaltalaisjoukkoja, jotka yrittivät eristää Rommelin joukot kahteen eri osaan ja samalla katkaista niiden huoltoreitit. Rommel voitti taistelun.
Normandian maihinnousu (1944) – Rommel ei onnistunut tukahduttamaan liittoutuneiden maihinnousua, vaan heidän sillanpääasemansa jäivät pysyviksi. Tämä johtui osaksi saksalaisten panssarien sijoittelusta. Rommel olisi halunnut panssarit lähemmäs rannikkoa, mutta hänen komentajansa olivat toista mieltä.
Aufgaben für Zug und Kompanie (engl. Problems for platoon and company), 1928. – Sotataktisia harjoituksia sisältävä kirjanen. Tämän teoksen sisältämät harjoitukset on tarkoitettu komppanianpäälliköille ja ryhmänjohtajille, jotta he voisivat niiden pohjalta parantaa omien joukkojensa koulutusta.Infanterie greift an (suom. Jalkaväki hyökkää), 1937. – Sotataidon oppikirja. Kirjaa pidetään alansa parhaimpiin kuuluvana teoksena. Se perustuu Rommelin omiin kokemuksiin ensimmäisestä maailmansodasta. Siitä julkaistaan yhä uusia painoksia. Ilmestyi Suomessa vuonna 1939 Otavan kustantamana. Kääntäjäksi on merkitty salanimi S. Susi.Krieg ohne Hass (engl. Rommel Papers), 1950. – Rommelin kootut muistiinpanot. Rommelin vaimo Lucie-Maria Rommel ja Fritz Bayerlein kokosivat yhteen ja julkaisivat Rommelin jälkeensä jättämät muistiinpanot tämän kuoltua.Panzer greift an (suom. Panssari hyökkää) – Jalkaväki hyökkää -teoksen seuraaja. Jäi Rommelin kuoltua keskeneräiseksi joukoksi käsikirjoituksia ja muistioita. Tähän teokseen tarkoitettu materiaali sisältyy kuitenkin suurimmalta osin Krieg ohne Hass -teokseen.Sekä Desmond Youngin vuonna 1950 että David Irvingin vuonna 1977 kirjoittama Rommelin elämäkerta on käännetty myös suomeksi. Molempia kirjoja on myöhemmin kritisoitu niiden esittämästä Rommel-kuvasta.
Deutsches Afrikakorps – Rommelin johtama armeija Pohjois-Afrikassa toisen maailmansodan aikana
Pour le Mérite – arvostettu ja harvinainen kunniamerkki, jonka Rommel sai poikkeuksellisen nuorena
Kommando-käsky – Rommelin noudattamatta jättämä Hitlerin käsky teloittaa kaikki kiinni jäävät kommandot
Bernard Montgomery – liittoutuneiden komentaja, joka voitti Rommelin El Alameinin toisessa taistelussa
Atlantin valli – saksalaisten puolustuslinja Ranskan, Belgian ja Hollannin rannikolla
David Irving: Rommel.  Suomentanut Marja-Leena Närhi.  Kirjayhtymä, 1977.  ISBN 951-26-1717-X.   
Erwin Rommel: Infantry attacks.    Greenhill books, 2006.  ISBN 1-85367-707-8.    (englanniksi)
Rommel, Erwin Prominent people.  14.7.2013.   Viitattu 6.6.2019.  – Rommelin elämä lyhyesti. (englanniksi)
Parada, George: Erwin (Johannes Eugen) Rommel – The Desert Fox / Der Wustenfuchs (November 15, 1891 - October 14, 1944) Achtung Panzer! – Erwin Rommel!.   Viitattu 6.6.2019.  – Rommel syntymästä kuolemaan asti. (englanniksi)
Erwin Johannes Eugen Rommel World History Database.   Viitattu 6.6.2019.  – Rommelin elämän tärkeitä vaiheita lyhyesti päivä päivältä. (englanniksi)
Blitzkrieg, 1940 EyeWitness to History, www.eyewitnesstohistory.com.  2002.   Viitattu 6.6.2019.  – Rommelin salamasotaa Ranskassa. (englanniksi)
The Forced Suicide of Field Marshall Rommel, 1944 EyeWitness to History, www.eyewitnesstohistory.com.  2002.   Viitattu 6.6.2019.  – Rommelin pojan kertomus isänsä viimeisistä hetkistä. (englanniksi)
Erwin Johannes Eugen Rommel One35th.com.   Viitattu 6.6.2019.  – Pieni kuvakollaasio Rommelista. Sisältää mm. tiedot hänen saamistaan mitaleista. (englanniksi)
Problems for Platoon and Company Military-info.com.   Viitattu 6.6.2019 (englanniksi).  – Sotilasteknologiaan erikoistunut kustannusyhtiö. (englanniksi)
Rommel´s "Mammute" AEC Command Vehicles Geocities.com.   Viitattu 6.6.2019 (englanniksi). 
Rommel's SdKfz.250/3 semi-tracks Geocities.com.   Viitattu 6.6.2019 (englanniksi).
31 images of Rommel & some you wouldn’t have seen before? War History Online.  16.2.2015.   Viitattu 6.6.2019 (englanniksi). 
Unser Rommel Wahm.no-ip.com.   Viitattu 6.6.2019.  – Yksi Deutsches Afrikakorpsin marssilauluista, jossa mainitaan Rommel (saksaksi) (ladattu 13.12.2006)
Irving, David: "Rommel: The Trail of the Fox" (pdf) Fpp.co.uk.   Viitattu 6.6.2019 (englanniksi).
Erzsébet Szőnyi (s. 25. huhtikuuta 1924 Budapest) on unkarilainen säveltäjä ja musiikkipedagogi. Hän sävelsi ensimmäiset laulunsa ja pianokappaleensa 13-vuotiaana. Hänet otettiin vuonna 1942 Budapestin musiikkiakatemiaan. Valmistuttuaan vuonna 1947 hän jatkoi opintojaan Pariisin konservatoriossa; yksi hänen opettajistaan oli Nadia Boulanger. Szőnyi itse toimi professorina Budapestin musiikkiakatemiassa yli 30 vuoden ajan. Hänen pedagogisia teoksiaan on julkaistu monilla eri kielillä. Hän edisti Zoltán Kodályn pedagogisia teorioita (Kodályn metodi).Szőnyi piti luentoja ja mestarikursseja aluksi Neuvostoliitossa ja itäblokin maissa, mutta matkusti jo 1960-luvulla muun muassa Kanadaan ja Yhdysvaltoihin. Szőnyin tuotantoon kuuluu osittain opetustarkoituksessa nuorille sävellettyjä teoksia. Hän on lisäksi säveltänyt muun muassa oopperoita, oratorioita ja urkukonserton (kantaesitys 1958).Szőnyi on saanut lukuisia palkintoja, kuten Kossuth-palkinnon (2006).

Esa Matti Helasvuo (s. 9. maaliskuuta 1945 Helsinki) on suomalainen säveltäjä, sovittaja, pianisti ja Sibelius-Akatemian lehtori.
Monipuolinen ja musiikin eri tyylilajien välillä sujuvasti liikkuva Helasvuo on tehnyt lastenmusiikkia, kuoroteoksia, tilaussävellyksiä orkesterille sekä runsaasti elokuva-, kuunnelma- ja näyttämömusiikkia.
Esa Helasvuo on toiseksi vanhin sosiaalineuvos Kaarlo Helasvuon (Hällström) ja lastentarhanopettaja Siiri Järnefeltin neljästä lapsesta. Hänen isoveljensä Antero Helasvuo tunnetaan kääntäjänä ja suomentajana, pikkuveli Pekka Helasvuo viulistina ja kapellimestarina.
Esa Helasvuo opiskeli Kallion lukiossa. Piano-opintoja hän suoritti Sibelius-Akatemian nuoriso-osastolla 1952–1966 ja 1966–1969 solistisella osastolla muun muassa Jaakko Someron oppilaana. Syksyllä 1964 hänet pestattiin The Sounds-yhtyeen kosketinsoittajaksi taiteilijanimellä David Sinner. Helasvuo soitti 1960-luvulla myös The Hounds- ja Frankies-yhtyeissä.
Vuonna 1969 Helasvuo sai Yleisradion teatteriosastolta musiikkidramaturgin viran, jota hoiti vuoteen 1975. Sibelius-Akatemian musiikkikasvatuksen osastolla hän toimi aluksi sivutoimisena tuntiopettajana 1979–1982, improvisoinnin ja vapaan säestyksen tuntiopettajana 1985–1991, sitten improvisoinnin lehtorina sekä välillä myös osaston johtajana ja varajohtajana vuoteen 2008 saakka, jolloin jäi freelance-muusikoksi ja -säveltäjäksi. Vuosina 1979–1982 Esa Helasvuo opetti musiikkia myös Teatterikorkeakoulussa.
Esa Helasvuo levytti esikoisalbuminsa Think-Tank-Funk vuonna 1973 Finnlevylle, jonka tuotantopäällikkönä toimi Toivo Kärki. Levyn muut muusikot olivat Hasse Walli, Edward Vesala, Teppo Hauta-aho, Veli-Pekka Bister, Ylermi Poijärvi, Pekka Helasvuo, Yrjö Lasonpalo ja Pirjo Helasvuo. Vuonna 2011 albumi julkaistiin uudelleen CD-muodossa.Helasvuon toisen sooloalbumin Omat hommat tuotti Love Recordsille Måns Groundstroem vuonna 1974.Vuonna 1977 julkaistu Q-albumi tehtiin kahden miehen ja pienen jousisektion voimin: Helasvuo pianossa ja Edward Vesala rummuissa. Samana vuonna Helasvuo teki lastenlaulualbumin Onnimanni monen eri esittäjän kanssa.
Vuonna 2013 Esa Helasvuo julkaisi soolopianolevyn Stella Nova (Tum Records), joka on hänen seitsemäs omissa nimissä julkaistu albumi.
Esa Helasvuo on tehnyt runsaasti esiintymisiä improvisoivana soolopianistina, toiminut studiomuusikkona sekä pianistina teattereissa ja konserteissa. Nuoruusajan pop-yhtyeiden lisäksi hän on soittanut UMOssa sekä muun muassa Eero Koivistoisen, Seppo Paakkunaisen, Edward Vesalan, Henrik Otto Donnerin, Christian Schwindtin, Seppo Rannikon ja Matti Oilingin yhtyeissä.
Älytön tunne, Suomen Kansallisooppera 1999 ja Helsingin Kaupunginteatteri 2000 (sävellys ja sovitus)
Takapihan Bachi ja Mustaa magiikkaa, musiikkia lapsille ja lapsenmielisille pianisteille 2011 (Sulasol)

Esihistoriallisen Theran museo (kreik. Μουσείο Προϊστορικής Θήρας, Mouseío Proïstorikís Thíras) on arkeologinen museo Firán kaupungissa Thíran saarella Santorínin saariryhmässä Kreikassa. Se esittelee Thíran eli muinaisen Theran saaren esihistoriallisen ajan löytöjä pääosin Akrotírin minolaisen kaupungin kaivauksilta. Löydöt ajoittuvat neoliittiselta kivikaudelta minolaiselle kaudelle 1700–1600-luvuille eaa., jolloin Thera oli merkittävä Egeanmeren alueen keskus ja Akrotírin asutus alueen merkittävimpiä kaupunkeja.Museon rakentaminen alkoi 1970-luvun alussa ja se valmistui 1980-luvun alkupuolella. Ongelmista johtuen museon varsinainen käyttöönotto kuitenkin viivästyi. Museorakennusta uudistetiin 1999–2000 ja museo aloitti toimintansa lopulta maaliskuussa 2000. Merkittävää oli se, että monet Kansallisessa arkeologisessa museossa Ateenassa olleet Akrotírista peräisin olleet löydöt siirrettiin museoon.
Museon esimmäisessä kerroksessa on vaihtuvia näyttelyitä ja toisessa kerroksessa pysyvä näyttely. Museon merkittävimpiin esineisiin kuuluvat Akrotírin seinämaalaukset, joista museossa ovat mm. maalaukset Afrikkalainen, Lehmät, Naiset, Papyrus, Ruusukkeet ja Siniset apinat; monet Akrotírista löydetyt minolaisen kulttuurin koriste-, kultti- ja käyttöesineet, kuten keramiikka ja korut sekä vulkaaniseen tuhkaan hautautuneista puisista huonekaluista tehdyt kipsivalokset; sekä kaupankäyntiin liittyvät esineet, kuten mitat, painot, sinetit ja lineaari-A-taulut. Kokoelmiin kuuluu myös kaupungin kaivauksissa löydettyjä muualta Egeanmeren ja itäisen Välimeren alueelta peräisin olevia esineitä, jotka todistavat asutuksen kauppayhteyksistä.Akrotírin löydösten lisäksi museossa on aiemmista Thirasían saaren Potamóksen kaivauksista sekä muun muassa Megalochórista ja Christianín saarelta löydettyä kykladista esineistöä. Museo esittelee myös tuliperäisen Santorínin geologista historiaa, mukaan lukien Santorínin tulivuorenpurkaus ja kalderan synty sekä fossiililöydöt; sekä Akrotírin kaivausten vaiheita ja arkeologista työskentelyä.

Esko Heikkinen (s. 1953) on suomalainen trumpetisti, säveltäjä, kapellimestari ja sovittaja, joka on saanut kansainvälistä tunnustusta lead-trumpetistina. Hän johtaa Helsingin poliisisoittokuntaa sekä toimii Sibelius-Akatemian jazz-osastolla trumpetinsoiton opettajana. Hän on myös puhallinorkesterikouluttaja.

Esko Allan Antero Lumikero (20. maaliskuuta 1926 Kemi – 22. syyskuuta 1994) oli suomalainen toimittaja, Yleisradion ulkomaankirjeenvaihtaja ja kirjailija.
Lumikeron vanhemmat olivat oikeudenkäyntiasiamies Iivari Lumikero ja Ester Karinkanta. Hän pääsi ylioppilaaksi Tornion yhteislyseosta 1946. Lumikero oli toimittajana Pohjolan Työ, Pohjanmaan Kansa ja Ilkka -lehdissä sekä päätoimittajana 1959–1965 ilmestyneessä Tornionlaakso-paikallislehdessä. Myöhemmin hän oli Yleisradion uutistoimittajana ja muun muassa Yleisradion Berliinin kirjeenvaihtajana.
Esko Lumikeron poika Kari Lumikero (s. 1949) on toiminut Ruotsin Radion suomenkielisen toimituksen uutistoimittajana ja vuodesta 1986 MTV3:n Skandinavian ja Keski-Euroopan kirjeenvaihtajana Tukholmassa.
Viime tiedot : tilapäisjulkaisu yleislakon johdosta : maaliskuun 2 p:nä 1956 ; toim. ja julk. Esko Lumikero. E. Lumikero, Vaasa 1956
Kirjekyyhkystä kirjeenvaihtajaksi – Kari Lumikero 60 vuotta,  Kylänraitti - pohjoiskirkkonummelaisten oma kylälehti 2/2009

Tässä artikkelissa käytetään algebrallista merkintätapaa kuvailemaan shakkisiirtoja.Espanjalainen peli on shakkiavaus, jolle ovat luonteenomaisia siirrot 1.e4 e5 2.Rf3 Rc6 3.Lb5 Siirrot voivat tapahtua myös toisessa järjestyksessä tai avaus voi muuntua jostakin toisesta avauksesta, mutta useimmiten espanjalaiseen peliin päädytään suoraan.
Espanjalainen peli on yksi shakin vanhimmista tunnetuista avauksista. Siitä käytetään englanninkielisissä maissa myös nimeä Ruy Lopez, 1500-luvulla eläneen ja avausta tutkineen piispa Ruy López de Seguran mukaan. Espanjalainen peli on kaikkien aikojen tutkituin shakkiavaus, ja sen pääjatko on analysoitu pidemmälle kuin minkään muun avauksen.Espanjalaisen pelin on sanottu olevan niin entisten maailmanmestarien Garri Kasparovin ja Bobby Fischerin kuin brittiläisen suurmestarin Nigel Shortinkin suosikkiavaus.
Avaus on saanut nimensä 1500-luvulla eläneen espanjalaisen piispan ja mestaripelaajan Ruy López de Seguran mukaan. Hän tutki avauksia, ja erityisesti espanjalaista peliä, järjestelmällisesti 150-sivuisessa kirjassaan Libro de la invencion liberal y arte del juego del Ajedrez (”Vapaan kekseliäisyyden ja shakkipelitaidon kirja”) vuodelta 1561. Vaikka avaus nimettiin Seguran mukaan, se tunnettiin jo aikaisemmin; se mainitaan noin vuonna 1490 kirjoitetussa saksalaisessa Göttingenin käsikirjoituksessa. Avauksesta tuli suosittu kuitenkin vasta 1800-luvun puolivälissä, kun venäläis-suomalainen Carl Jaenisch ”löysi sen uudestaan”. Avaus olikin suosituimmillaan juuri 1800-luvulla, jonka jälkeen sen suosio laski nykyiselle tasolleen. Avausta käytetään yhä useasti suurmestaritasollakin, ja kerho- sekä aloittelijapelaajien keskuudessa se on hyvin suosittu, sillä sitä pidetään tavoitteiltaan yksinkertaisena ja selvänä.
Lähetin siirrollaan valkea uhkaa mustan c6-ratsua, joka suojelee e5-sotilasta, jota puolestaan valkean ratsu f3:ssa uhkaa. Vaikka näyttäisi siltä, että valkea voi seuraavalla siirrollaan vaihtaa lähettinsä ratsuun ja lyödä ilmaisen sotilaan e5:stä, oikeaa uhkaa mustan sotilaalle ei ole. Jos peli jatkuu 4.Lxc6 dxc6 5.Rxe5, musta voi pelata 5...Dd4 haarukoiden ratsun ja e5-sotilaan, tai 5...Dg5 haarukoiden ratsun ja g2-sotilaan. Molemmissa tapauksissa musta voittaa materiaalin takaisin hyvin asemin.
3.Lb5 on kuitenkin hyvä, ja itse asiassa valkean ylivoimaisesti suosituin, siirto. Se kehittää upseerin, valmistelee linnoittautumista kuningassivustalle ja asettaa mustan ratsun potentiaaliseen kiinnitykseen. Koska siirto ei kuitenkaan aseta mitään välitöntä uhkaa, mustalla on useita eri tapoja vastata siirtoon. Avausta pidetään silti valkealle edullisena, ja onkin sanottu, että espanjalaisessa pelissä mustalla kestää kauimmin kuroa kiinni valkean ensimmäisen siirron antama etu.
Espanjalaisen pelin avausteoria on kaikista avopeleistä pisimmälle kehitetty. Lähes jokaiselle siirrolle on useita järkeviä vastauksia, joista useimpia on analysoitu tarkasti.
Muunnelmien valtavan määrän vuoksi on järkevää jakaa jatkot kahteen eri ryhmään sen mukaan, pelaako musta siirron 3...a6. Tätä jatkoa kutsutaan nimellä Morphyn puolustus. Muunnelmat, joissa musta ei pelaa siirtoa 3...a6, ovat vanhempia ja yleisesti yksinkertaisempia, mutta Morphyn puolustus on selvästi pelatumpi. Raja eri muunnelmien välillä ei kuitenkaan ole itsestään selvä, sillä musta voi pelata siirron ...a6 myöhemminkin, jolloin avaus muuntuu toiseksi.
Klassinen puolustus tai Cordelin puolustus on muunnelma, jossa musta pelaa siirron 3...Lc5. Se oli suosittu 1800-luvulla. Siirto on mustan neljänneksi suosituin vastaus valkean lähetinsiirtoon. Tässä musta siirtää lähettinsä normaalin e7-ruudun sijasta c5:een, jossa se on hyökkäävämmässä asemassa. Se uhkaa valkean f2-sotilasta ja pitää keskustan d4-ruudun, mutta valkea voi saada etua hyökkäämällä sen kimppuun sotilaillaan. Myös jossain vaiheessa valkean pelaama Lg5 on osoitus siirron osittaisesta heikkoudesta, sillä silloin musta häviää tempon, jos hän palaa lähetillä e7:ään sen sijasta, että olisi siirtänyt sen siihen jo alun perin.Valkean kannattaa tässä tilanteessa käyttää siirtoa 4.c3. Melkein yhtä suosittu siirto on linnoittaminen heti. Sotilaansiirto uhkaa 5.d4:ää seuraavalla siirrolla ottaen tilaa keskustasta ja uhaten lähettiä samaan aikaan. Mustan tärkein vastaus tähän on 4...Rge7, niin sanottu Cordelin gambiitti eli 4...f5 sekä pääjatko 4...Rf6. Cordelin gambiitti johtaa hyvin sekaisiin asemiin, joista seuraa tasapelejä vain harvoin. Pääjatko on varma ja rauhallinen, ja sen jälkeen molemmat linnoittavat yleensä lyhyesti.
Cozion puolustus, 3...Rge7, on epätavallinen vastaus mustalta, mutta sitä pelataan silti silloin tällöin jopa suurmestaritasolla. Tavallisesti valkea tähtää keskustan haltuunottoon siirroilla c3 ja d4. Siirto suojaa ratsun ruudussa c6 ja valmistelee siirtymistä ratsulla g6:een. Valkean tärkeimpiin vastauksiin kuuluvat suosituimmuusjärjestyksessä 4.0-0, 4.c3, 4.Rc3 ja 4.d4. Jos valkea jatkaa siirrolla 4.Rc3, kyseessä on Paulsenin muunnelma.
Berliiniläispuolustus eli 3...Rf6, on mustan toiseksi suosituin siirto heti siirron 3...a6 jälkeen. Berliiniläispuolustuksella on tasapelijatkon maine. Muun muassa Vladimir Kramnik käytti sitä menestyksekkäästi tasapeliaseenaan mustilla Garri Kasparovia heidän vuoden 2000 maailmanmestaruusottelussaan.Musta uhkaa ratsullaan valkean e-sotilasta, jonka jälkeen valkea yleensä linnoittaa. Myös sotilaan suojaaminen siirroilla 4.Rc3 tai 4.d3 on suosittua. Vaikka linnoittaminen näyttää antavan sotilaan ilmaiseksi, se ei kuitenkaan pidä paikkaansa: valkea voittaa sotilaan pian takaisin. Linnoittamisen jälkeen musta voi valita sotilaan lyömisen tai muutamien muiden siirtojen väliltä. Siirto 4...d6 johtaa Steinitzin puolustukseen ja 4...Lc5 klassiseen puolustukseen. Siirto 4...Rxe4 erottaa tämän muista päämuunnelmista. Sotilaan lyöminen johtaa samankaltaisiin muunnelmiin kuin myöhemmin esiteltävä avoin puolustus.Siirron 4...Rxe4 jälkeen valkealla on pääasiassa kaksi jatkoa: Sotilaan ottaminen heti takaisin siirrolla 5.Te1 tai 5.d4. 5.Te1 on tasapelimainen jatko. Valkea voittaa sotilaan helposti takaisin saamatta kuitenkaan kunnollista etua avauksesta. Siksi kunnianhimoiselle valkealla pelaavalle 5.d4 sopii paremmin.
Siirron 5.d4 jälkeen mustalla on kaksi pääjatkoa: 5...Le7 ja 5...Rd6. 5...Le7 on nimeltään Rio de Janeiron muunnelma. Valkean pitää voittaa sotilas takaisin, joten hänen on pelattava joko 6.Te1 tai 6.De2, jota pidetään parempana näistä kahdesta. Siirto uhkaa mustan ratsua, jonka takia mustan täytyy joko siirtää se turvaan tai suojata se pelaamalla 6...d5. Kaikki siirrot sallivat e5-sotilaan lyömisen välittömästi seuraavalla siirrolla. Suositeltu jatko menee seuraavasti: 6.De2 Rd6 7.Lxc6 bxc6 8.dxe5 Rb7 9.c4 O-O. B-sotilaalla lyöminen seitsemännellä siirrolla on parempi, koska jos musta lyö d-sotilaalla, valkean siirto Td1 tuottaisi mustalle ongelmia. Musta pääsee siirron jälkeen myös ratsullaan b7:n kautta c5:een ja voi sijoittaa lähettinsä a6:een. 5...Rd6 uhkaa valkean lähettiä, minkä takia valkean paras siirto on vaihtaa se mustan ratsuun c6:ssa, jottei menettäisi tempoa. Vaihdon jälkeen valkea voi lyödä mustan e-sotilaan.
Birdin puolustus alkaa siirrolla 3...Rd4. Sen käytännössä ainoa käyttäjä mestaritasolla oli sille nimensä antanut Henry Edward Bird. Muista pelaajista sitä on käyttänyt usein Viktor Kupreichik. Valkea ei voi lyödä sotilasta, koska menettäisi lähettinsä. Mustan tarkoitus on välttää ratsun kiinnittyminen, joten hän tarjoaa ratsujen vaihtoa d4:ssä. Siirto on harvoin pelattu, sillä valkea saavuttaa suoraa etua vaihtamalla ratsut. Valkea onkin tilastollisesti selvästi mustaa edellä jokaisessa avauksen muunnelman pääjatkoista. Toisena vaihtoehtona on siirtää lähetti a4:ään tai c4:ään. Jos valkoinen vaihtaa ratsut, asema muistuttaa Blackburne Shilling -gambiittia sillä erotuksella, että valkean lähetti on b5:ssä eikä c4:ssä. Vaihdon jälkeen mustalla on kaksoissotilas d-linjalla, vaikkakin sotilas d4:ssä voi olla ärsyttävä valkean kannalta. Tyypillinen jatko Birdin puolustuksen jälkeen on 5.O-O c6 6.Lc4 Rf6 7.Te1 d6 8.d3 Le7 9.Rd2, jonka jälkeen valkealla on luultavasti hieman parempi asema. Jatko, jossa musta pelaa siirron 5...Re7, on Birdin puolustuksen Paulsenin muunnelma.
Steinitzin puolustus eli 3...d6 on nimetty shakin ensimmäisen maailmanmestarin Wilhelm Steinitzin mukaan. Hän käytti tätä muunnelmaa usein, esimerkiksi maailmanmestaruusotteluissaan Emanuel Laskeria vastaan. Muunnelma oli suosionsa huipulla 1800-luvun lopussa. Nykyään se ei ole enää huippupelaajien suosiossa, koska sitä pidetään aivan liian passiivisena pelitapana.Siirrolla musta itse kiinnittää ratsunsa siirtämällä d-sotilaansa suojaamaan e5-sotilasta. Siirto antaa luotettavan mutta hieman ahtaan aseman mustalle.  Valkea voi pelata 4.d4, johon mustalla on kaksi vastausta: 4...exd4 ja hieman parempi 4...Ld7. Jos musta lyö valkean sotilaan, peli jatkuu yleensä seuraavasti: 5.Rxd4 Ld7 6.Lxc6 Lxc6 7.Rc3 ja valkealla on selvästi parempi asema. Lähetinsiirron jälkeen peli jatkuu normaalisti: 5.Rc3 Rf6 6.O-O Le7. Mustalle on jäänyt ahdas asema, mikä antaa valkealle edun. Steinitzin muunnelma voi johtaa myös Tarraschin ansaan.
Jänischin gambiitti tai Schliemannin puolustus on hyvin terävä jatko, jossa musta avaa f-linjansa hyökkäystä varten uhraten samalla sotilaan tai kaksi. Gambiitti oli suosituimmillaan sen alkuaikoina, jolloin muun muassa Marshall pelasi sitä usein. Nykyään sitä pidetään kyseenalaisena, ja siksi sitä pelataan mestaritasolla hyvin harvoin – pääasiassa yllätysaseena. Muunnelma on saanut nimensä Carl Jänischilta ja saksalaiselta lakimieheltä Adolf Karl Wilhelm Schliemannilta. Alkuperäinen gambiittisiirto pelattiin Cordelin puolustuksella alkaneessa pelissä. 
Siirto on vaarallinen mustalle, ja johtaa vain harvoin tasapeliasemiin. Sotilaan lyöminenkään ei ole itsestäänselvyys valkealle, sillä musta voi siirtää heti e4!, jolloin valkealle tulee ongelmia. Jatko 4.exf5 e4 5.Lxc6 dxc6 6.De2 De7 7.Rd4 De5 8.Rf3 De7 johtaa aseman toistumisella tasapeliin, mikä on yleensä valkealle pettymys. Valkea tosin saanee etua pelaamalla 8.Dc4!. Valkealle suositellaan siirtymistä Bergerin muunnelmaan siirrolla 4.Rc3, joka on samalla suosituin siirto, mutta myös 4.d3 on pelattava. Tämän jälkeen mustan paras siirto on 4...fxe4. Peli voi jatkua tästä asemasta esimerkiksi seuraavasti: 5.Rxe4 d5 6.Rxe5 dxe4 7.Rxc6. Nyt peli on oudossa tilanteessa, jossa valkealla on monia vaihtoehtoja kuten esimerkiksi Dh5+. Siksi mustan pitää pelata 7...Dg5, joka johtaa jatkoon 8.De2 Rf6 9.f4 Dh4+ 10.g3 Dh6 11.Re5+ c6 12.Lc4. Tämä jättää valkealle sotilaan enemmän ja paljon paremman aseman.
Smyslovin puolustus, sivustointipuolustus tai Barnesin puolustus (3...g6) on passiivinen jatko mustalta. Venäläinen entinen maailmanmestari Vasili Smyslov on pelannut tätä muunnelmaa usein. Siirroin tarkoitus on sivustoida kuningatarlähetti ruutuun g7 suojelemaan e5-sotilasta ja hyökkäämään, jos valkea pelaa siirron d4. Muunnelma nousi suosioon, kun huomattiin, että jatko 4.c3 a6! antaa mustalle hyvän pelin. Sen jälkeen todettiin kuitenkin, että 4.d4 exd4 5.Lg5 on valkealle hyvä, ja muunnelmaa pelataankin nykyään vain harvoin. Valkean linnoittaminen neljännellä siirrollaan tarjoaa mustalle kuitenkin yllättävän hyvät mahdollisuudet voittoon. Aleksandr Halifman on ehdottanut jatkoksi mielenkiintoista gambiittia 4.d4 exd4 5.c3, mutta sitä ei ole tutkittu vielä kunnolla.
Morphyn puolustus, eli siirto 3...a6 on mustan selvästi yleisin vastaus espanjalaiseen peliin. Siirrolla musta uhkaa valkean lähettiä ja mahdollistaa jatkosiirron ...b5, jos valkea perääntyy ruutuun a4. Siirto 4.La4 onkin valkean pääasiallinen jatkosiirto, jonka jälkeen peli jatkuu useiten 4...Rf6 5.0-0 Myös vaihtomuunnelmaa, 4.Lxc6, näkee. Muut siirrot ovat hyvin harvinaisia. Vaihtomuunnelmassa musta lyö useimmiten d-sotilaallaan takaisin. Siirto 4.La4 on valkean pääjatkoon mustalla ovat käytettävissä samat vastaukset kuin kolmannellakin siirrolla sekä 4...b5. Niin sanotuissa viivytetyissä esiintyy samoja taktisia piirteitä kuin muunnelmissa, joissa ei ole pelattu siirtoa ...a6.  
4...Rf6 5.0-0 Le7 Suljettu muunnelma on avauksen päämuunnelma ja se käsitellään kokonaan omassa osiossaan.
Vaihtomuunnelmassa valkea vaihtaa lähettinsä mustan ratsuun c6:ssa 4.Lxc6. Mustan paras vastaus on lyödä lähetti d-sotilaalla 4...dxc6 (Barengdin muunnelma). Tässä muunnelmassa valkealla on usein pyrkimys päästä nopeasti loppupeliin. Valkealla on toimintakelpoinen sotilasenemmistö kuningassivustalla, kun taas mustan sotilasenemmistö daamisivustalla ei oikein ole kelvollinen vapaasotilaan aikaansaamiseksi. Innokkaimmat loppupelaajat voivat johtaa pelin loppupeliä muistuttavaan keskipeliin jatkamalla 5.d4 exd4 6.Dxd4 Dxd4 6.Rxd4. Jos laudalta otettaisiin tämän jälkeen pois kaikki upseerit, peli olisi valkean helppo voitto. Valkea pystyisi luomaan kuningassivustalle vapaasotilaan. Mustan kuningatarsivustan sotilaat eivät taas pääse korottumaan, jos valkea puolustaa oikein. Mustalle jää kuitenkin vaihdon jälkeen lähettipari ja hän saa avattua d-sotilaalla lyömällä c8-h3-diagonaalin lähetilleen. Valkean ei kannata lyödä mustan e-sotilasta, sillä peli jatkuisi: 5.Rxe5 Dd4 6.Rf3 Dxe4+ 7.De2 Dxe2 8.Kxe2, ja valkea on menettänyt linnoittamisoikeutensa ja mustalla on lähettipari jäljellä. Valkean paras siirto onkin 5.0-0: tämä uhkaa nyt mustan e-sotilasta oikeasti. Mustan tärkeimmät vastaukset ovat suosituimmuusjärjestyksessä: 5...f6, 5...Dd6, 5...Lg4 ja 5...Ld6. Tyypillinen jatko voisi olla vaikka 5...f6 6.d4 exd4 7.Rxd4 c5 8.Rb3 Dxd1 9.Txd1 valkean pienin eduin.
Norjalainen puolustus eli siipimuunnelma jatkuu siirroilla 4.La4 b5 5.Lb3 Ra5. Musta haluaa vaihtaa ratsunsa valkean lähettiin saamatta itse kaksoissotilasta. Siirto on hyökkäävä, mutta hidas. Muunnelman pääjatko on 6.0-0 d6 7.d4 Rxb3, mutta valkealla on mahdollisuus myös spekulatiiviseen uhraukseen 6.Lxf7+?! Kxf7 7.Rxe5+. Siirto houkuttelee mustan kuninkaan keskemmälle lautaa vaihtamalla lähetin kahteen sotilaaseen, mutta musta pystynee tarkalla puolustamisella voittoon.
1800-luvulla oltiin sitä mieltä, että mustan kannattaa kehittää kuningaslähettinsä ruutuun e7, mutta nykyään ruutua c5 pidetään parempana vaihtoehtona, koska lähetti on siinä aktiivisempi. Tuleva valkean siirto d4 kuitenkin pakottaa mustan käyttämään siirron lähetillä perääntymiseen. On monia Morphyn puolustuksen muunnelmia, joissa siirto ...Lc5 esiintyy. Grazin muunnelmassa peli jatkuu siirroilla 3...a6 4.La4 b5 5.Lb3 Lc5. Valkealla ei ole enää mahdollisuutta lyödä mustan ratsua suojelemasta e5-sotilasta. Möllerin puolustusta (3...a6 4.La4 Rf6 5.0-0 Lc5) on analysoinut tanskalainen Jørgen Møller, jolta se on saanut myös nimensä. Kolmas muunnelma on viivytetty klassinen puolustus (3...a6 4.La4 Lc5). Myös siirtojen 3...a6 ja ...Lc5 ja ...Rge7 yhdistely tuottaa mielenkiintoisia asemia.
Moderni tai jälkisiirtoinen Steinitz on muunnelma, jossa siirto ...d6 tehdään vasta siirron 3...a6 jälkeen. Vaikka asema saattaa aluksi näyttää samalta kuin Steinitzin puolustuksessa, modernia Steinitzia pidetään paljon parempana mustalle. Toisin kuin Steinitzin puolustuksessa, musta voi pitää keskustastaan kiinni, koska hänellä on mahdollisuus katkaista lähetin linja ratsuunsa pelaamalla ...b5. Tämän jälkeen musta voi ottaa halutessaan vielä vahvemman otteen keskustasta pelaamalla ...Ra5 ja ...c5. Valkean suosituin jatko on pelata 5.c3 tukeakseen myöhempää siirtoa d4, mutta myös linnoittaminen, siirto 4.d4 ja siirtyminen viivytettyyn vaihtomuunnelmaan siirrolla 4.Lxc6+ saavat suosiota. Siirto d4 heti ei ole yhtä hyvä, koska se tuottaa ongelmia valkealle. Musta voi vastata siirtoon pelaamalla 5...b5, jolloin peli voi jatkua 6.Lb3 (6.d5 Ra5 7.Lb3 f5). Mustalla on hyvä asema, ja valkean sotilaskeskusta on tuhoutumassa.) Rxd4 7.Rxd4 exd4. Valkea ei voi pelata 8.Dxd4, koska 8...c5 9.Dd5 Le6 10. Dc6+ Ld7 11. Dd5 ja musta voittaa lähetin siirrolla 11...c4. Valkean pitääkin jatkaa siirrolla Ld5. Jatkoa 5.c3 f5 kutsutaan Siesta-muunnelmaksi.
Jälkisiirtoinen Jänischin gambiitti,3...a6 4.La4 f5, ei ole yhtä suosittu kuin tavallinen Jänischin gambiitti. Sitä pidetään heikkona muunnelmana, sillä valkea voi vastata 5.d4! valkean eduin. Peli voisi jatkua esimerkiksi 5...exd4 e5, jolloin mustalla on ahdas asema.
Venäläinen puolustus on oikeastaan moderni Steinitz, jossa siirtoa ...d6 on viivytetty vielä yhden siirron verran. Siirtojärjestyksellä 3...a6 4.La4 Rf6 5.0-0 d6 musta välttää Steinitzin puolustuksen sellaiset linjat, joissa valkea linnoittaisi daamipuolelle. Ratsunsiirto neljännellä siirrolla estää mustaa kuitenkin tukemasta e5-sotilastaan siirrolla ...f6. Rubinsteinin muunnelmaksi on nimetty jatko 6.Lxc6 bxc6 7.d4 Rxe4, jonka jatko 8.Te1 f5 9.dxe5 d5 10.Rc3 on Boleslavskyn muunnelma. Jatko 6.Lxc6 bxc6 d4 Lg4 taas on Lipnitskyn muunnelma.Venäläisen puolustuksen suosio oli huipussaan 1800- ja 1900-lukujen vaihteessa ja 1900-luvun alussa. Sen käyttäjiin kuuluivat muun muassa suurmestarit Paul Keres ja Akiba Rubinstein sekä shakin maailmanmestari Aleksandr Alehin.
Arkangelin puolustus on nimetty venäläisen Arkangelin kaupungin mukaan. Muunnelma alkaa siirroilla 3...a6 4.La4 Rf6 5.0-0 b5 6.Lb3 Lb7 ja se on noussut suosituksi. Jatko johtaa teräviin asemiin. Mustan tavoitteena on, että lähetin sivustointi ruutuun b7 kompensoi vaikutuksellaan keskustaan ja valkean kuningassivustaan mustan viivettä linnoittamisessa. Peli jatkuu useimmiten 7.Te1 Lc5, jolloin musta uhkaa Rg4:ää. Parhaiten valkea vastaa tähän uhkaan pelaamalla 8.c3 ja jatkamalla siirrolla d4. Musta voi jatkaa joko 8...d6 tai toteuttaa uhkauksen 8...Rg4. Jos musta tekee ratsunsiirron, valkean tulee olla tarkkana. Siirto 9.d4 on paras, jolloin peli jatkuu 9...exd4. Nyt valkea voi joutua ansaan. Lyönti 10.cxd4 johtaisi jatkoon 10...Rxd4 11.Rxd4 Dh4 12.h3 (12.Rf3 Dxf2+ 13.Kh1 Dg1+ ja seuraa pussimatti 14...Rf2#.) Dxf2+ 13.Kh1 Lxd4 eikä valkea voi lyödä mustan ratsua, koska Dh4 olisi matti. Sen sijaan valkean kannattaa pelata heti 10.h3! välttääkseen nämä jatkot. Valkean yritykseen hyökätä f7:ään seitsemännellä siirrollaan 7.Rg5, mustan kannattaa vastata 7...d5 8.exd5 Rd4!. Jatkossa 8...Rxd5 9.Dh5 g6 10.Df3 valkea saisi etua.Siirtosarja 4...Rf6 5.0-0 b5 6.Lb3 Lc5 on nimeltään moderni Arkangeli.
Avoin muunnelma 3...a6 4.La4 Rf6 5.0-0 Rxe4 on jatko, jossa musta lyö valkean e-sotilaan valkean linnoitettua. Avoimen muunnelman harrastajia ovat olleet muun muassa suurmestarit Max Euwe, Paul Keres, Samuel Reshevsky, Viktor Kortšnoi, Artur Jusupov ja Petr Haba sekä shakin hallitseva maailmanmestari Viswanathan Anand. Avausta kutsutaan myös toisinaan espanjalaisen pelin Tarrasch-muunnelmaksi Siegbert Tarraschin analyysien vuoksi. Useat avoimen muunnelman jatkot on analysoitu jopa 30. siirtoon asti ja pidemmällekin. Lyönnin tarkoitus on, että valkea kuluttaa useita siirtoja sotilaan saamiseksi takaisin samalla kun musta voi toteuttaa omaa suunnitelmaansa. Musta ei olekaan voittanut sotilasta, sillä valkea saa sen takaisin pelaamalla esimerkiksi siirron 6.Te1.
Siirron 6.Te1 peli jatkuisi esimerkiksi 6...Rc5 (6...d5 7.Rxe5 ja mustalla on ongelmia. 6...f5 ja seuraa 7.d3 tai 7.d4) 7.Lxc6 dxc6 8.d4 Re6 9.Rxe5 Le7 10.Le3 0-0, jolloin valkea on saanut sotilaansa takaisin, mutta asema ei anna valkealle etua.Sen sijaan valkealle suositellaankin siirtoa 6.d4, johon musta voi vastata siirtojen 6...b5 7.Lb3 jälkeen siirrolla 7...exd4 tai paremmalla siirrolla, joka on 7...d5.
Ensimmäinen vaihtoehto on niin sanottu Riian muunnelma. Muunnelmaa pidetään heikkona mustalle, jonka takia sitä ei pelata käytännössä koskaan mestaritasolla. Valkean paras jatko on 7.Te1, johon musta on pakotettu vastaamaan 7...d5. Jatkossa mustan vastaukset ovat lähes pakotettuja. 8.Rxd4 Ld6 9.Rxc6 Lxh2+. Nyt valkean paras siirto on Kh1, koska 10.Kxh2 Dh4+ 11.Kg1 Dxf2+ olisi tasapeli ikuisella shakilla ja Kf1 johtaisi tasatilanteeseen tai mustan etuun. 10.Kh1:n jälkeen peli jatkuisi 10...Dh4 11.Txe4+ dxe4 12.Dd8+ Dxd8 13.Rxd8+ Kxd8 14.Kxh2. Mustalla on torni ja kaksi sotilasta kahdesta kevyestä upseerista, mutta asema suosii valkeaa.Mustalle parempi siirto 7...d5 suojelee ratsun ja katkaisee valkean lähetin linjan. Valkea voi nyt turvallisesti lyödä mustan e-sotilaan siirrolla 8.exd5. Tämä uhkaa mustan d5-sotilasta, johon mustan tulisi vastata siirtämällä 8...Le6.Valkea jatkaa yleensä pelaamalla jonkin siirroista 9.c3, 9.De2, 9.Rbd2 9.Le3. Klassinen jatko on 9.c3, johon musta vastaa useimmiten 9...Le7 tai 9...Lc5. Tavallisimman jatkon 9.c3 Lc5 10.Rbd2 0-0 11.Lc2 jälkeen mustan täytyy reagoida valkean hyökkäykseen mustan e4-ratsua kohtaan. Jatko 11...f5 12.Rb3 La7 13.Rfd4 Rxd4 14. Rxd4 Lxd4 15.Dxd4 antaa valkealle hieman etua. Muita vaihtoehtoja mustalle ovat: 11...Lf5, 11...Rxd2 ja 11...Rxf2. Viimeisin jatko on Dilworthin hyökkäys ja se voi jatkua vaikka seuraavasti: 12.Txf2 f6 13.exf6 Lxf2+ 14.Kxf2 Dxf6. Tämä asema on antanut mustalle hyviä tuloksia. Se johtaa epätasaisiin loppupeleihin, jotka ovat vaikeita pelattavia molemmille osapuolille. 9.De2 on Howellin hyökkäys. Siinä valkea tähtää d-linjan miehittämiseen tornillaan.
Espanjalaisen pelin suljettua muunnelmaa pidetään myös sen pääjatkona. Se seuraa siirroista 1. e4 e5 2. Rf3 Rc6 3. Lb5 a6 4. La4 Rf6 5. 0-0 Le7. Lähetinsiirto luo valkean e4-sotilasta kohti oikean uhan, sillä jos musta lyö sotilaan seuraavalla siirrollaan, hänen ratsunsa ei ole enää kiinnitetty siirron Te1 jälkeen. Musta jatkaa useimmiten pelaamalla jossain vaiheessa siirron ...b5 vallaten tilaa kuningatarsivustalta ja katkaisten valkean lähetin linjan mustan ratsuun. Suljetun muunnelman pääjatkon katsotaan jatkuvan siirroilla 6.Te1 b5 7.Lb3 d6 8.c3 0-0, mutta näiden tilalle on monia muitakin siirtoja, jotka johtavat moninaisiin muunnelmiin.
Pelaamalla siirron 6.Lxc6 valkea siirtyy suljetun muunnelman vaihtovariaatioon. Siirto häviää tavallaan tempon, koska valkea on käyttänyt jo yhden siirron lähetillään perääntymiseen ruutuun a4. Valkealla on kompensaationa mustan ratsun ja lähetin sijainti f6:ssa ja e7:ssä. Ratsu estää mustaa tukemasta e-sotilastaan siirrolla ...f6. Lähetti taas on passiivisessa ruudussa. Jatko johtaa hyvin tasapeliherkkiin asemiin, eikä se ole oikein koskaan ollut suuressa suosiossa. Muunnelman harjoittajiin on kuulunut muun muassa venäläinen suurmestari Ratmir Holmov.
Pelaamalla keskushyökkäystä eli siirron 6.d4 valkea hyökkää mustan keskustaa vastaan ilman valmistelusiirtoa c3. Mustan paras siirto on lyödä valkean sotilas, jonka jälkeen valkean pitää suojella e4-sotilaansa tai edetä sillä. Kummassakaan jatkossa musta ei kohtaa sen suurempia vaikeuksia, joten keskushyökkäys ei välttämättä sovi kunnianhimoisimmille valkeille. Musta on sotilaan lyötyään tilastollisesti jopa hieman valkeaa edellä.
Worralin hyökkäys (6.De2) on hyvä vaihtoehto valkealle siirron 6.Te1 tilalle. Tarkoituksena on antaa kuningattaren tukea e-sotilasta ja siirtää torni d-linjalle tukemaan mahdollista d-sotilaan etenemistä. Musta voi kuitenkin jatkaa muunnelmaa Marshallin gambiitin tyyppisiin linjoihin pelaamalla 6...b5 7.Lb3 0-0 8.c3 d5 9.exd5 Lg4 10.dxc6 e4 11.d4 exf3 12.gxf3 Lh5, jolloin valkealle jää heikennetty kuningassivusta. Valkea voi välttää jatkon pelaamalla 9.d3, mutta se johtaa tasaisiin asemiin.Worrallin hyökkäyksestä tuli hyvin suosittu avaus suurmestaritasolla 1990-luvulla, jota aiemmin sitä oltiin pelattu 1940- ja 1950-luvuilla. Jatkoa pidettiin hyvänä muunnelmana, jossa mustan ei sallittu pelata Marshallin gambiittia.Virolainen suurmestari Paul Keres käytti Worrallin hyökkäystä usein ja kehitti paljon sen teoriaa. Arthur Bisguier on toinen tunnettu hyökkäyksen ystävä. Myöhemmin Worrallin hyökkäys on ollut suurmestari Sergei Tiviakovin suosiossa. Ehkä parhaiten tunnettuja Worrallin hyökkäyksen pelejä ovat Nigel Shortin ja Anatoli Karpovin väliset pelit vuonna 1992 Linaresin kandidaattiottelussa. Nigel Short käytti hyökkäystä kahdesti valkeilla ja voitti molemmat pelit.
Marshallin gambiitti on yksi mustan aggressiivisimmista vaihtoehdoista espanjalaisen pelin suljetussa muunnelmassa. Siirtojen 3...a6 4.La4 Rf6 5.0-0 Le7 6.Te1 b5 7.Lb3 0-0 8.c3 jälkeen musta uhraa sotilaan pelaamalla siirron 8...d5. Gambiitti esiintyi ensimmäistä kertaa turnauspelissä vuonna 1918, kun yhdysvaltalainen Frank James Marshall oli valmistellut avausmuunnelman peliinsä Capablancaa vastaan. Capablanca otti gambiitin vastaan tajutessaan kyseessä olevan valmistellun avausmuunnelman. Hän onnistui torjumaan Marshallin hyökkäyksen ja voitti pelin. Marshall kommentoi muunnelmaansa myöhemmin seuraavasti: "Olin analysoinut muunnelmaa useita vuosia ja tulin siihen lopputulokseen, että hyökkäyksen täytyy olla riittävä. Tällä en tarkoita, että musta välttämättä voittaisi; väitän vain, että hyökkäys antaa mustalle paljon voittomahdollisuuksia ja sen pitäisi riittää vähintään tasapeliin."Gambiitin pääjatko on 9.exd5 Rxd5 10.Rxe5 Rxe5 11.Txe5 c6. Muita vaihtoehtoja ovat 9...e4, 11...Rf6 ja 11...Lb7, mutta niitä pidetään heikompina kuin pääjatkoa. Peli voi jatkua vaikka seuraavasti: 12.d4 Ld6 13.Te1 Dh4 14.g3 Dh3 Jatkossa musta voi pelata sellaisia hyökkäyssiirtoja kuin ...Lg4, ...Te8 ja ...f5, jota seuraa ...f4.Mustan ajatuksena on hyökätä ja luoda heikkouksia valkean kuningassivustaan, jolla ei ole käytännössä yhtään puolustajaa. Monia gambiitin jatkoja on tutkittu hyvinkin pitkälle, jopa yli 30. siirtoon, mutta ratkaisevaa etua kummallekaan pelaajalle ei ole löydetty. Gambiittia vastaan pelattaessa vaaditaan tarkkoja puolustussiirtoja valkealta, ja siksi huonosti teoriaa tunteva ajautuu helposti aikapulaan valkeilla. Näistä syistä Marshallin gambiittia näkee usein aivan suurmestaritasollakin. Sen nykyisiin käyttäjiin kuuluvat muun muassa Levon Aronian, Péter Lékó, Michael Adams, John Nunn sekä Mark Hebden.Marshallin gambiittia pidetään vaikeana pelattavana valkealle, ja siksi suuri osa maailman huipuistakin välttää sitä erityisillä anti-Marshall-linjoilla. Muun muassa entisen maailman ykköspelaajan ja maailmanmestarin Garri Kasparovin tiedetään välttäneen Marshallin gambiittia. Ensimmäinen vaihtoehto on pelata 8.h3 siirron 8.c3 sijasta. Tämän jälkeen musta ei voi enää pelata siirtoa ...Dh3, joten hänen kannattaa välttää gambiitti. Toinen vaihtoehto on pelata 8.a4. Se uhkaa lyöntiä axb5, joten mustan pitää vastata 8...Lb7. Nyt musta ei voi enää siirtää lähettiään kuningassivustalle, joten valkean kuningasaseman kimppuun hyökkääminen Marshallin gambiitilla ei ole tässä jatkossa kannattavaa.
Juri Averbahin mukaan nimetty Averbakhin muunnelma jatkuu siirroilla 6.Te1 d6. Musta suojelee sotilaansa ajamatta valkean lähettiä pois siirrolla 6...b5. Averbakhin muunnelmalla on samankaltaisuuksia modernin Steinitzin ja venäläisen puolustuksen kanssa, joissa kaikissa musta välttää pelaamasta ...b5, joka heikentäisi kuningatarsivustaa hiukan.
Valkea voi vastata joko pelaamalla 7.Lxc6+ bxc6 8.d4 tai 7.c3 Lg4. Mustan ei kannata enää tässä siirtää 7...b5, koska valkea voittaisi tempon siirtämällä lähettinsä yhdellä siirrolla ruutuun c2 normaalin Lb3-a2-siirtosarjan sijasta. Kiinnitys estää valkea tilapäisesti pelaamasta d4:ää. Valkea voi kuitenkin jatkaa 8.h3 Lh5 9.Lxc6+ bxc6 10.d4 tai 8.d3 ja jatkaa kuningatarratsullaan kuningassivustalle siirtosarjalla Rbd2-f1-g3.
Trajkovićin muunnelma saavutetaan siirroilla 6.Te1 b5 7.Lb3 Lb7. Musta voi jatkaa peliä sotilaanuhrauksella 8.c3 d5 9.exd5 Rxd5 10.Rxe5 Rxe5 11.Txe5 Rf4 saadakseen vastapeliä.Hermann Pilnikin mukaan nimetty Pilnikin muunnelma jatkuu siirroilla 6.Te1 b5 7.Lb3 d6 8.c3 0-0 9.d3. Valkea näyttää häviävän tempon, koska pelaa lähes aina siirron d4 myöhemmin, mutta voi voittaa sen takaisin pelaamalla h3, jos musta tekee siirron ...Lg4. Muunnelman toinen nimi on Teichmannin muunnelma Teichmannin ja Schlechterin välisen vuonna 1911 Carlsbadissa pelatun ottelun mukaan.
Bogoljubowin muunnelma, 6.Te1 b5 7.Lb3 d6 8.c3 0-0 9.d4 Lg4, on nimetty Capablancan ja Bogoljubowin välisen vuonna 1922 Lontoossa pelatun pelin mukaan. Muunnelmassa valkealle seuraa ongelmia, koska hänen kuningasratsunsa f3:ssa on kiinnitetty. Jos musta vaihtaa lähetin ratsuun, valkean on lähes pakko lyödä takaisin kuningattarella, koska sotilaalla lyöminen hajottaisi hänen kuningasasemansa.
Espanjalaisen pelin pääjatko jatkuu peräti yhdeksänteen siirtopariin asti siirroilla 1.e4 e5 2.Rf3 Rc6 3.Lb5 a6 4.La4 Rf6 5.0-0 Le7 6.Te1 b5 7.Lb3 d6 8.c3 0-0 9.h3. Valkea pelaa siirron 9.h3, jotta musta ei pääse monimutkaistamaan asemaa kiinnittämällä valkea ratsun siirrolla 9...Lg4. Tämä on kohta, josta alkaa usea suljetun espanjalaisen muunnelma. Yksi jatkon suuren suosion syistä on siinä, että molemmilla osapuolilla on asemassa useita mahdollisia suunnitelmia.9...Ra5 on niin sanottu Tshigorinin muunnelma. Se on mustan jatkoista suosituin. Muunnelma jatkuu yleensä siirroilla 10.Lc2 c5 11.d4 Dc7 12.Rbd2, jonka jälkeen musta voi yrittää saada valkean etenemään d4-sotilaallaan. Tämän jälkeen hän voi tietyssä vaiheessa painostaa valkean sotilasketjua siirtämällä ...f5. Valkean suunnitelmiin voi kuulua mustan ratsun sulkeminen ruutuun a5 ja kuningashyökkäyksen aloittaminen samalla. Usein tähän liittyy ratsumanööveri Rbd2-f1-e/g3-f5 sekä f-sotilaalla eteneminen.Breyerin muunnelma 9...Rb8, saattaa näyttää omituiselta siirrolta, koska jo kehitetty upseeri viedään takaisin aloituspaikalleen. Se on kuitenkin mustan toiseksi suosituin siirto. Se välttää siirron 9...Ra5 pahimman ongelman eli sen, että musta ratsu tukkii ruudussa a5 omien sotilaidensa etenemisen. Lisäksi ratsu voi jatkaa ruutuun d7 suojelemaan mustan e5-sotilasta. Hyökkäävin jatko on 10.d4 Rbd7 11.Rbd2. Tässä mustan kannattaa olla tarkkana, sillä siirto 11...Te8? johtaa kuningattaren menetykseen jatkossa 12. Lxf7+ Kxf7 13.Rg5+ Kg8 14.Re6. Parempi jatko mustalle on 11...Lb7, joka luo kaksoisuhkauksen valkean e4-sotilasta kohti.Zaitsevin muunnelmassa musta sivustoi lähettinsä siirrolla 9...Lb7. Ideana siirrossa on se, että koska valkea on jo estänyt siirron ...Lg4, mustan kannattaa kehittää lähettinsä ruutuun b7. Peli jatkuu kuten muissakin muunnelmissa yleensä siirrolla 10.d4, jota voi seurata esimerkiksi 10...Te8 11.Rbd2 Lf8.Siirto 9...Rd7 on Karpovin muunnelma. Karpov yritti tätä muunnelmaa yhteensä kahdeksan kertaa heidän vuoden maailmanmestaruusottelussaan, mutta saavutti vain viisi tasapeliä ja hävisi kolme peliä.9...h6 on Smyslovin muunnelma. Siirto estää valkean siirron Rg5, joka uhkaisi f7:ää. Siirtoa voi perustella sillä, että jos valkealla on kerran aikaa pelata h3, niin miksei mustakin voi pelata ...h6.9...Le6 eli Kholmovin muunnelma on mustan harvoin pelaama jatko. Tilastollisesti musta menestyy kaikista huonoimmin tässä jatkossa.
Mustan epätavallisille kolmansille siirroillekin on annettu omat nimet. Ne eivät ole kuitenkaan kovin vakiintuneita, sillä niitä pelataan hyvin harvoin.
Espanjalainen peli sijoittuu monien muunnelmiensa takia ECO-koodistolla koodeille C60-C99. Sillä on toiseksi eniten koodeja heti sisilialaisen puolustuksen jälkeen.
Jose Raul Capablanca vs. Frank James Marshall (1918) Alkuperäinen Marshallin gambiitti -peli (englanniksi)
Richard Teichmann vs. Carl Schlechter (1911) Pilnikin eli Teichmannin muunnelman nimikkopeli (englanniksi)
Jose Raul Capablanca vs Efim Bogoljubov (1922) Bogoljubowin muunnelman nimikkopeli (englanniksi)
Espanjan Grand Prix 2006 oli Formula 1-sarjan 6. osakilpailu, joka ajettiin 12. - 14. toukokuuta 2006 Circuit de Catalunyan radalla Espanjassa. Kilpailun voitti Renault'n Fernando Alonso. 

Espanjan lippu (esp. Bandera de España) on Espanjan kuningaskunnan kansallistunnus vaakunan, moton ja kansallishymnin ohella. Se otettiin käyttöön 19. joulukuuta 1981. Lipussa on kolme poikittaista suorakaidetta, punainen, keltainen ja punainen, joista keltainen on kaksi kertaa punaisten levyinen. Vasemmassa reunassa keltaista suorakaidetta on Espanjan vaakuna, mutta lipusta on käytössä myös siviiliversio ilman vaakunaa.Vanhin vastine Espanjan nykyiselle lipulle voidaan jäljittää vuoteen 1785 ja Bourbon-sukuiseen kuningas Kaarle III:een. Kuningas etsi lippua, joka erottaisi Espanjan kahdesta muusta suuresta Bourbonien hallitsemasta valtakunnasta, Ranskasta ja Molempain Sisiliain kuningaskunnasta. Lipusta järjestettiin suunnittelukilpailu. Kansallislipuksi valitussa lipussa oli viisi keltaista ja punaista raitaa järjestyksessä keltainen-punainen-keltainen-punainen-keltainen ja suhteessa 1:1:2:1:1. Nykyisen lipun esi-isä otettiin aluksi käyttöön vain sotalippuna.
Lipun väritys on pysynyt samana läpi vuosisatojen. Värien alkuperä on hieman kiistanalainen, mutta yleisin teoria on, että ne perustuvat Espanjan muinaisten kuningaskuntien kuten Aragonian ja Kastilian tunnuksissaan käyttämiin väreihin.
Dorling Kinderley Limited, London: Suuri lippukirja, s. 136.  Suomentanut Niina Mäki-Kihniä.  The Bonnier Group, 2010.  ISBN 978-952-220-281-9.   
Barker, Brian J.: The Complete Guide to Flags of the World.   London: New Holland Publishers, 2012. ISBN 978-1-77026-427-4.    
Znamierowski, Alfred: The World Encyclopedia of Flags.   London: Southwater, 2010. ISBN 978-1-84476-895-0.    

Espelette on kunta Pyrénées-Atlantiquesin departementissa Akvitanian hallintoalueella Ranskassa. Kunnassa oli 1 879 asukasta vuoden 1999 väestönlaskennassa. Espeletten pinta-ala on 27 neliökilometriä.

Esperanto (alkujaan lingvo internacia) on luonnollisiin kieliin perustuva keinotekoinen kansainvälinen apukieli, jonka loi L. L. Zamenhof 1880-luvulla Puolassa. Esperanto perustuu sanastoltaan enimmäkseen romaanisiin kieliin, kun taas kieliopissa on vahvoja vaikutteita slaavilaisista kielistäkenen mukaan?. Sen tarkoitus ei ole korvata luonnollisia kieliä vaan toimia helposti opittavana kielenä, joka helpottaa erikielisten ihmisten välistä kommunikointia. Vaikka mikään ylikansallinen elin ei ole ottanut esperantoa virallisesti käyttöön, sillä on kasvava, aktiivinen puhujayhteisö, joka on käyttänyt kieltä jatkuvasti sen julkaisemisen jälkeen.
Esperanton nykyinen nimi syntyi salanimestä Dr. Esperanto (Tri Toivoja), jolla puolanjuutalainen silmälääkäri L. L. Zamenhof julkaisi kielen vuonna 1887 (tästä tarkemmin: Unua Libro). Zamenhof itse käytti aluksi kielestään vain nimeä lingvo internacia ’kansainvälinen kieli’. Hänen tarkoituksenaan oli luoda helposti opittava ja neutraali kieli käytettäväksi lingua francana erikielisten ihmisten kommunikointiin. Tällaisena yhteiskielenä toimivat noihin aikoihin Keski-Euroopassa erityisesti ranska ja saksa, Zamenhofin asuinalueilla myös venäjä, kun taas englannin merkitys oli varsin pieni.
Nykyään esperantoa käytetään mitä moninaisimmissa yhteyksissä: matkustettaessa, kirjeenvaihdossa (kirje- ja sähköposti), pikaviestimissä, musiikissa, kirjallisuudessa kirjojen käännös- ja alkukielenä, kulttuurivaihdossa ylipäätään, kokouksien työkielenä, siltakielenä eri kielten välillä sekä kielineuvonnassa sen kieliopin ehdottoman säännönmukaisuuden ja havainnollisuuden vuoksi. Merkillepantavaa on myös esperantoksi toimitettujen blogien ja muiden verkkosivustojen voimakas määrällinen kasvu.
Esperantolla on noin tuhat äidinkielistä puhujaa. Suomen ensimmäinen esperantoyhdistys perustettiin Jyväskylään vuonna 1904. Tilastokeskuksen mukaan Suomessa oli vuoden 2016 lopussa yksi henkilö, jonka äidinkieleksi on rekisteröity esperanto.
Koska esperanto on keinotekoinen kieli, se ei ole minkään luonnollisen kielen sukulainen. Se on kuitenkin saanut vaikutteita fonologiaansa, kielioppiinsa ja sanastoonsa pääasiassa indoeurooppalaisista kielistä. Esperanton äännejärjestelmään ovat eniten vaikuttaneet slaavilaiset kielet, kun taas perussanasto on johdettu pääosin romaanisista ja jossakin määrin myös germaanisista kielistä.
Vuonna 1878 L. L. Zamenhof pohti latinan elvyttämistä ratkaisuksi kansainvälisen kommunikoinnin käyttökielen ongelmaan, mutta latinaa opeteltuaan hän katsoi sen olevan liian vanhentunut ja vaikea tarkoitukseen. Englantia opiskellessaan hän taas huomasi sen verbitaivutuksien olevan tarpeettomia varsinaisen merkityksen ymmärtämiseksi. Zamenhof huomasi, että kielioppi kannattaa pitää yksinkertaisena ja säännöllisenä, mutta hän ei ollut keksinyt ratkaisua opeteltavan sanaston pienentämiseksi. Myöhemmin hän kuitenkin huomasi kaksi kylttiä, Швейцарская (ŝvejcarskaja, ’vahtimestarin maja’), joka tuli sanasta швейцар (švejtsar, ’vahtimestari’), sekä Кондитерская (konditorskaja, ’konditoria’), joka tuli sanasta кондитер (konditer, ’kondiittori’). Tällöin hän tajusi, että jälkiliitteiden käyttäminen voisi vähentää opeteltavien sanojen määrää huomattavasti. Hän päätti käyttää sanaston pohjana romaanisia ja germaanisia kieliä, sillä näiden kieliryhmien kielet ovat opiskelluimpia. Zamenhof halusi sanojen olevan tuttuja mahdollisimman monille.
Zamenhof opetti kielensä varhaista versiota luokkakavereilleen. Hän työskenteli käännösten ja runouden parissa kuusi vuotta nähdäkseen, mitkä hänen kielitieteellisistä teorioistaan todella toimivat, ja mitkä täytyi hylätä kömpelyyden tai rumuuden vuoksi. Hän käänsi muun muassa osia Raamatusta ja Shakespearen teoksista kielelleen. Varhaisimmat Zamenhofin kirjoittamat tekstit sisältävät nykyesperanton mukaan melko paljon virheitä, sillä kieli ei ollut vielä kehittynyt lopulliseen muotoonsa, eikä Zamenhof toisaalta välttämättä ollut vielä itse sisäistänyt kielen kaikkia piirteitä. Kun hän vihdoin oli valmis julkaisemaan kielen, tsaarin sensuuri oli liian tiukka sen julkaisemiseksi, minkä vuoksi julkistaminen viivästyi, ja Zamenhofilla oli lisää aikaa kehittää kieltä. Vuonna 1887 hän julkaisi esperanton idean ja rakenteen kuvailleen vihkosen (ns. Unua Libro, ’Ensimmäinen kirja’) salanimellä Dr Esperanto (’Tohtori Toivova’), josta kielen nimi myöhemmin periytyi. Tältä pohjalta esperanto kehittyi nykyään puhutuksi kieleksi.
Ensimmäisinä vuosina kieltä käytettiin pääasiassa Zamenhofin ja kieltä aikaisin oppineiden julkaisuissa. Vuosina 1889–1895 ilmestyi Nürnbergissä ensimmäinen esperantonkielinen lehti, La Esperantisto. Vuonna 1894 Zamenhof teki lehden julkaisijan, Wilhelm Trompeterin, ja joidenkin muiden johtavien esperantistien vaatimuksesta äänestyksen esperanton uudistamisesta. Uudistuksessa muun muassa ehdotettiin esperanton erikoismerkkien ja useimpien niitä vastaavien äänteiden poistoa ja näin ollen aakkosten määrän pudottamista 22:een, monikon -j-päätteen muuttamista -i-päätteeksi, -n-päätteisen akkusatiivin korvaamista sanajärjestyksestä riippuvalla akkusatiivilla, adjektiivien ja adverbien erottelun poistoa, partisiippien vähentämistä kuudesta kahteen sekä korrelatiivitaulukon sanojen korvaamista enemmän latinaa muistuttavilla sanoilla. Lehden lukijat hylkäsivät ehdotukset murskaavasti, mutta monet uudistusmieliset jättivät esperanton, ja joitakin muutosehdotuksista käytettiin myöhemmissä esperantoon pohjautuvissa kielissä, kuten idossa. La Esperantiston jälkeen alkoi vuonna 1895 Uppsalassa ilmestyä Lingvo Internacia -niminen lehti.
Aluksi esperantoliike kasvoi eniten Venäjällä ja Itä-Euroopassa, mutta se levisi pian Länsi-Eurooppaan. Vuosina 1888–1893 paikallisia yhdistyksiä syntyi esimerkiksi Moskovaan, Pietariin, Vilnaan, Varsovaan, Helsinkiin, Müncheniin, Nürnbergiin, Malagaan, Uppsalaan, Göteborgiin ja Sofiaan. Kuitenkin vasta vuonna 1898 perustettiin Ranskan ensimmäinen esperantoliike. Pariisin vuoden 1900 maailmannäyttelyssä esiteltiin myös esperantoa, ja liike saikin huomattavan paljon uusia jäseniä. Mukaan liittyi myös korkean luokan ranskalaisia.
Vuonna 1901 liike oli levinnyt Kanadaan, vuonna 1903 Algeriaan, Chileen, Japaniin, Meksikoon ja Peruun, vuonna 1904 Tunisiaan, sekä vuonna 1905 Australiaan, Yhdysvaltoihin, Guineaan, Indokiinaan, Uuteen-Seelantiin, Tonkiniin ja Uruguayhin. Vuonna 1905 maailmalla julkaistiin jo 27 esperantonkielistä aikakauslehteä. Maakohtaiset järjestöt perustettiin Italiaan ja Sveitsiin vuonna 1902, Meksikoon vuonna 1903, Britanniaan vuonna 1904, Belgiaan ja Alankomaihin vuonna 1905, Tanskaan, Saksaan, Ruotsiin ja Japaniin vuonna 1906, Suomeen ja Irlantiin vuonna 1907, saksankieliseen Itävalta-Unkariin ja Yhdysvaltoihin vuonna 1908, Kiinaan vuonna 1909, sekä Uuteen-Seelantiin, Australiaan, Unkariin ja Norjaan vuosina 1910 ja 1911. Paikallisia järjestöt perustettiin Bostoniin ja Montevideoon vuonna 1905, Pretoriaan ja Samosiin vuonna 1906 ja Jerusalemiin vuonna 1907. Paikallisten järjestöjen lisäksi esperantistit perustivat esperantonkielisiä erikoisjärjestöjä esimerkiksi katolilaisille, tiedemiehille ja lääkäreille.
Vuonna 1904 pidettiin ensimmäistä kertaa pieni kansainvälinen esperantokongressi. Vuonna 1905 Ranskan Boulogne-sur-Merissä pidetyssä ensimmäisessä kansainvälisessä esperanton maailmankongressissa oli yhteensä 688 osanottajaa 30 eri maasta. Kongressissa vahvistettiin esperanton muuttumattomaksi perustaksi Zamenhofin kirjoittama esperanton peruskieliopin sisältävä Fundamento de Esperanto (’Esperanton perusteet’), johon ylimmälläkään kielellisellä elimellä ei ole oikeutta tehdä muutoksia. Teos sisältää aiemmin julkaistun niin sanotun 16 säännön kieliopin, harjoituskirjan (Ekzercaro) sekä sanaluettelon (Universala Vortaro). Tässä kongressissa Zamenhof myös irtisanoutui esperantoliikkeen johtajuudesta, sillä hän ei halunnut häneen kohdistuvien ennakkoluulojen tai antisemitismin estävän kielen kehitystä. Esperanton maailmankongressi on järjestetty vuodesta 1905 lähtien joka vuosi lukuun ottamatta maailmansotien aikaisia vuosia.
Vuonna 1908 19-vuotias sveitsiläinen Hector Hodler perusti Genevessä Universala Esperanto-Asocion (UEA), esperanton maailmanjärjestön, jolla on nykyään jäseniä noin 120 maasta. UEA vastaa esimerkiksi esperanton maailmankongressien järjestämisestä.
Belgian ja Saksan välissä vuosina 1816–1919 sijainneen autonomisen Moresnetin pienestä ja monikulttuurisesta väestöstä melko suuri osa puhui esperantoa. Vuonna 1908 Wilhelm Molly ehdotti, että Moresnetista olisi tehty maailman ensimmäinen esperantonkielinen valtio nimeltä Amikejo (’Ystävyyden paikka’), mutta ehdotus ei ehtinyt toteutua ennen Moresnetin kaatumista.
1920-luvun alkupuolella Kansainliitolle ehdotettiin esperanton hyväksymistä järjestön käyttökieleksi. Kymmenen edustajaa hyväksyi ehdotuksen yhtä Ranskan ehdokkaan, Gabriel Hanotaux’n, antamaa ääntä vastaan. Hanotaux ei pitänyt siitä, että ranskan kieli oli menettämässä asemiaan kansainvälisenä kielenä, ja piti esperantoa uhkana. Kymmenen vuotta myöhemmin Kansainliitto kuitenkin suositteli jäsenvaltioitaan sisällyttämään esperanton opetussuunnitelmiinsa. Monet pitävät 1920-lukua esperantoliikkeen vahvimpana aikana.
1930-luvulta lähtien Adolf Hitler ja Josif Stalin surmasivat useita esperanton puhujia heidän epänationalististen suuntautumuksiensa vuoksi. Natsit vihasivat esperantoa, koska sen kehittäjä Zamenhof oli juutalainen. Hitler väittää kirjassaan Taisteluni (Mein Kampf), että Zamenhof loi esperanton maailmanlaajuiseksi kieleksi yhdistämään juutalaisia hajaannuksessa. Stalin puolestaan väitti sen olevan ”vakoojien kieli”. Esperanto itsessään ei ollut syy teloitukseen, mutta monet juutalaiset ja ammattiliittolaiset käyttivät kieltä, joka vallanpitäjien mukaan rohkaisi pitämään yhteyttä ulkomaalaisten kanssa. Fasistinen Italia sen sijaan käytti jopa esperantonkielisiä esitteitä tukeakseen maan matkailua.
Kylmä sota hankaloitti esperantoliikkeen toimimista erityisesti 1950- ja 1960-luvuilla, sillä sen molemmat osapuolet pelkäsivät, että esperantoa käytettäisiin vastustajan propagandaan. 1970-luvulla liike kuitenkin voimistui jälleen ja levisi uusille alueille, vahvimmin Iraniin vuonna 1975. Vuonna 1991 Afrikassa oli jo niin paljon esperantisteja, että he pystyivät järjestämään oman mantereen esperantokongressinsa. Viime vuosina Afrikan esperantoliike on edelleen kasvanut ja kehittynyt.
Esperantoliikkeen vuonna 1905 hyväksymä Boulognen julistus rajoittaa kielen peruspiirteisiin ja -arvoihin tehtäviä muutoksia. Julistus määräsi muiden asioiden ohella, että kielen pohjan pitäisi säilyä Fundamento de Esperanton mukaisena ikuisesti, eikä kenelläkään ole oikeutta tehdä siihen muutoksia. Julistus sallii kuitenkin uusien ilmaisujen esittämisen kuten puhuja sopivaksi näkee, kunhan se noudattaa kielen tyyliä.
Monet esperantistit uskovat, että Boulognen julistus on suuri syy siihen, että esperantoyhteisöstä tuli paljon suurempi ja vakaampi kuin minkään muun keinotekoisen kielen puhujayhteisöstä. Liiallinen yritys on monien mukaan haitannut muiden keinotekoisten kielten, kuten idon, puhujayhteisön kehitystä tasapainoiseksi yhteisöksi. Monet keinotekoisten kielten luojat ovat myös liian omistushaluisia tuotoksiinsa ja ovat yrittäneet estää muita kehittämästä niitä. Esimerkiksi volapükin kehittäjän, Johann Martin Schleyerin, sanotaan pitäneen kielensä kehitystä liikaa omissa käsissään, mikä toisaalta aiheutti kiistoja ja hajaannusta kielen puhujien sisällä. Zamenhof sen sijaan julisti esperanton kuuluvan esperantisteille ja siirtyi taka-alalle kielen julkistamisen jälkeen.
Esperanton kieliopin kuvaus oli ensimmäisissä kirjoissa hyvin epäselvä, joten yksimielisyys kielen joistakin piirteistä kehittyi vasta seuraavien vuosien aikana. Jo ennen Boulognen julistusta kieli oli kuitenkin hyvin vakaa, sillä siihen tehtiin vain yksi sanastollinen muutos julkaisemisen jälkeisenä vuotena: aikaa ilmaisevien korrelatiivien kian (’milloin’), tian (’silloin’), nenian (’ei milloinkaan’), ian (’joskus’), ĉian (’aina’) -an-pääte vaihdettiin -am-päätteeksi (kiam, tiam, neniam, iam, ĉiam), jottei se joidenkin sanojen kohdalla sekoittuisi adjektiivia ilmaisevien korrelatiivien akkusatiivimuotojen kian (’millaista’), tian (’sellaista’), nenian (’ei minkäänlaista’), ian (’jonkinlaista’) ja ĉian (’kaikenlaista’) kanssa. Kieleen on tehty joitakin pieniä muutoksia, mutta vain suuren kannatuksen tukemana. Mikään määräysvalta ei ohjaile esperantoa, joten siihen ei voi myöskään syntyä mielivaltaisia muutoksia, kuten monissa muissa keinotekoisissa kielissä.
Vaikka nykyaikainen esperanton käyttö eroaa jossakin määrin alkuperäisestä kuvauksesta, ovat muutokset pikemminkin sanastollisia kuin kieliopillisia tai äänteellisiä. Esimerkiksi käännös lauseesta ”Minä pidän tästä” on usein Mi ŝatas ĉi tiun, vaikka se sanatarkasti tarkoittaa ”Minä arvostan tätä”. Perinteinen tapa sanoa se olisi Ĉi tiu plaĉas al mi, joka tarkoittaa sanatarkasti ”Tämä miellyttää minua”. Nykyään molempia tapoja käytetään melko paljon.
Nykyesperantossa ei myöskään tunneta juuri maskuliinisia juurisanoja, kuten aikaisemmin. Ammattinimikkeet (kuten dentisto, ’hammaslääkäri’), ihmisiä kuvaavat sanat (kuten junulo, ’nuorukainen’), sekä verbeistä muodostetut substantivoidut partisiippimuodot (kuten kuranto, ’juoksija’) tarkoittivat aikaisemmin ainoastaan miestä, ellei siihen lisätty feminiinistä -ino-päätettä (dentistino, junulino, kurantino). Nykyesperantossa ainoastaan muutamat pääasiassa sukulaisuussuhteita kuvaavat sanat ovat oletuksena maskuliinisia.
Lisäksi muutoksia on tehty valtioiden nimiin, joiden -ujo-päätteet ovat muuttuneet -io-päätteiksi. Myös -a-päätteiset naisten nimet (esimerkiksi Maria) hyväksytään nykyään, vaikka -a on adjektiivien pääte, kun taas entiset kielenpuhdistajat olisivat vaatineet substantiivin päätettä -o (esimerkiksi Mario).
Näiden lisäksi esperantistit ovat muodostaneet useita sanoja ilmaisemaan tuoreempia käsitteitä, vaikkakin nämä ovat mahdollisuuksien mukaan olleet yhdenmukaisia kielen olemassa olevan tyylin kanssa. Esimerkiksi tietokonetta kutsuttiin aikaisemmin komputeroksi tai komputoroksi englannin computer-sanan mukaan, kunnes sana komputilo (pääte -il- ilmaisee työkalua juurisanasta komputi ’käsitellä tietoja’) vakiintui sen esperantolle paremmin sopivan tyylin vuoksi. Eŭro on toinen esimerkki: vaikka valuutasta käytetään nimeä euro useimmissa Euroopan unionin virallisissa kielissä, sopii eŭro esperantoon paremmin sen fonologian vuoksi.
Kaikki muutokset eivät ole kuitenkaan vielä laajalti hyväksyttyjä. Esimerkiksi sana ĉipa ’halpa’ on vaihtoehtoinen sana sanalle malmultekosta ’paljon maksavan vastakohta’.
Joidenkin esperantoharrastajien mielestä esperantoa vastaan ovat monet nykyisen maailmanjärjestelmän rakenteet, kielien kääntämis- ja koulutusbisnes, ennakkoluulot ja eri maiden äärikansalliset ainekset. Silti se heidän mukaansa voisi levitä laajasti väestön ala- ja keskiluokkien keskuudessa, jolloin jossain vaiheessa saavutettaisiin se kriittinen massa, jolloin markkinoijien ja poliitikkojen olisi pakko tunnustaa esperantistien olemassaolo. Tarvetta esperanton kaltaiselle kansainväliselle yleiskielelle on kuitenkin vähentänyt englannin kielen nouseminen yhä selvemmin lingua francan asemaan.
Koska esperanto on keinotekoisesti luotu kansainvälinen apukieli, se ei kuulu millekään kansalle tai valtiolle, eikä sen käyttö rajoitu millekään tietylle alueelle. Sen puhujia on ympäri maailmaa, arviolta noin 120 maassa – eniten kuitenkin keskisessä ja itäisessä Euroopassa, Kiinassa ja itäisessä Aasiassa.
Esperanto ei ole minkään valtion virallinen kieli, vaikka 1900-luvun alkupuolella oli suunnitelmia muodostaa Moresnetista ensimmäinen esperantonkielinen valtio, ja lyhytikäinen Insulo de la Rozoj -niminen keinotekoinen mikrovaltio käytti esperantoa virallisena kielenään vuonna 1968. Kuitenkin se on useiden kansalaisjärjestöjen, pääosin esperantoliikkeiden, virallinen työkieli. Suurimmalla näistä järjestöistä, Universala Esperanto-Asociolla (Esperanton maailmanliitto), on viralliset neuvoa-antavat suhteet Yhdistyneisiin kansakuntiin ja Unescoon.
Washingtonin yliopiston professorin Sidney Culbertin tekemän tutkimuksen mukaan noin 1,6 miljoonaa ihmistä puhuu esperantoa niin hyvin, että osaa tervehtimisen lisäksi myös kommunikoida esperantoksi tyydyttävällä tasolla. Tutkimus ei koskenut pelkästään esperantoa vaan myös muita kieliä, ja monet esperantistit epäilevät tämän korkean luvun todenperäisyyttä. Culbertin lukua on kuitenkin monissa tietolähteissä, kuten Ethnologuessa, pidetty esperanton puolivirallisena puhujamääränä, vaikkakin jälkimmäinen pyöristää luvun 2 miljoonaan. Ethnologue myös arvioi maailmassa olevan 200–2 000 äidinkielenään esperantoa puhuvaa henkilöä.
Esperanton puhujamäärän määrittäminen on vaikeaa, sillä useimmiten puhujamäärissä otetaan huomioon äidinkielenään kieltä puhuvat eikä kieltä opiskelleet henkilöt. Koska esperanto on tarkoitettu apukieleksi kansainväliseen kommunikointiin eikä korvaavaksi äidinkieleksi, sillä on vain muutama äidinkielellinen puhuja, joista kaikki ovat kaksi- tai kolmikielisiä.
Helsingin yliopiston professorin Jouko Lindstedtin hyvin suuntaa antavan arvion mukaan maailmassa on esperantoa puhuvia seuraavasti:
100 000 henkilöä osaa käyttää esperantoa suulliseen ja kirjalliseen viestintään melko hyvin
Esperantosta ei ole syntynyt uusia murteita kuten luonnollisista kielistä. Tämä johtuu kielen säännönmukaisesta luonteesta ja käytön suunnitellusta alueesta. Ihmisillä on tapana luoda ja kehittää alueellisia muunnoksia päivittäin käyttämistään kielistä, mutta esperanton tapauksessa tällainen tekisi kansainvälisestä kommunikoinnista paljon vaikeampaa ja olisi näin vahvasti kielen alkuperäistä tarkoitusta vastaan.
Kuten murteita, myöskään slangia ei esperantossa ole syntynyt juuri ollenkaan, sillä samoin kuin murteiden tapauksessa, se tekisi kansainvälisestä kommunikoinnista vaikeampaa. Joitakin yksittäisiä, helposti tunnistettavia slangisanoja kuitenkin on. Näistä tunnetuimpia lienevät tervehdyksestä saluton (’moi’) muodostetut sal, luton ja sa tai sen sijasta tervehdykseen käytettävä salaton (’salaattia’). Muita slangisanoja ovat esimerkiksi sti sanasta esti (’olla’), espo sanasta esperanto ja etuliitteestä mal- (epä-) ja loppuliitteestä -in (-tar/tär) muodostettu malino (’epätär’, mies, poika, uros, koiras jne.).
Vuosien varrella monet ryhmät ja yksittäiset henkilöt ovat esittäneet uusia kieliprojekteja esperanton ”paranneltuina” versioina. Melkein kaikki näistä projekteista ovat kuolleet epäonnistuttuaan kehittymään suunnitteluvaihetta pidemmälle. Ainoa, joka on saanut jonkin verran menestystä, on ido (’jälkeläinen’ esperantoksi), joka esiteltiin Pariisissa lokakuussa 1907. Sen pääeroavaisuudet esperantoon nähden ovat yksinkertaistettu kirjaimisto ja jotkin kieliopilliset ominaisuudet. Aikaisemmin melko monet esperantistit vaihtoivat kannatuksensa esperantosta idoon, mutta nykyään sillä arvioidaan olevan vain noin 250–500 puhujaa. Jotkin pienet uudistusprojektit, jotka vaikuttavat vain pieneen osaan kielestä, ovat saavuttaneet muutaman kannattajan, jotka puhuvat omintakeista versiotaan kielestä.
Diftongien jälkiosana on puolivokaali j tai puolivokaali ŭ. Diftongeja ovat aj, ej, oj, uj, aŭ ja eŭ.
Toisin kuin suomessa, esperantossa lähes kaikki vokaalit lausutaan lyhyinä. Pitkä vokaali voikin esiintyä ainoastaan painollisessa tavussa. Sanoissa paino on aina toiseksi viimeisellä tavulla eli toiseksi viimeisellä vokaalilla. Ŭ- ja j- päätteiset diftongit muodostavat kuitenkin vain yhden tavun.
Yksitavuisissa ja monissa pikkusanoissa – kuten unu (’yksi’), apud (’vieressä’) ja ili (’he’) – ei ole painoa.
Kirjain r lausutaan joko yksitäryisenä apikoalveolaarisena tremulanttina [ɾ] tai apikoalveolaarisena tremulanttina [r]. Kirjain v lausutaan joko labiodentaalisena frikatiivina [v], labiodentaalisena puolivokaalina [ʋ] tai labioveraalisena puolivokaalina [w]. Kirjaimet dz lausutaan affrikaattana [ʣ].
Konsonanttiklustereita voi esiintyä sanan alussa ja keskellä (esimerkiksi instrui, ’opettaa’), mutta ei lopussa, paitsi vierassanoissa ja runomuotoisen sanapäätteiden poisjättämisen johdosta.
Esperantossa on huolellisesti osattava erottaa soinnilliset ja soinnittomat konsonantit – kuten /b/ ja /p/, /g/ ja /k/, sekä /d/ ja /t/ – toisistaan.
Lisäksi on huomattava, ettei esperantossa ole suomen ŋ-äännettä, vaan /n/ ja /g/ lausutaan selvästi erillään.
Esperanto on täysin äänteenmukainen kieli: jokainen kirjain äännetään ja kukin kirjain merkitsee aina samaa äännettä. Sen kirjoittamiseen käytetään latinalaisia kirjaimia, joista on kuitenkin poistettu kirjaimet q, w, x ja y. Lisäksi siihen on lisätty kirjaimet Ĉ, Ĝ, Ĥ, Ĵ, Ŝ ja Ŭ. Näin ollen kirjaimia on yhteensä 28.
Luetellessa kirjaimia vokaalit lausutaan normaalisti, ja konsonanttien perään lisätään o-äänne.
Esperanton erikoiskirjaimet ovat tietokoneella käytettävissä ISO 8859-3 (Latin3)- ja Unicode-merkistöissä. Jos ei ole mahdollista käyttää kyseisiä merkistöjä, erikoiskirjainten ylämerkit voidaan korvata toisella merkillä. Yleisimmin ylämerkkien sijaan käytetään x-kirjainta, jota ei muutoin esperantossa käytetä. X-merkkiä pidetään kuitenkin melko rumana ja häiritsevänä.
Ŭ-kirjaimen voi tässä tapauksessa korvata myös tavallisella u-kirjaimella, sillä sekaantumisen vaaraa ei ole. X:n tilalla käytetään usein myös h-kirjainta lähinnä ulkoasullisten seikkojen vuoksi. Zamenhof itse suositteli h-kirjaimen käyttöä ylämerkkien sijaan, ja ŭ-merkin korvaamista u-merkillä. H-merkin käyttäminen ylämerkkien sijaan on kuitenkin melko ongelmallista, sillä se voi sekoittua h-äänteen kanssa.
Kielen kirjoittamiseen on kehitetty myös muita järjestelmiä, mutta mikään niistä ei ole saavuttanut merkittävää suosiota, sillä tietotekniikan kehitys on jo tehnyt esperanton omien kirjainten käytön mahdolliseksi useimmissa yhteyksissä. Suosituin näistä ehdotetuista kirjoitusjärjestelmistä lienee Nova Help-Alfabeto (NHA, [1]), joka pyrkii olemaan mahdollisimman kansainvälinen korvaamalla esperanton kirjaimet ja kirjainyhdistelmät merkeillä, joita käytetään ympäri maailmaa. Nova Help-Alfabeton ongelmana pidetään sitä, että siinä liian moni merkki on korvattu, jolloin teksti on vaikeasti ymmärrettävää.
Esperanto on suurelta osin kieliopiltaan indoeurooppalaista tyyppiä oleva kieli, mutta sen kielioppi on useimpien indoeurooppalaisten kielten kielioppia paljon yksinkertaisempi. Siinä substantiiveilla ei ole sukuja ja verbit taipuvat säännöllisesti. Substantiiveilla ja adjektiiveilla on kaksi sijamuotoa, nominatiivi ja akkusatiivi, sekä yksikkö ja monikko. Adjektiivien ja substantiivien taivutuksen tulee täsmätä toisiinsa nähden. Verbit eivät taivu persoonamuodoissa. Akkusatiivipääte voi osoittaa myös muun muassa liikkeen suuntaa tai korvata joitakin prepositioita. Akkusatiivin vuoksi esperantossa ei ole määrättyä sanajärjestystä.
Esperanton kielioppi on erittäin säännöllinen, sitä kirjoitetaan kuten lausutaan, ja sen rakenne on hyvin looginen. Kaikki nämä ominaisuudet tekevät esperantosta useimmille erittäin helposti opittavan kielen.
Kaikkien substantiivien pääte on -o, adjektiivien -a, ja sanajuurista muodostettujen adverbien -e.
Kaikki esperanton verbit taipuvat säännöllisesti ja käyttävät samaa taivutuskaavaa. Verbeillä on kolme aikamuotoa: preesens, preteriti ja futuuri, joiden lisäksi voidaan muodostaa liittoaikamuotoja esti-verbin ja pääverbin partisiipin avulla. Tapaluokkia ovat indikatiivi, konditionaali ja volitiivi. Lisäksi verbeillä on aktiivin ja passiivin partisiippimuodot kaikissa kolmessa aikamuodossa. Verbeillä ei ole persoonamuotoja eli verbimuoto on sama kaikissa persoonissa.
Verbit muodostetaan lisäämällä juurisanaan verbimuodon pääte. Infinitiivin pääte on -i, preesensin -as, preteritin -is, futuurin -os, volitiivin -u ja konditionaalin -us.
Volitiivi on esperanton oma tapaluokka. Se muistuttaa käytöltään imperatiivia ja subjunktiivia, sillä sillä ilmaistaan toivomusta.
Yleisimmin sitä käytetään käskynä, jolloin verbin edestä voi jättää persoonapronominin pois, jos käsky osoitetaan yksikön tai monikon toiselle persoonalle. Muussa tapauksessa persoonapronominia pitää käyttää.
Ni legu! – Lukekaamme!Volitiivia käytetään myös ke (että) -sivulauseissa, kun päälauseessa on jokin toivomusta ilmaiseva verbi.
Esperanton 900 juurisanaa kattanut perussanasto määriteltiin Zamenhofin vuonna 1887 julkaisemassa Lingvo internacia -teoksessa. Kielen puhujien sallittiin kuitenkin lainata sanoja tarvittaessa muista kielistä, kunhan ne löytyisivät mahdollisimman useista kielistä. Vuonna 1894 Zamenhof julkaisi ensimmäisen esperanton sanakirjan, Universala Vortaron, joka sisälsi huomattavasti enemmän juurisanoja käännettynä viidelle eri kielelle.
Siitä lähtien esperantoon on lainattu useita sanoja muista kielistä, pääosin kuitenkin länsieurooppalaisista. Kaikki yhden puhujan lainaamat sanat eivät ole kuitenkaan tulleet yleiseen käyttöön. Viime vuosikymmeninä useimmat uusista lainasanoista ovat olleet teknisiä tai tieteellisiä termejä. Jokapäiväiset sanat ovat useimmiten syntyneet vanhojen sanojen yhdistelmistä – kuten komputilo (’tietokone), joka muodostuu sanoista komputi (’käsitellä tietoja’) ja ilo (’työkalu’, ’väline’) – tai niille annetuista uusista merkityksistä – kuten muso (’hiiri’), joka tarkoittaa nykyään myös tietokoneeseen kytkettyä laitetta, aivan kuten suomenkin kielessä. Esperantistien välillä on jatkuvia kiistelyitä siitä, onko tietty lainasana oikeutettu vai pitäisikö uusi sana luoda yhdistelemällä vanhojen sanojen merkityksiä.
Juurisanojen ja niiden säännöllisen yhdistelemisen sääntöjen lisäksi esperanton opiskelijan täytyy opetella myös muutamia idiomaattisia yhdistelmiä, kuten eldonejo (’pois antamisen paikka’ eli ’kustantamo’). Myös joillakin juurisanoilla on idiomaattisia merkityksiä niiden sananmukaisten merkityksien lisäksi. Esimerkiksi sanasta krokodilo (’krokotiili’) muodostuneella verbillä krokodili tarkoitetaan omalla äidinkielellä puhumista tilanteessa, jossa tulisi puhua esperantoa (esimerkiksi kansainvälisissä esperantokonferensseissa).
Esperantossa sanat muodostuvat vartalosta, siihen mahdollisesti liitettävistä etu- ja jälkiliitteistä, sekä päätteestä, joka ilmaisee sanaluokan tai verbin aika- ja tapamuodon. Yhdestä juurisanasta voi päätteillä ja sanaluokkia vaihtamalla muodostaa jopa kymmeniä eri sanoja.
Suurin osa esperanton kantasanastosta on lainattu indoeurooppalaisen kielikunnan eri kieliryhmistä.
latinasta: abio ’kuusipuu’, facila ’helppo’, sed ’mutta’, tamen ’kuitenkin’, okulo ’silmä’, hepato ’maksa’, akvo ’vesi’
ranskasta: dimanĉo ’sunnuntai’, fermi ’sulkea’, ĉe ’luona’, frapi ’iskeä’, ĉevalo ’hevonen’, butiko ’kauppa’
italiasta: ĉielo ’taivas’, fari ’tehdä’germaanisista kielistä: fremda ’ulkomaalainen’
saksasta: hundo ’koira’, jaro ’vuosi’, monato ’kuukausi’, vorto ’sana’, nur ’vain’, fiŝo ’kala’
englannista: suno ’aurinko’, birdo ’lintu’, fiŝo ’kala’, ŝipo ’laiva’, blua ’sininen’, ofta ’usein’slaavilaisista kielistä: krom ’lisäksi’, ’paitsi’, raboti ’höylätä’
puolasta: barĉo ’borssikeitto’, celo ’päämäärä’, luti ’juottaa’, moŝto ’majesteetti’
venäjästä: vosto ’häntä’, barakti ’kiemurrella’muista indoeurooppalaisista kielistä
Bonvenon al Finnlando! [bon.'veː.non 'al finː.'laːn.do] = ’Tervetuloa Suomeen!’
Mi ne parolas Esperanton bone.' ['mi 'ne pa.'roː.las es.pe.'raːn.ton 'boː.ne] = ’En puhu esperantoa hyvin.’
Ĉu vi parolas la finnan / svedan / anglan? ['ʧu 'vi pa.'roː.las 'la 'fiːn.nan / 'sveː.dan / 'aːn.glan] = ’Puhutko / Puhutteko suomea / ruotsia / englantia?’
Zamenhofin ensimmäisessä maailmankongressissa vuonna 1905 pitämä puhe Claude Pironin lausumana.
kuuntele ääntämys? (Lukijan äidinkieli suomi. Sana ”konduku” on luettu väärin ”konduktu”.)
Lukijan äidinkieli kuuluu ääntämisen vivahteissa, mutta ei vaikuta ymmärrettävyyteen. Lukunäytteissä on joissakin kohdin hieman eri sanamuoto. Ensimmäisen näytteen teksti on alla. Kahdessa muussa toinen säe on ”sanktigata estu via nomo” ja neljäs ”fariĝu via volo”. Toisen näytteen lopussa on myös säe Ĉar via estas la regno, kaj la potenco kaj la gloro eterne.
Patro nia, kiu estas en la ĉielo,via nomo estu sanktigita.Venu via regno,plenumiĝu via volo,kiel en la ĉielo, tiel ankaŭ sur la tero.Nian panon ĉiutagan donu al ni hodiaŭ.Kaj pardonu al ni niajn ŝuldojn,kiel ankaŭ ni pardonas al niaj ŝuldantoj.Kaj ne konduku nin en tenton,sed liberigu nin de la malbono.Amen.
Esperantoksi on kirjoitettu tai käännetty yhteensä yli 25 000 kirjaa, ja säännöllisesti ilmestyviä esperantonkielisiä aikakausjulkaisuja ilmestyy yli sata. Suosituin tapa käyttää kieltä lienee kirjeystävien hankkiminen, joita varten on olemassa jo kymmeniä erilaisia palveluita tai palstoja. Monet kielen puhujat käyttävät esperantoa matkustaakseen halvalla ympäri Eurooppaa käyttämällä Pasporta Servo -palvelua, jossa moni esperantisti tarjoaa esperanton puhujille ilmaista lomamajoitusta omassa kodissaan, sekä mahdollisesti myös muita palveluita. Esperantistit kerääntyvät myös lukuisiin tapahtumiin ympäri maailmaa, joista suosituin on 1 500–3 000 esperantistia keräävä maailmankongressi, Universala Kongreso de Esperanto.
Esperantokirjallisuus sai alkunsa jo ennen kielen virallista julkistamista, kun kielen luoja L. L. Zamenhof käänsi runoutta ja proosaa esperantoksi testatakseen kielen kehittyneisyyttä ja ilmaisukykyisyyttä. Nykyesperantistit voivat löytää näistä teksteistä paljon kielivirheitä, joka johtui kielen kehitysvaiheesta. Myös kielen julkaisun jälkeen Zamenhof kirjoitti ja käänsi ahkerasti. Tunnetuimpia käännöksiä ovat Vanha testamentti ja useat William Shakespearen näytelmät.
Nykyään esperantoksi julkaistaan joka vuosi satoja kirjoja, joidenkin arvioiden mukaan keskimääräinen vauhti on yksi uusi julkaisu joka päivä. Tunnetuimmat merkkiteokset Antoine de Saint-Exupéryn Pikku prinssistä (La Eta Princo) J. R. R. Tolkienin Taruun sormusten herrasta (Mastro de l'Ringoj) on käännetty esperantoksi monien suomenkielisten teosten, kuten Kalevalan ja Aleksis Kiven Seitsemän veljestä -teoksen (Sep fratoj), tavoin. Myös muutamat suomalaiset ovat kirjoittaneet suoraan esperantoksi.
Tunnetuimpia esperantokirjailijoita ovat Antoni Grabowski, William Auld, Julio Baghy, Kazimierz Bein, Jorge Camacho, Kálmán Kalocsay, Mauro Nervi ja Claude Piron.Myös monet lastenkirjat ja sarjakuvat on käännetty esperantoksi, kuten Asterix (Asteriks), Pinokkio (Pinokjo), Tintti (Tinĉjo), Peppi Pitkätossu (Pipi Ŝtrumpolonga), Vaahteramäen Eemeli (Emilo), Ronja, ryövärintytär (Ronjo, rabista filino) sekä Anu ja Antti (Cisko kaj Vinjo).
Esperantoksi ilmestyy säännöllisesti yli sata lehteä, joista tunnetuimpia ovat kansainvälisen esperantojärjestön Esperanto, kansainvälisen esperantonuorten järjestön Kontakto, ja uutislehti Monato. Esperantoksi julkaistaan myös erikoisalojen lehtiä, ja useilla esperantojärjestöillä on oma lehti. Jotkin lehdet ilmestyvät Internetissä. Suomen Esperantoliitto julkaisee kuusi kertaa vuodessa ilmestyvää Esperantolehteä.Ranskalainen Le Monde diplomatique ilmestyy verkkojulkaisuna myös esperantoksi.
Musiikkia esperantoksi on tehty heti esperanton julkaisusta lähtien. Nykyään esperantomusiikki käsittääkin useimmat musiikin alalajit kuoromusiikista rockiin. Tunnetuimpia yhtyeitä ovat esimerkiksi Akordo, Dolchamar, JoMo, Ĵomart kaj Nataŝa, Kaj Tiel Plu, Kajto, Kore, Esperanto Desperado ja Persone. Vinilkosmo on pelkästään esperantomusiikkia julkaiseva levy-yhtiö.
Esperantoksi lähetetään radiolähetyksiä niin radioverkoissa kuin Internetissäkin. Nykyisin ainakin China Radio International, Melbourne Ethnic Community Radio, Radio Habana Cuba, Radio Audizioni Italiane (RAI), Radio Polonia ja Radio Vatican lähettävät esperantonkielistä materiaalia. Internet-radioita ja podcasteja on joitakin kymmeniä.
Vuonna 1964 Jacques-Louis Mahé tuotti ensimmäisen kokopitkän esperantonkielisen elokuvan, Angoroj. Vuonna 1965 sitä seurasi pienellä budjetilla tehty kauhuelokuva nimeltä Incubus, jonka pääosaa näytteli William Shatner. Incubus sai monilta esperantisteilta vastaan kritiikkiä näyttelijöiden huonon lausumisen takia. Yhteensä esperantoksi on tehty noin parisenkymmentä elokuvaa.
Lisäksi esperanto on esiintynyt monissa elokuvissa taustalla, kuten Blade: Trinityssä ja Charles Chaplinin Diktaattorissa.
Vuonna 2003 Ĝangalo-niminen verkkosivusto aloitti hankkeen esperantonkielisen, Internetissä toimivan televisiokanavan perustamiseksi. Tarkoituksena oli kerätä lahjoituksin 35 000 euroa, mutta niitä tuli vain noin 23 000 euroa. Hanketta ei kuitenkaan keskeytetty, ja Internacia Televido -niminen Internet-televisiokanava aloittikin toimintansa suunniteltua pienimuotoisempana maaliskuussa 2005. Kanava esimerkiksi palkkasi vain kolme työntekijää kymmenen suunnitellun sijaan, eikä se saanut hankittua itselleen omaa studiota materiaalin tekemistä varten.
Kanava lähettää muun muassa kulttuuriohjelmia, dokumentteja, piirrettyjä, elokuvia, esperantokursseja ja piensarjoja. Ohjelmat on tuotettu pienellä budjetilla. Ohjelmaa tulee päivittäin 90 minuuttia, ja sitä näytetään peräkkäin koko päivän ajan.
Jo aikaisemmin oli suunniteltu esperanto.tv-kanavan perustamista, mutta hanke kaatui ennen kanavan julkaisemista.
Alfred Hermann Fried – vuoden 1911 Nobelin rauhanpalkinnon saaja, esperantokirjailija
Charles Ribert Richet – vuoden 1913 Nobelin lääketieteen palkinnon saaja, aktiivinen esperantisti
Gustaf John Ramstedt (1873–1950) suomalainen tutkimusmatkailija, tieteilijä ja diplomaatti
Daniel Bovet – vuoden 1957 Nobelin lääketieteen palkinnon saaja, puhui esperantoa äidinkielenään
Harry Harrison – tieteiskirjailija, Irlannin kansallisen esperantojärjestön kunniapuheenjohtaja
Sir Joseph John Thomson – vuoden 1906 Nobelin fysiikanpalkinnon saaja, esperantonkielisen tiedeyhdistyksen puheenjohtaja
Sir William Ramsay – vuoden 1904 Nobelin kemianpalkinnon saaja, aktiivinen esperantisti
Reinhard Selten – vuoden 1994 Nobelin taloustieteen palkinnon saaja, esperantokirjailija
Rudolf Carnap – saksalainen filosofi, aktiivinen esperantisti 14-vuotiaasta lähtien
George Soros – osakesijoittaja ja poliittinen aktivisti, puhuu esperantoa äidinkielenään
Lou Harrison – yhdysvaltalainen säveltäjä, jonka sanoituksista osa oli esperantoksi
M. A. Numminen – suomalainen muusikko ja taiteilija, opiskeli esperantoa koulussa pakollisena aineena, levyttänyt ja esiintynyt esperantoksi
Tyyne Leivo-Larsson – suomalainen suurlähettiläs ja kansanedustaja, aktiivinen esperantisti
Toivoa (espero) kuvaavasta vihreästä väristä on tullut merkittävin esperanton symboli. Se esiintyy kaikissa kuviosymboleissa ja sitä käytetään jopa vertauskuvallisissa sanonnoissa. Esimerkiksi verda koro (vihreä sydän) tarkoittaa esperantistin sydäntä tai aatetta. Viisisakarainen tähti, verda stelo (vihreä tähti), kuvaa viittä vanhan laskutavan mukaista mannerta.
Verda stelo esiintyy myös esperanton lipun vasemmassa yläkulmassa rauhaa ja puolueettomuutta kuvaavan valkoisen neliön päällä. Lippua käytetään erittäin paljon, mutta jotkut esperantistit pitävät lippua liian nationalistisena kansainväliselle kielelle, joten monet järjestöt suosittelevatkin brasilialaisen esperantistin vuonna 1987 luoman jubilea simbolon (riemusymboli) käyttöä. Jubilea simbolossa on kaksi vihreää E-kirjainta toisiinsa nähden vastakkain valkoisella pohjalla. Tämä malli ei kuitenkaan ole saavuttanut vielä kovin suurta suosiota ja useimmat esperantistit pitävätkin yhä perinteistä lippua ylikansallisen yhteenkuuluvuuden tai kansainvälisyyden symbolina. Joskus esperantomatkailijat pitävät pientä lippua esillä, jotta muut esperantistit voisivat tunnistaa heidät esperantisteiksi.
Esperanto on saanut vastaansa myös runsaasti kritiikkiä. Suuri osa siitä koskee yleisesti keinotekoisten apukielten tarpeellisuutta ja realiteetteja ja on kohdistettu juuri esperantoon sen suuren käyttäjämäärän ja tunnettuuden vuoksi.
esteettisyys – Esperantossa on paljon konsonantteja ja se on saanut suuresti vaikutteita slaavilaisista kielistä, jonka vuoksi se ei ole monien mielestä kaunis kieli, kuten useat romaanisista kielistä enemmän vaikutteita saaneet kansainväliset apukielet.lähde? Lisäksi esperanton akkusatiivin päätettä -n, monikon päätettä -j ja erityisesti niiden yhdistelmää -jn pidetään visuaalisesti rumina ja hankalina.lähde?
eurooppalaisuus – Esperanto perustuu hyvin paljon indoeurooppalaisiin kieliin ja erityisesti sen eurooppalaisiin haaroihin. Tämän vuoksi esimerkiksi monet sen rakenteet ja sanasto ovat hyvin tuttuja Euroopassa puhuttavien indoeurooppalaisten kielten puhujille, mutta eivät muille. Monien mukaan kansainvälisen apukielen tulisi olla tässäkin suhteessa kansainvälinen ja tasavertainen.
omat kirjaimet – Esperanton kehittämisen aikana sen omat latinalaisesta kirjaimistosta poikkeavat kirjaimet eivät olleet vielä suuri ongelma, mutta erityisesti nykyään niitä pidetään erittäin hankaloittavana tekijänä kommunikoinnissakenen mukaan?. Lisäksi ne ovat monien mielestä rumiakenen mukaan?. Myös kirjaimia vastaavien äänteiden sanotaan olevan hankalialähde?.
seksistisyys – Esperanton on väitetty olevan olevan seksistinen kielilähde?kenen mukaan?. Sanoissa ei esimerkiksi yleensä tarvitse ilmaista sen olevan maskuliininen, mutta sen sijaan feminiinisyys pitää ilmaista liitteellä -in-. Esimerkiksi ”isä” on esperantoksi patro ja ”äiti” patrino.
akkusatiivi – Esperantossa käytetään akkusatiivia paitsi suoran tekemisen kohteen ilmaisemiseen, myös esimerkiksi ajan tai paikan ilmaisemiseen. Akkusatiivi on näin ollen suhteellisen monimuotoinen ja siksi vaikea monille opiskelijoillekenen mukaan?.Näiden johdosta esperantolle on syntynyt monia kilpailevia kieliä, joita monet esperantistit ovat siirtyneet käyttämäänlähde?. Tunnetuimpia näistä ovat esperanton pohjalta syntynyt ido, esperanton naturalistisuudellaan haastava interlingua ja esperanton vastaisenakin esiintynyt fasile.
Kritiikin myötä myös esperanton sisällä on esiintynyt erinäisiä reformoivia suuntauksia, kuten riismi, jossa esperanton persoonapronominit li (”hän” m.) ja ŝi (”hän” f.) korvataan yhdellä persoonapronominilla, ri. Riismissä juurisanoilla ei ole oletusarvoisesti mitään sukua, vaan maskuliinisuus tulisi ilmaista jälkiliitteellä -iĉ-, kuten feminiinisyys ilmaistaan jälkiliitteellä -in-. Näin ollen ”isä” olisi esperantoksi patriĉo ja ”äiti” patrino. Riismi ei ole kuitenkaan saanut suurta suosiota.
Elokuvat – Lista kaikista esperantonkielisistä elokuvista iMDB:ssä (englanniksi)
Universala Esperanto-Asocio (UEA) – Esperanton maailmanliitto (esperantoksi)(englanniksi)(saksaksi)(ranskaksi)(espanjaksi)(portugaliksi)(venäjäksi)
Tutmonda Esperantista Junulara Organizo (TEJO) – Kansainvälinen Esperanton Nuorisoliitto
Finnlanda Esperantista Junulara Organizo (FEJO) – Suomen Nuorten Esperantoliitto ry
lernu! – tietoa esperantosta, historiaa, kirjasto, kursseja, harjoituksia, sanakirjoja, uutisia, pelejä, käyttäjiä, foorumi, chat, viestijärjestelmä, ym. suomeksi ja kymmenillä muilla kielillä.
Kurso de Esperanto (englanniksi) – ilmainen ja monikielinen opiskeluohjelma, joka on saatavilla myös suomeksi
Plena Manlibro de Esperanta Gramatiko – esperanton kielioppi kokonaisuudessaan (esperantoksi)
Stano Marček (suomeksi toim. Tuomo Grundström): Esperanto mutkattomasti (ISBN 978-80-89312-14-6)

Espoon viimeinen neitsyt on Selma Vilhusen käsikirjoittama ja Hanna Maylettin ohjaama suomalainen draamaelokuva vuodelta 2003. Sen pääosissa esiintyvät Saila Laakkonen ja Hennariikka Laaksola.
16-vuotias Minna on kyllästynyt kiltin tytön elämään. Kaikki kaverit elävät Minnan mielestä vauhdikasta ja mielenkiintoista elämää, johon kuuluvat niin seurustelut kuin sekoilutkin. Päästäkseen kokemaan kaiken tämän saman Minna raahaa parhaan ystävänsä Emman kesäiselle liftireissulle todistaakseen, että hänkin osaa olla villi, vapaa ja rohkea. Minnan ja Emman reissusta tulee seikkailu, tosin vähän eri tavalla kuin Minna etukäteen kuvitteli.
Lopulta he päätyvät festareille, joilla Minnan villeys, vapaus ja rohkeus todella punnitaan. Samalla Minnan ja Emman kaveruus joutuu koetukselle ja Minna tajuaa mitä on tosi ystävyys.

Essaouira (arab. الصويرة‎‎, as-Ṣawīra) on kaupunki Essaouiran provinssissa Marrakech-Tensift-Al Haouzin hallintoalueella Marokossa. Kaupunki sijaitsee Atlantin rannikolla maan länsiosassa noin 350 kilometrin päässä Casablancasta etelään ja noin 175 kilometrin päässä Marrakechista länteen. Essaouirassa vallitsee semiaridi ilmasto, jolle luonteenomaisia ovat lämpimät kesät ja leudot talvet. Lähes jatkuvasti puhaltava tuuli viilentää lämpötiloja ja houkuttelee kaupungin pitkälle hiekkarannalle laine- ja purjelautailijoita. Asukkaita Essaouirassa oli vuoden 2004 väestönlaskennassa 69 493. Kaupungin 30 hehtaarin laajuinen medina on Unescon maailmanperintökohde.Kaupunki on muodostunut suojaisan luonnonsataman ympärille. Foinikialaiset perustivat satamaa suojaavalle Mogadorin saarelle 700–500-luvulla eaa. kaupankäyntikeskuksen, jossa valmistettiin paikallisista kotiloista saatavaa vaatteiden värjäyksessä käytettyä purppuraa. Foinikialaisten jälkeen muun muassa roomalaiset hallitsivat aluetta ja jatkoivat purppurantuotantoa. Mogador-nimellä tunnettu kaupunki päätyi 1500-luvulla lyhyeksi aikaa Portugalin hallintaan, joka rakennutti sinne linnoituksen.
Nykyisen kaupungin historia alkoi vuonna 1765, kun sulttaani Muhammad III päätti perustaa satamakaupungin, johon hän keskitti kaiken Marokon eteläosan kaupankäynnin, mikä pakotti eurooppalaiset konsulit ja kauppiaat asettumaan Mogadoriin. Mogadorista kehittyi kukoistava kaupunki, joka toimi tärkeänä linkkinä Euroopan ja Saharan eteläpuolisen Afrikan välisessä kaupankäynnissä. Muurien ympäröimä kaupunki suorine katuineen rakennettiin arkkitehti Théodore Cornutin suunnitelman mukaisesti, mikä miellytti sulttaania, joka antoi kaupungille sen nykyisen nimen Essaouira eli ”hyvin suunniteltu”. Essaouiran kaupankäynti kuihtui 1800-luvun lopulta lähtien ja tyrehtyi 1900-luvulla lopullisesti Ranskan valtakaudella, joka kesti vuoteen 1956 saakka. Kaupungista tuli 1960-luvulla suosittu hippien keskuudessa. Samoin taiteilijat alkoivat kiinnostua Essaouirasta. Nykyisin kaupunki on suosittu matkailukohde.
Ajanlaskun alussa elänyt kreikkalainen maantieteilijä Klaudios Ptolemaios käytti nykyisen Essaouiran alueesta nimeä Thamuziga. Foinikialaiset perustivat Essaouiran edustan Mogadorin saarelle 700–500-luvulla eaa. asutuskeskuksen, jota he kutsuivat nimellä Migdal tai Migdol, joka tarkoittaa vartiotornia tai pientä linnoitusta. Alkuperäinen foinikialaisnimi paikalle on saattanut olla Arambys, joka tulee foinikialaisesta sanonnasta ”Har Anbin” eli ”viinirypäleiden vuori”. Al-Andalusista kotoisin ollut maantieteilijä Al-Bakri kutsui kaupungin edustan Mogadorin saarta nimellä Amagdoul, joka tarkoittaa berberikieliin kuuluvalla keskiatlaksentamazightin kielellä ”hyvin vartioitua” tai ”hyvin suojeltua”. Kaupungin alueelle on haudattu keskiajalla muslimipyhimys Sidi Mogdoul, jonka nimestä on yleisen hyväksynnän mukaan muotoutunut nimi Mogador. Yhden näkemyksen mukaan Mogador-nimi on väännös tamazightinkielisestä ”turvallista ankkuripaikkaa” tarkoittavasta sanasta.Nimi Mogador esiintyi 1300-luvun genovalaisessa ”Medicin kartastossa” sekä hieman myöhemmin julkaistussa venetsialaisten Pizziganon veljesten tekemässä atlaksessa. Espanjalaiset kutsuivat Mogadoria nimellä Mogadour ja portugalilaiset puolestaan nimellä Mogadouro. Brittiläinen 1500-luvun merenkulkija Francis Drake käytti Mogadorista nimitystä Domegador vuonna 1577. Hollantilaisen kartografin Jodocus Hondiuksen julkaisemissa 1500-luvun kartoissa kaupungista käytetäänkin nimeä Domegador.Ranskalainen aatelinen ja amiraali Isaac de Razilly joukkoineen pommitti vuonna 1629 pohjoisempana rannikolla sijaitsevaa Salén kaupunkia ja siellä majailleita merirosvoja. Salésta de Razilly eteni merirosvojen perässä Mogadoriin saakka. De Razilly käytti Mogadorista nimeä Mongador. Samaa nimeä käytti myös Hondiuksen vuonna 1608 julkaistu atlas. Vuosina 1757–1790 Marokkoa hallinnut sulttaani Muhammad III antoi Mogadorille nimen Essaouira tai Souira, joka tarkoittaa ”hyvin suunniteltua”. Toisen tulkinnan mukaan nimi tulee arabian sanoista ”kaunis kuva” ja kolmannen tulkinnan mukaan puolestaan arabian ”vallitettua” tarkoittavasta sanasta elmoussawara. Kaupunki tunnettiin vuodet 1912–1956 jälleen nimellä Mogador, jonka jälkeen Essaouira-nimi palasi käyttöön. Paikallinen berberiväestö kutsuu kaupunkia nimellä Taṣṣurt (tifinagh: ⵎⵓⴳⴰⴹⵓⵔ).
Marokon keskiosassa Atlantin valtameren rannalla sijaitseva Essaouiran kunta (ransk. municipalité) kuuluu Essaouiran provinssiin ja Marrakech-Tensift-Al Haouzin alueeseen. Kunta on provinssin hallinnollinen keskus. Pohjoisessa ja lännessä Essaouira rajoittuu Ounaghan maalaiskuntaan, lännessä Aguerdin maalaiskuntaan sekä kaakossa ja etelässä Sidi Kaoukin maalaiskuntaan. Essaouira sijaitsee noin 350 kilometriä etelään Marokon suurimmasta kaupungista Casablancasta ja noin 170 kilometriä etelään Safista sekä noin 175 kilometriä länteen Marrakech-Tensift-Al Haouzin alueen pääkaupungista Marrakechista ja noin 170 kilometriä pohjoiseen Agadirista. Pinta-alaa kunnalla on 90 neliökilometriä.Essaouiran kaupunki on rakennettu dyynimetsän ja meren väliin kivikkoiselle niemelle noin 3–6 metrin korkeuteen merenpinnasta, minkä johdosta kaupunki saattaa voimakkaan vuorovesivuoksen aikana muuttua miltei saareksi. Kaupungin edustalla on useita pieniä kallioisia saaria, kuten Îles Purpuraires -nimellä (suom. ”purppurasaaret”) tunnettu saariryhmä, jotka suojaavat Essaouiran satamaa. Ryhmään kuuluu muun muassa Mogadorin saari, jonka vesillä eläviä purppurakotiloita on aikoinaan käytetty purppurantuotannossa. Îles Purpuraires -saaret sijaitsevat vastapäätä kaupungin pitkää etelän Ras Simin niemelle (myös Cap Sim) saakka jatkuvaa hiekkarantaa. Essaouiran rannikolla on myös kilometrien pituinen hernekasveja kasvava hiekkadyynien ketju, joiden takana on kotoperäisiä Argania spinosa -puita kasvavia dyynimetsiä. Dyynien juurella kaupungin kohdalla sijaitsee laguuni. Kaupungin eteläpuolella on Oued Ksob -joen laakso, ja joki laskee Diabatin kylän liepeillä mereen.
Geomorfologialtaan Essaouiran alueen maaperä muodostuu enimmäkseen kvartäärikauden eli nykyisen geologisen ajanjakson aikana tuulen vaikutuksesta kerrostuneista dyyneistä, jotka ovat tyypeiltään pitkittäisdyynejä ja barkaaneja. Essaouiran rannikkoa rajaa kvartäärikaudelle ajoitetusta kalkareniitista eli rakeisesta kalkkikivestä muodostunut alue. Kunnan alueella mereen laskeva Oued Ksob -joki on kvartäärikauden aikana kerrostanut sedimenttejä ja luonut näin alluviaalitasangon. Kunnan itäosat muodostuvat tertiäärikaudelle ajoitetusta konglomeraatista eli kivettyneestä sorasta. Essaouiran kaupunkialueen itä- ja koillispuolella sijaitsee näkyvistä peittynyt lounais-koillissuuntainen antikliini eli poimuttuneiden kivikerrostumien ylöspäin kaartuva kaari.
Essaouirassa vallitsee semiaridi eli puolikuiva ilmasto, jolle luonteenomaisia ovat lämpimät kesät ja leudot talvet. Tyypillisiä ovat huhtikuun ja lokakuun väliselle ajanjaksolle sijoittuvat kuivuusjaksot, jotka kestävät kuudesta seitsemään kuukauteen. Keskimääräinen lämpötila vaihtelee 15–20 °C:n välissä. Suhteellinen kosteus on 81–89 prosenttia. Lähes jatkuvasti puhaltava viileä pohjoistuuli, jota paikallisella berberikielellä kutsutaan nimillä taros ja alizee, aiheuttaa kaupunkiin oman mikroilmaston, jonka ansiosta esimerkiksi kylmimmän ja kuumimman kuukauden keskimääräisten lämpötilojen ero on suhteellisen pieni. Tuuli estää suurelta osin esimerkiksi auringonoton kaupungin hiekkarannalla. Sen sijaan tuulinen Essaouira on laine- ja purjelautailijoiden suosiossa. Lajeille otollisimmat olosuhteet ovat kesällä. Tuuli puhaltaa talviaikaan voimakkaimmin ja nostattaa kovimmat aallot. Kaupunkia kutsutaan ”Afrikan tuulikaupungiksi”. Kylmä Kanarianvirta kulkee Essaouiran editse koillis–lounaissuuntaisesti aiheuttaen viileät lämpötilat.
Koska kaupunki sijaitsee rakentamiseen soveltumattomien dyynimetsien ja meren välissä, Essaouira on säilynyt useista muista kaupungeista poiketen tiiviinä eikä ole alkanut rönsyillä. Essaouiran kaupunkialue muodostuu medinasta, sen koillispuolisesta teollisuusalueesta (ransk. Quartier Industriel), medinan eteläpuolella sijaitsevasta entisestä eurooppalaisten asuinalueesta sekä kaupungin reunalla sijaitsevista 1960-luvulta lähtien rakennetuista lähiöistä (ransk. lotissement), jotka ovat pohjoisesta etelään Skala, Lagune, Borj 2, Azlef ja Borj 1. Essaouiran kuntaan kuuluvat myös kauempana kaupunkialueesta sijaitsevat Ghazouan, Laraabin ja Diabatin douarit eli kylät.Kaupunki tunnetaan medinasta eli vanhastakaupungistaan, joka on hyvin säilynyt esimerkki 1700-luvun lopun eurooppalaisten sotilasarkkitehtuurin sääntöjen mukaan rakennetusta pohjoisafrikkalaisesta linnoitetusta kaupungista. Eurooppalaisen arkkitehtuurin inspiroima kaupunki on rakennettu yhdenmukaiseksi ranskalaisen arkkitehdin Théodore Cornutin suunnitelman mukaisesti. Muurein ympäröity kaupunki muodostui alun perin kolmesta osasta, jotka olivat medina, kasbah ja mellah. Nykyisin medinalla tarkoitetaan koko aluetta. Medinan rakennustöissä on käytetty niin marokkolaisia kuin muualtakin tulleita rakennustekniikoita, minkä ansiosta Essaouirassa on joitain arkkitehtuurisia taidonnäytteitä, kuten medinan kaakkoisosassa sijaitseva Bab Marrakech -bastioni eli ulkonema medinaa ympäröivästä muurista, lounaisnurkassa sijaitseva Skala de la Ville -linnoitus sekä sataman Skala du Port -linnoitus. Muita medinan nähtävyyksiä ovat lukuisat moskeijat, joista huomattavimmat ovat Ben Youssefin ja Kasbahin moskeijat sekä synagogat, kuten 1800-luvulla rakennettu Simon Attiasin synagoga. Medinan koillispuolella sijaitsevat lähekkäin juutalaisten hautausmaa, jossa vanhimmat haudat ovat vuodelta 1776 sekä kristittyjen hautausmaa. Muslimien hautausmaa sijaitsee kaakkoon medinasta. Kaupungissa on myös 1700-luvun lopulla valmistunut portugalilainen kirkko. Lähellä eteläistä Diabatin kylää sijaitsee Dar Sultan -nimellä tunnettu vanha kuninkaallinen palatsi. Muslimipyhimys Sidi Mogdoulin hauta sijaitsee kaupunkialueen ja Diabatin välissä.
Marokon ensimmäisten asukkaiden berbereiden tiedetään arkeologisten todisteiden perusteella kalastaneen Essaouiran edustan Mogadorinlahdella jo 3000– ja 2000-luvuilla eaa. Foinikialaiset purjehtivat lähteestä riippuen 700–500-luvulla eaa. Afrikan länsirannikkoa pitkin kohti etelää ja löysivät nykyisen Essaouiran paikalta tuulilta suojaisan luonnonsataman. Satamaa on pidetty yhtenä Marokon parhaimmista ankkuripaikoista. Satamaa suojaavalle Mogadorin saarelle kehittyi kaupankäyntikeskus, joka sai nimen Migdal tai Migdol. Sataman edustan Îles Purpuraires -saarille, joihin Mogadorin saarikin kuuluu, perustettiin myös purppurantuotantotilat, sillä saarilla elävästä Hexaplex trunculus -kotilosta saatiin ylellisyysvaatteiden värjäyksessä käytettyä purppuraa. Tutkimusmatkailija Hanno Merenkulkija foinikialaisten perustamasta Karthagosta vieraili alueella 400-luvulla eaa. ollessaan purjehtimassa Afrikan länsirannikkoa pitkin aina päiväntasaajalle saakka. Hän käynnisti noin 30 kilometrin päässä Essaouirasta koilliseen sijaitsevalla Jbel Hadid -vuorella rautamalmin kaivaukset. Mogadorin saarelta on löydetty keramiikkaa, johon on kaiverrettu karthagolaisen sotapäällikön Magon (243–203 eaa.) nimi, mikä osoittaa karthagolaisten vaikuttaneen seudulla vielä noihin aikoihinkin.Foinikialaisten jälkeen alueella vaikuttivat kreetalaiset, kreikkalaiset ja roomalaiset. Îles Purpuraires -saarten purppuran maine oli kiirinyt Roomaan saakka ja vuosina 25 eaa.–24 jaa. hallinnut Rooman valtakuntaan kuuluneen Mauretanian kuningaskunnan kuningas Juba lähetti saarille valtuuskunnan, jonka tarkoituksena oli käynnistää purppurantuotanto uudelleen. Tämän jälkeen purppuraa alettiin viedä Roomaan.Nykyinen Essaouira tunnettiin aikaisemmin nimellä Mogador; nimitystä käytettiin jo ainakin 1300-luvun kartoissa. Portugalin kuningas Emanuel I rakennutti vuonna 1506 Mogadoriin linnoituksen suojaamaan Portugalin valloitusretkien kannalta merkittävää välisatamaa. Linnoitus sai nimen ”Castelo Real de Mogador”, mutta se hylättiin jo vuonna 1510. Portugalilaisten lähdettyä Mogador jäi paikallisten asukkaiden hallintaan. Muun muassa Espanja, Hollanti, Britannia ja Ranska yrittivät 1500-luvun aikana valloittaa Mogadorin, mutta kaikki yritykset epäonnistuivat. Saadien hallitsijasukuun kuuluva sulttaani Ahmad al-Mansur rakennutti Ida Ou Gourdiin, 20 kilometrin päähän Mogadorista, sokeritehtaan, joka oli toiminnassa vuosina 1578–1603. Lissabonin maanjäristys ja sitä seurannut tsunami tuhosivat osia Mogadorista ja muista Marokon rannikkokaupungeista vuonna 1755.
Nykyisen Essaouiran historia alkoi vuonna 1765, kun Alaouiten hallitsijasukuun kuuluva sulttaani Muhammad III päätti perustaa satamakaupungin, joka avaisi Marokon maailmalle. Samalla sataman ajateltiin auttavan kauppasuhteiden kehittymisessä Euroopan kanssa. Sulttaani pyysi apua suunnittelussa ranskalaiselta sotalinnoituksiin erikoistuneelta arkkitehdilta Nicholas Théodore Cornutilta, joka oli saanut voimakkaita vaikutteita maineikkaan ranskalaisen sotilasarkkitehdin Sébastien Le Prestre de Vaubanin suunnittelemasta Luoteis-Ranskan Bretagnen Saint-Malon kaupungin linnoituksesta. Erään lähteen mukaan Cornut olisi ollut sulttaanin vankina tuohon aikaan. Mogadorin sataman vanha portugalilaislinnoitus purettiin osittain Cornutin suunnitelmien mukaan ja tilalle rakennettiin Skala du Port tai Sqala-nimellä tunnettu linnoitus esplanadeineen ja tykkirivistöineen. Koko Mogadorin ympärille rakennettiin puolustusmuuri Vaubanin mallin mukaan. Muuriin rakennettiin linnoituksia, kuten medinan luoteisosan Skala de la Ville. Muurin sisäinen kaupunki on rakennettu ruutukaavan mukaan, ja se muodostui kolmesta erillisestä osasta, joista kasbahin alueelle keskittyi hallinto. Kasbahissa toimi myös varuskunta. Medinaa sen sijaan rakennettiin 1700-luvulta lähtien 1900-luvun alkuun saakka.
Sulttaani Muhammad III hyödynsi kaupungin 1760-luvulla muodostunutta juutalaisyhteisöä suhteiden luomisessa eurooppalaisten kanssa ja kaupankäynnin järjestämisessä heidän kanssaan. Sulttaani myös asutti juutalaisia kaupunkiin. Juutalaisille myönnettiin huomattavia poliittisia ja taloudellisia etuoikeuksia taannut Toujjar Es-Sultan -arvonimi (suom. ”kuninkaalliset kauppiaat”). Cornutin suunnittelema kaupunki suorine katuineen, kaksikerroksellisine valkoiseksi kalkittuine taloineen ja porttiholveineen edustaa yhdistelmää eurooppalaisia ja marokkolaisia tyylisuuntia, mikä miellytti sulttaania, joka antoi kaupungille nimen Essaouira eli ”hyvin suunniteltu”. Nykyisin koko muurein ympäröidystä alueesta käytetään medina-nimitystä.Sulttaani Muhammad III:n valtakaudella Essaouira sai merkittävän verotuksellisen ja kaupallisen aseman, ja siitä muodostui yksi Marokon tärkeimmistä kaupankäyntikeskuksista ja satamakaupungeista. Vastaavasti sisämaan suurkaupunkien Meknesin ja Fèsin merkitys vähentyi. Sulttaani sulki Essaouirasta etelään sijaitsevan Marokon rannikon eurooppalaisilta kauppiailta ja keskitti kaiken maan eteläosan kaupankäynnin Essaouiraan. Tämä pakotti eurooppalaiset konsulit muuttamaan Rabatista, Agadirista ja Safista Essaouiraan. Britannialla, Espanjalla, Hollannilla, Italialla, Portugalilla, Ranskalla, Saksalla ja Tanskalla oli konsulaatit kaupungin kasbahissa. Samoin suuret eurooppalaiset kauppahuoneet perustivat toimistojaan kaupunkiin. Essaouiran satamaa kutsuttiin myös nimellä ”Timbuktun satama”, sillä se toimi määränpäänä Saharan eteläpuolisesta Afrikasta tuleville karavaaneilla ja tärkeänä linkkinä Timbuktun ja Euroopan väliselle kaupankäynnille. Karavaanit Timbuktusta, Senegalista ja Nigeristä kuljettivat Essaouiraan erilaisia tuotteita, kuten suolaa, kultaa, strutsin sulkia ja norsunluuta sekä myös orjia. Karavaanit kuljettivat kauppatavaroita myös Essaouirasta poispäin. Eurooppalaiset toivat kaupunkiin muun muassa eurooppalaisia vaatteita ja kiinalaista teetä. Kaupankäyntiä valvoi ja verotti 2 000 sotilaan vahvuinen varuskunta. Essaouiraan rakennettiin rikkauksien kulkiessa kaupungin kautta suuria palatseja.
Ranskan merivoimat François d'Orléansin johdolla pommitti Essaouiraa elokuussa 1844. Ranskalaiset myös miehittivät kaupungin lyhyeksi ajaksi. Tapahtuma oli osa laajempaa Ranskan–Marokon sotaa. Ranskan valloitettua nykyisen Malin alueen vuonna 1880  kauppareitit muuttuivat ja Essaouiran vauraus alkoi asteittain vähentyä. Marokko menetti toisen Marokon kriisin seurauksena itsenäisyytensä ja Essaouirasta tulikin vuonna 1912 osa Ranskan Marokkoa, joka oli Ranskan hallitsema protektoraatti. Samalla kaupungin nimi vaihdettiin takaisin Mogadoriksi. Ranskan harjoittaman politiikan ja höyrylaivojen yleistyttyä Essaouiran kaupankäynti tyrehtyi lopullisesti, ja se ohjattiin muun muassa Tangeriin, Agadiriin ja Casablancaan, joissa oli paremmat satamat uudenaikaisille laivoille.Essaouiran satamaa modernisoitiin ja laajennettiin 1900-luvun aikana, mutta se ei kyennyt kilpailemaan muiden satamakaupunkien kanssa. Kaupunkia ei yhdistetty rautatieverkkoon, joten se menetti tärkeät yhteydet myös esimerkiksi Marrakechin suurkaupunkiin. Protektoraatin aikana Essaouiran kaupungin pohjoisosaan perustettiin teollisuusalue ja kaupungissa oli esimerkiksi nahka-, kalastus- ja laivanrakennusteollisuutta. Ranskan Marokon protektoraatin kenraaliresidentti (ransk. résident général) Hubert Lyautey rakennutti vuonna 1912 Mogadorin kasbahiin Magana-nimisen kellotornin. Katolinen Sainte-Annen kirkko vihittiin vuonna 1936 käyttöön.Kolonialismin aikana medinan eteläpuolelle Mogadorinlahden rannalle rakennettiin eurooppalaisten asuinalue. Kaupunkiin perustettiin myös useita julkisia palveluita, kuten ensimmäisen ja toisen asteen koulut, terveyskeskus, postitoimisto ja poliisiasema. Uudet palvelut sijoittuivat eurooppalaisten asuinalueen taakse sekä teollisuusalueen eteläpuolelle. Vuonna 1900 Essaouiran noin 25 000 asukkaasta miltei puolet oli juutalaisia. Yhteisö kuitenkin kaupankäynnin kuihtumisen seurauksena kutistui ja 1950- ja 1960-luvuilla kaupungin juutalaisia alkoi muuttaa esimerkiksi Israeliin, Eurooppaan, Kanadaan ja Yhdysvaltoihin. Nykyisin juutalaisyhteisö on lähes hävinnyt.
Syrjäiseksi jäänyt kaupunki sai Essaouira-nimensä takaisin Marokon itsenäistyttyä Ranskasta vuonna 1956. Vuodesta 1962 lähtien kaupungin reuna-alueille on rakennettu tiheitä lähiöitä, joita kutsutaan nimellä lotissement. Dyynejä on tasoitettu ja kaupungin ja dyynien välissä sijaitsevaa laguunia täytetty lähiöiden tieltä. Hipit alkoivat suosia Essaouiraa 1960-luvulla, ja monet ulkomaalaiset muusikot vierailivat useiden muiden taiteilijoiden ohella siellä.Kolonialismin ajan alennustilan jälkeen kaupunki on jälleen kehittymässä; muun muassa ryhmä marokkolaisia näyttelijöitä on markkinoinut Essaouiraa matkailijoille historiallista vanhaakaupunkia hyväksi käyttäen. Lisäksi eurooppalaisia on 1990-luvulta lähtien asettunut kaupunkiin asumaan. He ovat sijoittaneet ostamiinsa vanhankaupungin rakennuksiin kunnostamalla niitä. Kaupungin ulkourheilumahdollisuudet alkoivat kehittyä 1980-luvun alkupuolella, kun sveitsiläinen lainelautailukoulun omistaja saapui Essaouiraan ja huomasi suotuisat tuulet. Miehen ehdotuksesta kaupunki alkoi markkinoida itseään ”tuulikaupunkina” tarkoituksena saada paikkakunnalle lainelautailijoita.
Unesco liitti Essaouiran 30 hehtaarin laajuisen medinan maailmanperintöluetteloonsa vuonna 2001, koska medina on poikkeuksellisen hyvä esimerkki 1700-luvun lopun linnoitetusta kaupungista, ja koska se on nykyisten eurooppalaisten sotilasarkkitehtuurin sääntöjen mukaan rakennettu ja sijaitsee Pohjois-Afrikassa. Unesco perusteli hyväksymistä myös sillä, että Essaouira oli Marokon ja Saharan autiomaan takamaat Eurooppaan ja muuhun maailmaan yhdistävä huomattava kansainvälinen kauppasatama 1800-luvulla.
Essaouiran kunnan toimeenpaneva virkamies on kunnanvaltuuston puheenjohtaja Mohamed El Farrah. Puheenjohtaja toimeenpanee kunnanvaltuuston tekemät päätökset ja on kunnanvaltuuston äänestyksellä valitsema. Essaouiran kunnanvaltuusto valitaan suoralla kansanvaalilla. Ranskalainen La Rochellen kaupunki on ollut Essaouiran ystävyyskaupunki vuodesta 1999 lähtien. Kaupungit tekevät yhteistyötä muun muassa kalastuksen, matkailun ja paikallishallinnon aloilla.Essaouiran satamalla on nykyisinkin suuri merkitys, sillä se on maan kolmanneksi tärkein sardiinisatama, vaikka viime vuosien aikana sardiinisaaliit ovat pienentyneet. Kalastajat sadoilla pienillä 5,4-metrisillä puuveneillä lähtevät joka aamu merelle kalastamaan sardiineja. Medinasta koilliseen sijaitseva Essaouiran teollisuusalue (ransk. Quartier Industriel) oli aikoinaan kaupungin taloudellinen keskus, mutta nykyisin alue on hiljentynyt ja pääosa tehtaista on huonossa kunnossa. Alueen infrastruktuuri, kuten viemäröinti on laiminlyöty, ja köyhät perheet etsivät majapaikkaa hylätyistä tehtaista. Teollisuusalueesta on keskusteltu kunnan ja provinssin tasolla vuosikausia, mutta mitään ratkaisua ei ole saatu aikaan. Teollisuusalueella toimii enää lähinnä 2–3 paikallisten kalastajien pyytämiä sardiineja purkittavaa tehdasta. Alueella on toiminut myös parkitsimoita, joissa parkituista nahoista on valmistettu esimerkiksi laukkuja ja takkeja.Kaupunki tunnetaan käsityöläisistään, jotka valmistavat upotuksin koristeltuja huonekaluja sekä muita puuesineitä. Materiaalina käsityöläiset käyttävät paikallisen atlassypressin runko-osaa ja juuria. Eurooppalaiset saapuivat vuoden 1920 tienoilla Essaouiraan ostamaan paikallisten valmistamia puuesineitä. Italialaiset perustivat vuonna 1922 kaupunkiin työpajan, joka valmisti puisia laivoja ja autoja. Ranskalaiset perustivat oman työpajansa paria vuotta myöhemmin. Skala de la Villen alueelle alettiin perustaa 1970-luvulta lähtien työpajoja, jotka myivät puutuotteita suoraan matkailijoille. Nykyisin työpajoja on joka puolella medinaa.
Essaouira suosittu matkailukohde, mutta kaupungin matkailu poikkeaa kuitenkin muiden Marokon kaupunkien matkailusta, koska Essaouiraan matkustavat ovat pääasiassa itsenäisiä matkailijoita, päiväretkeläisiä Agadirista tai Marrakechista sekä vesiurheiluharrastajia. Suuret matkanjärjestäjät eivät ole järjestäneet kaupunkiin pakettimatkoja, eikä kaupungissa ole matkailijoita, jotka viettäisivät koko lomansa siellä. Essaouiran matkailu on keskittynyt kulttuuriin ja urheilulajeihin esimerkiksi auringonoton ja juhlinnan sijasta. Marokon koulujen kesälomien aikaan kesäkuusta elokuuhun marokkolaisia ympäri maata ja erityisesti Marrakechistä saapuu kaupunkiin, sillä Atlantilta puhaltavat tuulet tekevät paikkakunnasta esimerkiksi sisämaan Marrakechiä viileämmän. Ensimmäiset eurooppalaiset turistit saapuivat Essaouiraan 1960-luvulla.
Essaouirasta johtaa vuonna 2011 valmistunut valtatie Chichaouan kautta Marrakechiin. Lisäksi kaupungista on päätiet läheisiin kaupunkeihin. Essaouiran paikallisliikenteen linja-autot liikennöivät Bab Doukkala -portin läheisyydestä läheisiin kyliin, kuten Sidi Kaoukiin ja Diabatiin. Essaouiran linja-autoasema sijaitsee noin 400 metrin päässä medinasta koilliseen. Useat eri linja-autoyhtiöt, kuten kansallinen CTM, liikennöivät asemalta eri puolille maata, kuten Casablancaan, El Jadidaan, Marrakechiin ja Safiin. Linja-autoaseman vieressä on myös reittitaksiasema. Marokon kansallisen rautatieyhtiön ONCF:n tytäryhtiö Supratours liikennöi linja-autoilla Essaouiran Bab Marrakech -portin läheisyydessä sijaitsevalta asemaltaan Marrakechin rautatieasemalle tarjoten näin jatkoyhteyden junalla Casablancaan. Noin 15 kilometrin päässä kaupungista etelään, Agadiriin johtavan tien varrella, on Essaouira-Mogadorin lentoasema. Lentoasemalta on kaksi päivittäistä lentoa Casablancaan. Kesäaikaan asemalta on lentoja myös Pariisiin.
Essaouira sijaitsee kahden heimon, pohjoisempana asuvan arabiaa puhuvan chiadma-heimon ja etelämpänä asuvan berberikieliä puhuvan haha-heimon, välissä. Kaupungin väestön muodostavat kaksi erillistä etnistä ryhmää. Toisen ryhmän muodostavat niin kutsutut ”arabiberberit” eli arabien ja berberien sekoitukset. Heitä pidetään Marokon alkuperäisinä asukkaina. Toinen ryhmä on gnawat, jotka ovat alueelle alun perin orjina Saharan eteläpuolisesta Länsi-Afrikasta tulleiden jälkeläisiä.Vuoden 2004 väestönlaskennassa Essaouirassa oli 69 493 asukasta, joista medinassa asui 16 601, mikä on noin 24 prosenttia kunnan väkiluvusta. Essaouiran medina on Marokon 31 medinasta väkiluvultaan 11:nneksi suurin. Kaupungissa oli 16 129 kotitaloutta ja 276 ulkomaalaista asukasta. Vuoden 1994 väestönlaskennassa asukkaita oli 56 074 ja kotitalouksia 11 988.Suurin osa Essaouiran asukkaista on nykyisin muslimeita, mutta kaupungissa oli vuoden 2009 tiedon mukaan myös 4–8 juutalaista, jotka ovat 1760-luvulla sinne asettuneen juutalaisyhteisön jälkeläisiä. Kaupungin juutalaisyhteisön koko oli vuonna 1830 noin 4 000, mutta se kasvoi vuoteen 1912 mennessä 12 000:en. Vuonna 1900 Essaouiran noin 25 000 asukkaasta miltei puolet oli juutalaisia. Yhteisö kutistui noin 6 500 juutalaiseen vuoteen 1936 mennessä. Kutistuminen jatkui edelleen 1950- ja 1960-luvuilla, jolloin kaupungin juutalaisia alkoi muuttaa esimerkiksi Israeliin, Eurooppaan, Kanadaan ja Yhdysvaltoihin.Essaouiran väkiluku vuoden 1982 väestönlaskennasta vuoden 2004 laskentaan sekä vuoden 2013 arvio:
Kaupungissa on useita peruskouluja (ransk. école primaire) sekä toisen asteen koulutusta antavia collègeja ja lyseoita (ransk. lycée). Essaouirassa toimii Cadi Ayyadin yliopistoon kuuluva teknillinen korkeakoulu, joka aloitti toimintansa syyskuussa 2005.Essaouiran medinan itäpuolella toimii julkinen Sidi Mohammed ben Abdallahin sairaala, jonka lisäksi kaupungissa toimivat Medinan, Quartier Industrielin ja Bab Sebaan terveyskeskukset. Essaouirassa on useita yksityisiä yleis- ja erikoislääkäreitä sekä hammaslääkäreitä. Apteekkeja on eri puolilla kaupunkia.
Essaouiran kulttuuri on saanut vaikutteita berberien ja arabien lisäksi myös juutalaisilta, joita on asunut kaupungissa tuhansittain aikoinaan. Myös eurooppalaiset ja etenkin ranskalaiset ovat vaikuttaneet kaupungin kulttuuriin ja arkkitehtuuriin. Ulkomailta palaavat marokkolaiset ja kaupunkiin suuntautuva matkailu ovat luoneet Essaouirasta kansainvälisen kaupungin.Essaouira on taiteilijoiden suosiossa, sillä esimerkiksi hyvän luonnonvalon ansiosta moni marokkolainen ja ulkomaalainen taidemaalari on asettunut kaupunkiin. Essaouirassa on useita taidenäyttelyitä- ja kauppoja, kuten 1970-luvulla saapuneen tanskalaisen Frédéric Damgaardin paikallisten ja marokkolaisten taiteilijoiden töihin keskittyvä galleria. Paikalliset taiteilijat ovat saaneet vaikutteita 1970-luvulta lähtien kaupunkiin saapuneilta länsimaalaisilta taiteilijoilta. Paikalliset ovat itseoppineita, ja heidän maalauksensa ovat yhdistelmä naiivia ja modernia taidetta. Kirkkain akryylivärein maalattujen teosten aiheet usein pohjautuvat pohjoisafrikkalaiseen gnawakansaan.Norjalainen lastenkirjailija Thorbjørn Egner sai innoituksen Kardemumman kaupungista ja sen asukkaista kertovaan kirjaansa Kolme iloista rosvoa vieraillessaan Essaouirassa vuonna 1949. Yhdysvaltalainen elokuvaohjaaja Orson Welles kuvasi vuonna 1952 julkaistua Othello-draamaelokuvaansa kaupungissa. Wellesin kunniaksi on nimetty aukio läheltä kaupungin satamaa. Kaupungissa on kuvattu myös kansainvälistä tunnustusta saanut tanskalaisohjaaja Bille Augustin ruotsalaiselokuva Jerusalem (1996).
Essaouirasta tuli suosittu hippien keskuudessa 1960-luvulla ja esimerkiksi yhdysvaltalaiset muusikot Frank Zappa ja Jimi Hendrix, kanadalainen muusikko ja kirjailija Leonard Cohen sekä brittimuusikko Cat Stevens vierailivat useiden muiden taiteilijoiden ohella Essaouirassa. Italialainen näyttelijä Aldo Berti asui Essaouirassa vuosia.Essaouiralle tyypillinen tanssityyli on vuosisatojen kuluessa kehittynyt laâlaoui, joka on rinta rinnan tanssittavaa lyömäsoittimilla säestettyä rytmistä tanssia. Kaupungissa on järjestetty vuosittain kesäkuussa vuodesta 1998 lähtien nelipäiväinen gnawa- ja maailmanmusiikkifestivaali. Festivaalin esiintyjät ovat paikallisia, kansallisia ja osa tulee ulkomailta. Festivaalin aikana Essaouirassa järjestetään useita taidenäyttelyitä. Vuosittain lokakuun lopulla kaupungissa pidetään Festival des Andalousies Atlantiques -festivaali, joka on sekoitus andalusialaista musiikkia, tansseja ja taidetta. Festivaalin esiintyjät ovat paikallisia ja kansainvälisiä. Medinassa sijaitsee sulttaani Muhammad III:n mukaan nimetty Sidi Mohammed ben Abdallahin museo, jossa on esillä esimerkiksi Essaouiran alueelle tyypillisiä esineitä.
Kaupungin ruokakulttuuri niin ikään on saanut vaikutteita berberien, arabien ja juutalaisten lisäksi myös Euroopasta ja kauempaa Afrikasta. Erityisesti eurooppalaisia vaikutteita on tullut Espanjasta ja Portugalista. Kaupungille ominaisia ruokia ovat kalapohjaiset tajinet sekä massapan-nimiset kakut. Essaouiran medinassa on runsaasti pieniä ravintoloita, jotka tarjoilevat paikallista ja kansainvälistä ruokaa.
Essaouira on tuultensa ansiosta laine-, purje- ja leijalautailijoiden suosiossa. Tavallisesti heinäkuussa kaupungissa on järjestetty leijalautailun maailmancupin osakilpailu. Essaouiran uuteen kaupunkiin valmistui vuonna 2010 urheilukompleksi ”Salle Omnisports Essaouira”, jossa on sisähalli esimerkiksi voimistelua varten. Kompleksiin kuuluu petankinpeluualue sekä koripallon ja jalkapallon pelaamiseen soveltuva kenttä. Kompleksissa on myös opetustila. Ennen kompleksin valmistumista Essaouirasta puuttuivat käytännössä urheilufasiliteetit. Kaupungin keskustan eteläpuolella Diabatissa sijaitsee kaksi 18-reikäistä golfkenttää, jotka on suunnitellut eteläafrikkalainen Gary Player.
Bainbridge, James et al.: Morocco.    Lonely Planet Publications Pty Ltd, 2011. ISBN 978-1-74179-598-1.    (englanniksi)
Bauer, Susanne; Escher, Anton; Knieper, Sebastian: Essaouira, “The Wind City” as a “cultural product”.  ERDKUNDE – Archive for Scientific Geography, 2006, 60. vsk, nro 1, s. 25–39.  Bonn:  Erdkunde, Department of Geography, University of Bonn. ISSN 0014-0015. Artikkelin verkkoversio Viitattu 17.2.2013. (englanniksi)
De Meulder, Bruno; Loeckx, André: [Re]Editing a Compact City.    United Nations Human Settlements Programme, UN-HABITAT.   Tutkimuksen verkkoversio (pdf) (viitattu 17.2.2013).  (englanniksi)
Henss, Rita; Lehmann, Ingeborg: Morocco.    Baedeker, 2012. ISBN 3829766238.    (englanniksi)
Humphrys, Darren: Frommer's Morocco.    John Wiley & Sons, 2010. ISBN 0470645822.  Teoksen verkkoversio (viitattu 29.1.2013).  (englanniksi)
Ongaro, Luca et al.: Land evaluation in Essaouira Province – Morocco. 27th Course professional master ”Geomatics and natural resources evaluation” 6th November 2006–22nd June 2007.  Firenze: Istituto Agronomico per l’Oltremare, 2007.   Tutkimuksen verkkoversio (pdf) (viitattu 17.2.2013).  (englanniksi)
 Kuvia tai muita tiedostoja aiheesta Essaouira Wikimedia Commonsissa Matkaopas aiheesta Essaouira Wikivoyagessa (englanniksi)
Estadio Municipal de Butarque on stadion Leganésissa Madridin alueella Espanjassa. Se on paikallisen jalkapalloseuran CD Leganésin kotistadion.
Stadion on nimetty Leganésin suojeluspyhimyksen Nuestra Señora de Butarquen mukaan. Se avattiin 14. helmikuuta 1998 Leganésin ja Xerezin välisellä ottelulla (1–1).Stadionin alkuperäinen yleisökapasiteetti oli runsaat 8 000. Leganésin noustua maan korkeimmalle sarjatasolle Primera Divisióniin vuonna 2016 stadionia on laajennettu, ja elokuussa 2017 kapasiteetti oli 11 454.Jalkapallo-otteluiden lisäksi Butarquella on järjestetty muun muassa Festimad-festivaali vuonna 2007.
 Kuvia tai muita tiedostoja aiheesta Estadio Municipal de Butarque Wikimedia CommonsissaStadion CD Leganésin sivustolla (espanjaksi)

Etelä-Afrikan siirtomaahistoria alkoi ensimmäisten hollantilaisten siirtolaisten saapuessa maahan vuonna 1652. Ajanjaksoa leimasivat konfliktit toisaalta siirtolaisten ja maan alkuperäisasukkaiden ja toisaalta buurien ja 1790-luvulla alueelle saapuneiden brittien välillä. Siirtomaakausi päättyi vuonna 1910 perustetun Etelä-Afrikan unionin muodostamiseen. Siirtomaa-aikana nykyisen Etelä-Afrikan valtion alueella sijaitsi Kapmaan ja Natalin siirtokuntien, itsenäisten Transvaalin ja Oranjen vapaavaltion buuritasavaltojen sekä erilaisten protektoraattien lisäksi joukko alkuperäisasukkaiden kuningaskuntia, joista merkittävin oli kuningas Shakan luoma zuluvaltio. 
Kapmaa oli aluksi Hollannin Itä-Intian kauppakomppanian hallussa ja sinne asettui hollantilaisten siirtolaisten lisäksi muun muassa ranskalaisia hugenotteja. Britit ottivat alueen hallintaansa pysyvästi vuonna 1806. Tuhannet brittihallintoon tyytymättömät buurit lähtivät Kapmaasta niin sanotulle "Suurelle vaellukselle" kohti sisämaata, mikä johti itsenäisten buuritasavaltojen Oranjen vapaavaltion ja Transvaalin perustamiseen. Tunkeutuessaan syvemmälle sisämaahan buurit ajautuivat yhteenottoihin maan alkuperäisväestön kanssa.
Valtavien timantti- ja kultaesiintymien löytäminen Etelä-Afrikan sisäosista 1800-luvun jälkipuoliskolla ajoi buurit ja britit vastakkain, kun molemmat tahtoivat luonnonrikkaudet hallintaansa. Lopulta Yhdistynyt kuningaskunta kukisti itsenäiset buuritasavallat toisessa buurisodassa ja ryhtyi ajamaan yhtenäistä Etelä-Afrikan liittovaltiota.
Tiettävästi ensimmäisinä eurooppalaisina Etelä-Afrikan maaperällä vierailivat portugalilaiset, jotka 1400-luvun lopulla etsivät meritietä Intiaan. 1500-luvun aikana portugalilaiset vierailivat maan rannikolla säännöllisesti, ja muut eurooppalaiset seurasivat 1500-luvun lopulla.Vuonna 1602 perustettu Hollannin Itä-Intian kauppakomppania edisti Hollannin taloudellisia etuja Aasiassa ja pyrki turvaamaan sinne johtavan merireitin Afrikassa. Tämän vuoksi kauppakomppanian palkkaama Jan van Riebeeck saapui vuonna 1652 Kapmaahan tehtävänään järjestää huolto Aasiaan matkaaville laivoille. Muutaman vuoden kuluttua alueelle saapuivat ensimmäiset hollantilaiset siirtolaiset, jotka ryhtyivät viljelemään maata ja käymään kauppaa kauppakomppanian kanssa. Vuoteen 1707 mennessä Kapmaahan oli asettunut 1 779 hollantilaista, saksalaista siirtolaista ja uskonnollista vainoa paennutta ranskalaista hugenottia. Siirtokunta kasvoi vuosisadan loppuun mennessä 15 000 ihmiseen ja sen pinta-ala laajeni suhteessa vielä nopeammin. Monet siirtokuntalaiset muuttivat rannikolta sanien ja khoiden asuttamaan sisämaahan. Vuoteen 1770 mennessä hollantilainen asutus oli siirtynyt noin 650 kilometrin päähän Kapkaupungista. Sisämaassa siirtolaiset elivät puolinomadisina paimentolaisina. Näitä sisämaahan siirtyneitä perheitä ryhdyttiin nimittämään trekboereiksi, eli vaeltaviksi maanviljelijöiksi, ja nimitys lyheni pian boeriksi. Trekboerit kahakoivat jatkuvasti ympäröivien afrikkalaisheimojen kanssa ja vuosien 1785–1795 välisenä aikana kahakoissa kuoli 2 000 san-heimoon kuulunutta miestä ja naista. Lisäksi 700 joutui orjuuteen. Kapmaahan rannikolle jääneitä hollantilaisperäisiä siirtolaisia ryhdyttiin puolestaan nimittämään Kapmaan hollantilaisiksi erotukseksi trekboereista.lähde?1700-luvun puolivälissä Kapmaassa oli enemmän orjia kuin vapaita kansalaisia, eli eurooppalaisia siirtolaisia. Maahan tuodut aasialaiset orjat olivat pääasiassa keskittyneet kaupunkeihin ja työskentelivät käsityöläisinä. Heidän mukanaan Etelä-Afrikkaan saapui myös islamin usko. Afrikkalaisperäiset orjat puolestaan työskentelivät pääasiassa maatiloilla ja kaupunkien ulkopuolella.Buurien lähestyttyä xhosa-heimon aluetta heidän kohtaamansa vastarinta koveni. Vuodesta 1779 alkaen buurien ja xhosien välillä käytiin sarja rajasotia. Trekboerit pettyivät siihen, etteivät Kapmaan hollantilaiset tukeneet heitä sodassa ja julistivat vuonna 1795 Graaff Reinetin alueen itsenäiseksi tasavallaksi. Käytännössä tämä johti buurien ja Kapmaan hollantilaisten lopulliseen irtaantumiseen kahdeksi eri väestöryhmäksi. Trekboerit ryhtyivät myös käyttämään itsestään ilmaisua afrikaanerit korostaakseen sitä, että olivat syntyneet Afrikassa. Itsenäisyyssuunnitelmat kuitenkin kaatuivat samana vuonna brittiläisten saapumiseen Kapmaahan.
1700-luvun lopulla pohjoisten ngunien keskuudessa syntyi poliittisia levottomuuksia liiallisen väestönkasvun ja kaupallisen kilpailun seurauksena. Koska ngunien hallitsema itäinen rannikkoalue rajoittui Intian valtamereen, Lohikäärmevuoristoon ja eurooppalaisten hallitsemaan Kapmaahan, kasvavan väestön vaatiman uuden viljelysmaan hankkiminen oli mahdollista vain sisäisten sotien avulla. Ngunien väliset etniset yhteenotot johtivat uudenlaisen sotilaallisen ja hallinnollisen järjestelmän syntymiseen. ”Mustaksi Napoleoniksi” kutsutun Shaka Zulun johdolla alueen johtavaksi voimaksi nousi uusi vahva zuluvaltio.Nguni-heimot jakautuivat alkujaan kolmeen pääryhmään, Dingiswaoyn johtamaan Mtethwan, Sobhuzan johtamaan Ngwanen ja Zwiden johtamaan Ndwandwen kuningaskuntiin. Vuonna 1817 Zulumaan hallinnasta kamppailivat Zwide ja Dingiswaoy. Sodan aikana Shaka nousi Dingiswaoyn joukkojen tärkeimmäksi komentajaksi. Hän aloitti uudenlaisen zulukuningaskunnan rakentamisen pääasiassa valloitusten avulla. Shakaa pidetään yhtenä Afrikan merkittävimmistä armeijan ja sodankäynnin organisoijista. Hän korvasi aikaisemmin aseina käytetyt pitkät heittokeihäät lyhyillä iskukeihäillä, joita voitiin käyttää taistelussa toistuvasti. Zulusoturit ryhtyivät lähestymään vihollista myös mahdollisimman hiljaa ja näkymättömissä ja pyrkivät yllättämään sen äkillisellä rynnäköllä. Uuden sotataktiikan avulla Shaka löi pian Zwiden joukot.1820-luvun puoleenväliin mennessä Shaka hallitsi jo yli 100 000 ihmisen valtakuntaa ja hänen armeijassaan oli 40 000 miestä. Shaka keskitti vallan kuninkaan hoviin ja ryhtyi perimään heimopäälliköiltä veroja. Hän myös sijoitti armeijansa yksiköitä ympäri valtakuntaa taatakseen alueiden uskollisuuden. Shaka loi zulujen keskuuteen myös uudenlaisen kansallistunteen korostaessaan valtakuntansa ”zulumaisuutta”. Koko valtakunnan väestön katsottiin kuuluvan zulu-heimoon ja kaikkien alamaisten tuli osoittaa uskollisuutta suoraan kuninkaalle. Perinteisistä ngunijuhlista tehtiin valtakunnan virallisia festivaaleja. Uusi zuluidentiteetti korvasi pian hänen alaisuudessaan olleiden heimojen ja ryhmien alkuperäiset identiteetit.1820-luvun aikana Shaka laajensi valtakuntaansa pohjoisessa nykyisen Mosambikin rajalle asti, lännessä Lohikäärmevuorten taakse ja etelässä myöhemmän Transkein bantustanin rajoille asti. Hän toivotti myös brittiläiset kauppiaat tervetulleiksi alueelleen ja lähetti diplomaattisia lähetystöjä Englannin hoviin.Vuonna 1828 Shakan velipuoli Dingane toteutti onnistuneen salajuonen Shakan salamurhaamiseksi ja nousi zulujen kuninkaaksi. Dinganen asema valtaistuimella ei kuitenkaan koko hänen valtakaudellaan ollut täysin vakaa. Voortrekkerien ja zulujen välisessä Blood Riverin taistelussa buurit tuhosivat Andries Pretoriuksen johdolla suuren zuluarmeijan. Taistelun jälkeen zuluvaltakunta ajautui sisäpoliittiseen kriisiin ja hajosi. Dinganen velipuoli Mpande pakeni etelään tuhansien seuraajien kanssa voortrekkerien vasalliksi ja löi Dinganen joukot buurien tuella Magongon taistelussa 1840. Dingane pakeni ja murhattiin vuotta myöhemmin Lebombovuoristossa.Zulut puolustivat elinalueitaan brittejä vastaan aina 1870- ja 1880-lukujen taitteeseen asti, mutta he joutuivat lopulta tappiolle eurooppalaisten tehokkaiden tuliaseiden vuoksi.
Shakan valloituksia pakoon lähti suuri joukko väestöä. Pakolaiset muodostivat niin sanotun Mfecaneliikkeen (suom. hajoaminen, tunnetaan myös sesothonkielisellä nimellä Difaqane ja Lifaqane) jonka vaikutukset tuntuivat Keski- ja Itä-Afrikassa saakka. Mfecaneliikkeen väestöhistorialliset vaikutukset ovat epäselviä. Aikaisemman tutkimuksen perusteella luultiin, että sen seurauksena suuret alueet Afrikassa autioituivat, mutta uudemman tutkimuksen mukaan tämä näkemys on ollut liioiteltu. Sen poliittiset vaikutukset olivat kuitenkin merkittäviä. Eri banturyhmien valtiollinen kehitys nopeutui, ja Afrikkaan syntyi useita uusia kuningaskuntia kuten Ndebele ja Gaza sekä edelleen olemassa olevat Besotho (nykyinen Lesotho) ja Swazi (nykyinen Swazimaa). Mfecane aiheutti alueella laaja kärsimystä. Tuhansia ihmisiä kuoli sodissa ja nälänhädissä ja lukuisat ihmiset joutuivat pakenemaan kodistaan. Monet pakolaiset ajautuivat Kapmaahan siirtotyöläisiksi huonoihin olosuhteisiin. Mfecanen aikainen sekasorto mahdollisti myös buurien levittäytymisen pohjoisemmaksi 1830-luvulta alkaen ja loi pohjan apartheidin aikana esitetylle myytille buurien muuttamisesta "tyhjään maahan".
Vuonna 1795 britit valloittivat Kapmaan strategiseksi tukikohdaksi ranskalaisia vastaan hallitakseen meritietä itään. Napoleonin sotien aikana se palautui lyhyeksi aikaa hollantilaisille, mutta jo vuonna 1806 britit valtasivat sen uudelleen. Hollantilaisten merkantilistinen talousjärjestelmä uudistettiin ja Kapmaan siirtokunta integroitiin brittiläisen imperiumin talousjärjestelmään.Brittien mukana alueelle tuli protestanttisten lähetystyöntekijöiden mukana myös evankelisia lähetystyöntekijöitä, jotka uskoivat, että alueen alkuperäisväestö voitaisiin täydellisesti assimiloida länsimaiseen kristilliseen kulttuuriin. Lähetystyöntekijöiden vaikutuksesta vuonna 1828 siirtokunnan värilliselle väestölle taattiin täydet kansalaisoikeudet ja kiellettiin lakiin perustunut syrjintä. Vuonna 1834 voimaan tulleella lailla alueella lakkautettiin myös orjuus neljän vuoden siirtymäkauden jälkeen. Entisten orjien asema ei kuitenkaan oleellisesti parantunut vapauttamisen jälkeen ja värillisiä syrjittiin edelleen heidän sosiaalisen asemansa sekä rotunsa vuoksi.Vuonna 1843 britit anneksoivat Natalin alueen turvatakseen Port Natalin (nykyinen Durban) kautta kulkeneen laivaliikenteen. Natalin alueen suuri musta väestö ei mahdollistanut Kapmaan kaltaista assimiloivaa politiikkaa ja siirtokunnan sisään perustettiin erillisiä mustien alueita, joissa heillä oli perinteisten tapojensa mukainen itsehallinto. Natalin kaupungit olivat varattu valkoiselle väestölle. Natalin hallintomallia on pidetty mallina myöhemmille 1900-luvun rotuerottelujärjestelmille. Siirtokuntaan perustettiin laajoja sokeriplantaaseja, joita varten Intiasta tuotiin halpaa työvoimaa 1860-luvulla. Pian alueelle muutti myös intialaisia kauppiaita ja maanviljelijöitä.
Vuosina 1835–1843 noin 12 000 buuria lähti Kapmaan siirtokunnasta niin sanotulle Suurelle vaellukselle kohti pohjoista. Muuttoliikkeen syinä olivat taloudelliset ongelmat, xhosien ja buurien välinen aseellinen konflikti ja erityisesti tyytymättömyys brittihallintoa kohtaan. Britit eivät voortrekkerien näkemyksen mukaan olleet tarjonneet heille turvaa xhosia vastaan ja olivat lisäksi edistänet afrikkalaisten ja eurooppalaisten siirtolaisten välistä tasa-arvoa muun muassa kieltämällä orjakaupan Kapmaassa. Voortrekkerit katsoivat, että nämä toimet olivat tuhonneet heidän perinteisen sosiaalisen järjestyksensä, joka perustui tiukkaan rotuerotteluun. Lisäksi se vaaransi heidän mielestään eurooppalaisten Jumalan tahdon mukaista etuoikeutettua asemaa. Voortrekkerit lähtivät Kapmaasta useissa ryhmistä, jotka koostuivat useista sadoista ihmisistä ja lukuisista härkävankkureista sekä suuresta määrästä karjaa. Ryhmät muotoutuivat yleensä jonkin tietyn yksittäisen johtohahmon ympärille.Ensimmäinen ryhmä voortrekkereitä lähti liikkeelle vuonna 1835 Louis Trichardtin ja Hans van Rensburgin johdolla ja kulki kohti pohjoista nykyiseen Mpumalangaan. Muita ryhmiä, joiden johtajina oli muun muassa Andries Pretorius, Gert Maritz ja Piet Retief seurasi pian perässä. Zulukuningas Dinganen kanssa käydyissä neuvotteluissa voortrekkerit saivat itselleen laajoja alueita Keski- ja Etelä-Natalista, mutta poistuessaan neuvotteluista buurineuvottelijat joutuivat zulujen väijytykseen ja tapettiin. Väijytyksessä kuoli myös keskeisiin voortrekkerer-johtajiin kuulunut Retief. Zulut hyökkäsivät vielä Lohikäärmevuorten juurelle leiriytyneiden buurien leiriin, tappoivat noin 500 voortrekkeriä ja varastivat suuren osan heidän karjastaan.Andries Pretoriuksen johdolla voortrekkerit toteuttivat kostoiskun. 16. joulukuuta 1838 zulut lyötiin täydellisesti Blood Riverin taistelussa, missä 464 buuria kukisti kuningas Dinganen arviolta 15 000 impin armeijan. Taistelu sai nimensä siitä, että kaatuneiden zulujen veri värjäsi läheisen Ncomejoen veden punaiseksi. Voiton jälkeen buurit perustivat ensimmäisen lyhytaikaisen tasavallan Nataliin, jonka pääkaupungiksi tuli Pietermaritzburg. Vuonna 1842 britit miehittivät nykyisen Durbanin kaupungin ja anneksoivat suuren osa Natalia. Tämän johdosta buurit vetäytyivät Drakensbergin taakse.Sisämaassa voortrekkerit ryhmittyivät kahdeksi buuritasavallaksi, Transvaaliksi ja Oranjen vapaavaltioksi. Valtioiden kansalaisuus oli rajattu vain eurooppalaistaustaisille henkilöille, vaikkakin buurit käyttivät paljon afrikkalaisperäistä työvoimaa ja orjia. Painostamalla voimakeinoilla buurit loivat liittolaissuhteita joihinkin heitä ympäröiviin afrikkalaisiin heimoihin samalla, kun tuhosivat sellaiset heimot, jotka kokivat uhkaksi omalle olemassaololleen. Kuitenkin vasta kaivannaisteollisuuden syntymisen myötä 1800-luvun loppupuolella buuritasavallat nousivat alueen kiistattomiksi valtiaiksi ja niiden onnistui ylläpitää hallintoa koko alueellaan.
1860-luvulla Etelä-Afrikan alueelta löytyi merkittäviä timanttiesiintymiä, minkä jälkeen Vaaljoen rannoille ja nykyisen Kimberleyn kaupungin alueen ympäristöön muutti kymmeniätuhansia kaikkiin maan etnisiin ryhmiin kuuluneita ihmisiä. Kaivosten myötä Kimberleystä muodostuikin koko Afrikan ensimmäinen merkittävä teollinen keskus ja maailman suurin timanttien tuottaja. Alueen hallinnasta käynnistyi kamppailu Britannian ja buuritasavaltojen välille, joka päättyi vuonna 1871 brittien anneksoitua alueen Läntisen Griquamaan siirtokuntana.Alueen strategista merkitystä lisäsi oleellisesti se, että Läntinen Griquamaa muodosti Britannialle ainoan mahdollisen väylän etenemiseen kohti pohjoista: idässä esteenä oli saksalaisten hallitsema Lounais-Afrikka ja lännessä alue rajoittui Oranjen vapaavaltioon ja Transvaaliin. Koko Kapmaan kauppa Afrikan sisäosien kanssa kulki tätä käytävää pitkin. Timanteilla valtavan omaisuuden tehnyt ja sittemmin politiikkaan lähtenyt Cecil Rhodes kampanjoi Kapmaan parlamentissa aktiivisesti alueen liittämiseksi Kapmaahan ja sai lopulta tahtonsa läpi vuonna 1880. 1880-luvun aikana timanttikaivokset alkoivat konsolisoitua ja niistä syntyi valtava De Beers -yhtiö, jolla oli käytännössä monopoli-asema timanttikaupassa. Yhtiön johdossa oli Cecil Rhodes. Rhodes käytti hyväksi omaisuuttaan ja vaikutusvaltaansa ja nousi Kapmaan siirtokunnan pääministeriksi vuosina 1890 ja 1896.1800-luvun lopulla elettiin eurooppalaisen imperialismin toista aaltoa, jonka aikana Euroopan suurvallat kilpailivat maailman vielä jakamattomien alueiden valtaamisesta. Britit pyrkivät hankkimaan ennen kaikkea Niilin yläjuoksun sekä reitin Egyptin ja Etelä-Afrikan välille. Tämän ”punaisena linjana” tunnetun ajatuksen esitti ensimmäisenä Cecil Rhodes. Sudan, Nigeria, Kenia ja Uganda valloitettiin 1890-luvulla ja 1900-luvun alkuvuosina. Rhodes loi Britannian imperialistisia pyrkimyksiä edistämään myös uuden yhtiön, British South Africa Companyn, jonka tavoitteeksi asetettiin mahdollisimman suurien alueiden valtaaminen ja hallinta eteläisestä Afrikasta. Yhtiön hallintaan joutuivat lopulta nykyisten Sambian ja Zimbabwen (entinen Rhodesia) alueet.Kaivannaisteollisuuden kehittymisen myötä Etelä-Afrikka koki laajoja muutoksia. Sisämaan rannikon satamiin yhdistävä rautatieverkko helpotti tavaroiden kuljettamista ja tehosti maataloutta. Myös rannikon kaupungit nauttivat taloudellisesta noususuhdanteesta timanttien tuoman vaurauden myötä. Samaan aikaan mustien hallitsemat kuningaskunnat kukistettiin yksitellen ja liitettiin valkoisten hallitsemiin alueisiin. Näistä konflikteista merkittävin oli vuonna 1879 käyty zulu-sota, jossa Isandlwanan taistelussa saavutetusta voitosta huolimatta zuluvaltio kukistettiin ja liitettiin Natalin siirtokuntaan vuonna 1897. Myös eteläisten sothojen ja swazien valtiot alistettiin Britannian kruunulle, mutta säilyttivät asemansa erillisinä kuningaskuntina. Näistä alueista syntyi nykyiset Swazimaan ja Lesothon valtiot.
Britit lujittivat valtaansa zulu-sodan jälkeen suurimmassa osassa Etelä-Afrikan siirtomaa-alueita. He olivat liittäneet Transvaalin siirtokuntaansa pakolla vuonna 1877. Buurit protestoivat liittämistä nousemalla kapinaan joulukuussa 1880.Schuinshoogten taistelussa 8. helmikuuta 1881 brittiläiset joukot hädin tuskin pelastuivat tuholta. Suurin nöyryytys briteille kuitenkin tapahtui 27. helmikuuta 1881 Majuba Hillin taistelussa usean buurijoukon vallatessa rynnäköllä kukkulan, jolta brittiläiset joukot ajettiin pois kovin tappioin. William Gladstonen johtama brittihallitus katsoi sodan menetetyksi ja allekirjoitti aselevon 6. maaliskuuta. Lopullisen rauhansopimus allekirjoitettiin 23. maaliskuuta 1881. Buureille myönnettiin itsehallinto Transvaalissa brittien valvonnassa.
Eurooppalaiset löysivät ensimmäisiä alluviaalisia kultavarantoja Eerstelingistä, nykyisestä Limpopon provinssista jo 1840–1870-luvuilla. Maan ensimmäinen suuri kultaryntäys alkoi kuitenkin vasta helmikuussa 1873, kun Alec ”Wheelbarrow” Patterson ja William Trafford löysivät kultaa Pilgrim's Creekistä. Trafford rekisteröi valtauksensa syyskuussa ja Pilgrim’s Restistä tuli virallisesti kultakenttä. Vuotta myöhemmin jo 1 500 kullankaivajaa työskenteli alueella 4 000:lla valtauksella ja vuoteen 1876 alueelle oli kasvanut jo pieni kaupunki.Historiallisesti merkittävämpää oli kuitenkin kullan löytyminen Transvaalin Witwatersrandista vuonna 1886. Toisin kuin aikaisemmissa esiintymissä, Witwatersrandissa kulta oli syvällä kalliossa ja sen kaivamisen ja käsittelyn myötä Etelä-Afrikasta alkoi muodostua moderni teollisuusvaltio. Kullan löytämisen jälkeen tuhannet brittiläiset siirtolaiset alkoivat vyöryä rajan yli Kapmaasta Transvaaliin. Johannesburgin kaupunki syntyi hökkelikylästä lähes yhdessä yössä, kun uitlanderit (ulkomaalaiset) leiriytyivät kaivosten lähelle. Britit ryhtyivät painostamaan Paul Krugerin hallintoa antamaan englanninkielisille siirtolaisille enemmän oikeuksia.Luettaen englanninkielisten siirtolaisten kapinahalukkuuteen ja kaivosyhtiöiden johtajien tukeen Cecil Rhodes sponsoroi vuonna 1895 epäonnistuneen vallankaappauksen, johon liittyi aseellinen isku, Jamesonin hyökkäys. Laiton ja epäonnistunut hyökkäys päätti Rhodesin poliittisen uran. Yhdistyneen kuningaskunnan kenraalikuvernööri Alfred Milner oli kuitenkin päättänyt kukistaa Krugerin hallinnon ja saattaa koko alueen Britannian hallintoon. Transvaal pakotettiin julistamaan sota Britannialle vuonna 1899.
Toisen buurisodan sytyttyä myös Oranjen vapaavaltio liittyi siihen Transvaalin puolelle. Sodan alkuvaiheessa buuritasavallat pitivät aloitteen käsissään ja piirittivät pian Mafekingin, Kimberleyn ja Ladysmithin kaupungit. Myös Kapmaassa jotkut afrikaanerit nousivat kapinaan. Britannian lähetytti kuitenkin pian Etelä-Afrikkaan suuren siirtomaa-armeijan lordien Robertsin ja Kitchenerin johdolla ja aloitti nopean etenemisen kohti buuritasavaltojen pääkaupunkeja. Krugerin onnistui paeta maasta hiukan ennen kuin Pretoria vallattiin kesäkuussa 1900. Varsinaisen sodan päättymisen jälkeen monet buurit jatkoivat sissisodankäyntiä pitkään brittejä vastaan. Britit vastasivat tähän laajamittaisella terrorilla, jonka aikana maatiloja poltettiin ja arviolta 26 000 naista ja lasta kuoli keskitysleireillä. Sota päättyi lopulta Vereenigingin sopimukseen toukokuussa 1902. Transvaalin ja Oranjen vapaavaltion itsenäisinä buurivaltioina lakkasi ja ne liitettiin brittiläisen imperiumin osiksi. Sopimus kuitenkin lupasi alueille tulevaisuudessa itsehallinnon.
Etelä-Afrikan kuvernööri Alfred Milner piti toisen buurisodan jälkeen tärkeänä muuttaa Etelä-Afrikka brittiläiseksi yhteiskunnaksi. Hän kannusti maahanmuuttoa emämaasta, jotta äänestäjäkuntaan saataisiin brittiläinen enemmistö. Samaan aikaan lainsäädännöllä pyrittiin häivyttämään buurien hollantilaisia piirteitä ja erillinen kansallinen identiteetti esimerkiksi kieltämällä hollannin käyttäminen julkisissa kouluissa ja oikeusistuimissa. Tavoitteissa ei kuitenkaan onnistuttu, koska maan kaivosteollisuuden maksamat matalat palkat eivät onnistuneet houkuttelemaan brittiläisiä siirtolaisia.lähde?
1800-luvun loppupuolella buurien afrikaanerinationalismina tunnettu kansallisuustunne alkoi voimistua, ja he alkoivat perustaa omia ”kristillis-kansallisia” koulujaan, korostaa afrikaansin luonnetta omana hollannin kielestä erillisenä kielenään ja muodostaa itselleen uutta identiteettiä afrikaanereina eli Afrikan kansana vanhan siirtolaisidentiteetin sijaan. Näitä päämääriä ajamaan perustettiin myös kaksi uutta puoluetta: Louis Bothan ja Jan Smutsin transvaalilainen Het Volk (Kansa) vuonna 1905 ja J. B. M. Hertzogin oranjelainen Orangia Unie vuonna 1906. Liberaalien noustua valtaan Isossa-Britanniassa vuonna 1906 Etelä-Afrikan itsenäistymisprosessi nopeutui ja Transvaal sekä Oranjen vapaavaltio saivat täyden itsehallinnon jo vuonna 1907.lähde?Vuosina 1908 ja 1909 valkoiset eteläafrikkalaiset alueen neljästä brittiläisestä siirtokunnasta kokoontuivat kansalliskonventtiin ja päättivät perustaa Etelä-Afrikan liittovaltion. Etelä-Afrikan unioni perustettiin muodollisesti 31. toukokuuta 1910, ja sen ensimmäiseksi pääministeriksi nimitettiin Louis Botha. Etelä-Afrikan unionin perustuslaki oli käytännössä maan valkoisten väestöryhmien, brittien ja afrikaanerien yhteistyösopimus. Unionissa muutamia harvoja poikkeuksia lukuun ottamatta vain valkoisilla oli oikeus äänestää ja parlamentin kaikki jäsenet olivat eurooppalaista alkuperää.
Vaikka apartheid-politiikkaa ryhdyttiin virallisesti toteuttamaan Etelä-Afrikassa vuonna 1948, maassa harjoitettu oli rotuerottelua jo paljon aikaisemmin. Hollantilaisten perustaman Hyväntoivonniemen siirtokunnan talous perustui Itä-Afrikasta ja Kaakkois-Aasiasta tuotuihin orjiin. Brittiläisen imperiumin kiellettyä orjuuden 1830-luvulla rotusyrjintä jatkui toisin muodoin sekä brittien että buurien hallitsemilla alueilla. Vaikka britit esittivät afrikkalaisten huonon kohtelun buuritasavalloissa erääksi vuosien 1899 ja 1902 välisenä aikana käytyjen buurisotien syyksi, ilmoitti Etelä-Afrikan brittiläinen kuvernööri Alfred Milner vuonna 1901 käydyissä rauhanneuvotteluissa, että mustille tultaisiin myöntämään kansalaisoikeuksia vain siten, ”ettei se vaarantaisi valkoisen rodun ylivaltaa”.Kaivosteollisuuden kasvava halvan työvoiman tarve sai hallituksen myös uudistaman politiikkaansa afrikkalaista enemmistöä kohti. Godfrey Lagden, Milnerin alkuasukasasioiden komissaari Transvaalissa, nimettiin Etelä-Afrikan alkuasukasasioiden komission (South Africa Native Affairs Commission, SANAC) puheenjohtajaksi. SANAC:n loppuraportissa muotoiltiin rotuerottelujärjestelmä, joka säilyi maassa lähes sata vuotta ja joka muodostui myös apartheidin pohjaksi. Komission suosituksessa afrikkalaisilta poistettiin oikeus omistaa maata, päättää omasta hallinnostaan tai edes työskennellä muualla kuin afrikkalaisille osoitetuilla alueilla. Mustille perheille annettaisiin pieni maa-alue näiltä alueilta, jotta miehiä voitaisiin tämän jälkeen käsitellä siirtotyöväkenä kaivoskaupungeissa. Perheiden oli tarkoitus pystyä hankkimaan itsenäisesti elantonsa maasta miehen työskennellessä kaivoksissa. Lisäksi afrikkalaiset eivät saisi äänestää tai asettua ehdolle missään vaalissa, jossa eurooppalaisilla oli äänioikeus.
Rotuerottelupolitiikka ja afrikkalaisten, intialaisten ja värillisten pettymys brittihallinnon haluttomuuteen poistaa se siirtomaistaan johti vastarinnan nousuun uudenlaisten poliittisten järjestöjen kautta. Vuonna 1898 perustettiin Etelä-Afrikan alkuasukaskongressi (South African Native Congress), jonka tarkoituksena oli turvata afrikkalaisten oikeudet brittiläisen imperiumin kansalaisina. Mohandas Gandhin vuonna 1894 perustama Natalin intialainen kongressi (Natal Indian Congress) pyrki turvaamaan intialaisten oikeudet, ja Afrikan kansanjärjestö (African Political Organization, myöhemmin African People's Organization) ajoi värillisten asiaa. Näiden järjestöjen kautta afrikkalaiset, intialaiset ja värilliset ryhtyivät organisoimaan vastarintaa hallituksen rotuerottelupolitiikalle. Gandhi aloitti vuonna 1906 passiivisen vastarintakampanjan uutta passilakia vastaan.Samana vuonna zulu-päällikkö Bambatha aloitti aseellisen kapinan, jonka syinä olivat pakkotyö, maiden takavarikointi ja verotus. Kapina kukistettiin verisesti ja se johti yli 3 000 afrikkalaisen kuolemaan. Bambatha vangittiin ja teloitettiin. Kapina lisäsi valkoisten pelkoa laajamittaisesta afrikkalaisten kansannoususta.Liittovaltion perustanut kansalliskonventti sääti, että kaikkien tulevan valtion parlamentin edustajien tulee olla eurooppalaista alkuperää olevia ja että äänioikeus määräytyisi osavaltioiden aikaisempien lakien perusteella. Käytännössä tämä tarkoitti sitä, että Transvaalissa ja Oranjessa vain valkoiset miehet olivat äänioikeutettuja, Kapmaassa säilyi talouteen pohjautuva järjestelmä, jossa valtaosa valkoisista miehistä, mutta vain murto-osa värillisistä tai afrikkalaisista oli äänioikeutettuja. Natalissa intialaiset eivät saaneet äänestää ja afrikkalaisista vain 0,08 % oli äänioikeutettuja.
