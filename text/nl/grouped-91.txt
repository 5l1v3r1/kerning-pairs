
Gregorius VII, voor zijn pausschap Hildebrand van Sovana, ook Aldobrandeschi (Sovana, 1020/1025 - Salerno, 25 mei 1085) werd na de dood van paus Alexander II tot paus verkozen op 22 april 1073. Hij pontificeerde tot aan zijn dood op 25 mei 1085 in verscheidene plaatsen in Italië (Canossa, Rome, Salerno, Florence, Siena). Gregorius was een groot kerkhervormer en gaf zijn naam aan de Gregoriaanse hervorming. De rivaliteit tussen Gregorius en keizer Hendrik IV staat bekend als de Investituurstrijd.
Gregorius VII werd als Hildebrand geboren in Sovana, in wat nu het zuidelijke deel van Toscane is. Hij was naar verluidt van eenvoudige komaf. Volgens Johann Georg Estor was zijn geboortenaam Hildebrand Bonizi en was hij de zoon van een smid. Op jeugdige leeftijd werd hij naar Rome gestuurd om daar te studeren. Volgens overigens onbevestigde bronnen was zijn oom in Rome abt van een klooster op de Aventijn. Onder zijn leraren was de erudiete Laurens, aartsbisschop van Amalfi en de toekomstige paus Gregorius VI Toen de laatste door keizer Hendrik III werd afgezet en verbannen naar Duitsland, volgde Hildebrand hem naar Keulen.
Volgens sommige kroniekschrijvers begaf Hildebrand zich na de dood van Gregorius VI in 1046 naar Cluny; zijn verklaring dat hij een monichus in de Abdij van Cluny was geworden moet niet letterlijk worden genomen. Hij vergezelde abt Bruno van Toul in 1049 naar Rome. Daar werd Bruno verkozen tot paus. Hij nam de naam Leo IX aan en benoemde Hildebrand tot diaken en pauselijk administrateur. Leo stuurde Hildebrand in 1054 als zijn legaat naar Tours in Frankrijk om daar de nasleep van de controverse rondom Berengarius van Tours af te handelen. Na de dood van Leo IX bevestigde de nieuwe paus Victor II hem in 1055 als legaat, terwijl Victors opvolger paus Stefanus IX hem samen met Anselmus van Lucca naar Duitsland stuurde om daar erkenning te verkrijgen voor keizerin Agnes van Poitou, de echtgenote van keizer Hendrik III.
Stefanus overleed voordat Hildebrand in staat was naar Rome terug te keren, maar Hildebrand was succesvol; hij was daarna instrumenteel in het overwinnen van de crisis, die was veroorzaakt door de verkiezing door de Romeinse aristocratie van tegenpaus, Benedictus X die mede dankzij ondersteuning van Agnes van Poitou werd vervangen door de bisschop van Florence, Nicolaas II. Met de hulp van 300 Normandische ridders die hem waren gezonden door Richard van Aversa leidde Hildebrand persoonlijk de verovering van het kasteel van Galeria, waar Benedictus zijn toevlucht had gezocht. Tussen 1058 en 1059 werd Hildebrand tot aartsdiaken van de Roomse kerk benoemd, de belangrijkste functie in het pauselijke bestuur.
In oktober 1061 was hij opnieuw de machtigste figuur, ditmaal bij de verkiezing van Anselmus van Lucca de Oudere als paus Alexander II. De nieuwe bisschop van Rome voerde het reformatie-programma uit zoals dit door Hildebrand en zijn volgelingen was bedacht. In zijn jaren als pauselijke adviseur speelde Hildebrand een belangrijke rol in de verzoening met de Normandische Staat in Zuid-Italië, in de anti-Duitse alliantie met de Pataria-beweging in Noord-Italië en vooral bij de invoering van een wet die de kardinalen het exclusieve recht gaf om een nieuwe bisschop van Rome te kiezen.
Bij de uitvaart van Alexander II (gestorven 21 april 1073) in de basiliek van Sint-Jan van Lateranen ontstond er luid geschreeuw van zowel de geestelijkheid als het volk: "Laat Hildebrand paus worden", "De gezegende Petrus heeft Hildebrand, de aartsdiaken uitverkozen!" Later op dezelfde dag werd Hildebrand naar de kerk van San Pietro in Vincoli gevoerd. Daar werd hij door de verzamelde kardinalen officieel verkozen, met het verschuldigde instemming van de Romeinse geestelijkheid en onder herhaalde toejuichingen van het volk. Dat deze buitengewone uitbarsting van de kant van de geestelijkheid en het volk ten gunste van Hildebrand het resultaat zou zijn van eerder gemaakte afspraken, zoals soms wordt beweerd, lijkt niet waarschijnlijk. Hildebrand werd tot paus verkozen. Hij koos de naam Gregorius VII.
De wijze waarop hij verkozen werd, werd door zijn tegenstanders zeer bekritiseerd. Veel van kritiek kan een uiting van persoonlijke afkeer zijn geweest. Deze verdenking laadt deze kritiek met name op zich, door het feit dat zij pas enkele jaren na de uitverkiezing van Gregorius werd geuit. Ook uit zijn eigen verslag van de omstandigheden van zijn uitverkiezing is duidelijk dat deze op een zeer onregelmatige manier was verlopen. De vormen zoals die door het canonieke recht van 1059 werden voorgeschreven, waren niet in acht gehouden; vooral het vereiste van paus Nicolaas II dat de Duitse keizer moest worden geraadpleegd, werd met voeten getreden. Wat uiteindelijk het tij ten gunste van de geldigheid van de uitverkiezing van Gregorius VII deed keren, was de bijna universele bijval van de populus Romanus. In die zin was zijn verkiezing, ongeacht latere canonieke recht, een terugkeer naar de vroegste eeuwen van de Kerk van Rome. Gregorius' vroegste pontificale brieven noemen dit feit uitdrukkelijk en ontkrachtten zo dus ook eventuele twijfel aan de populariteit van zijn uitverkiezing. Op 22 mei ontving hij de priesterwijding, en op 30 juni werd hij tot bisschop gewijd.
Zijn eerste poging tot buitenlands beleid was een poging verzoening met de Normandiërs van Robert Guiscard te bewerkstelligen; dit was geen succesː het kwam niet tot een ontmoeting tussen beide partijen. Na een mislukte oproep voor een kruistocht gericht aan de vorsten van Noord-Europa, en na het verkrijgen van de steun van andere Normandische vorsten, zoals Landulf VI van Benevento en Richard I van Capua bleek Gregorius echter toch sterk genoeg om Robert in 1074 te kunnen excommuniceren. In hetzelfde jaar riep Gregorius een concilie bijeen in het Paleis van Lateranen. Dit concilie streed tegen simonie en nicolaïsme (gehuwde of samenwonende priesters). Het celibaat als norm voor de geestelijkheid werd nogmaals bevestigd. Deze decreten werden in de week van 24-28 februari van het volgende jaar, onder bedreiging van excommunicatie, verder aangescherpt.Een beslissing tijdens dit tweede concilie in 1075 die pas later uiterst belangrijk bleek te zijn, was zijn Dictatus papae. In deze verordening stelde Gregorius VII dat alleen de paus bisschoppen kon benoemen, afzetten of van bisdom doen veranderen. Deze verordening werd een belangrijke oorzaak van de Investituurstrijd. Het verleende de paus het hoogste gezag binnen Kerk en maatschappij. De paus plaatste zich daardoor boven de bisschoppen, boven de synode en zelfs boven het canonieke recht. Deze regelgeving stelde hem ook boven de wereldlijke heersers (waaronder dus ook de Duitse keizer), die hij kon excommuniceren en derhalve impliciet afzetten. Bovendien waren hun onderdanen in dat geval ontslagen van hun eed van trouw. Deze politiek maakte hem tot een van de twee hoofdfiguren uit de Investituurstrijd.
Als gevolg van zijn afwijzing van de lekeninvestituur en het keizerlijke inmengingsrecht in de paus- en bisschopskeuze raakte Gregorius in tal van conflicten verzeild. Het Noord-Italiaanse stadje Canossa (Reggio Emilia) dankt zijn eenmalige rol in de Europese geschiedenis aan een driedaagse boetedoening die keizer Hendrik IV, toen nog koning van Duitsland, hier in 1077 onderging ten overstaan van Gregorius, teneinde zijn excommunicatie terug te draaien. In 1084 verdreef Hendrik hem alweer uit Rome, met de hulp van Godfried van Bouillon, en installeerde er de reeds in 1080 verkozen tegenpaus Clemens III. Deze laatste zou korte tijd later, op 31 maart 1084, Hendrik IV kronen tot keizer van het Heilige Roomse Rijk.
Gregorius vluchtte naar Salerno waar hij in 1085 stierf. Zijn beroemdste citaat was: Amavi iustiam et odivi iniquitatem; propterea, morior in exillio ("Ik hield van rechtvaardigheid en haatte ongerechtigheid; daarom sterf ik nu in ballingschap"). Hij werd in Salerno begraven en tot nu toe heeft de bevolking van Salerno zich met succes verzet tegen het overbrengen van de stoffelijke resten naar Rome, waar vrijwel alle pausen begraven zijn.
Gregorius VII werd in 1606 door paus Paulus V heilig verklaard. Zijn gedachtenis is op 25 mei. In Rome is een kerk, de San Gregorio VII, aan hem gewijd.
Celibaat voor priesters: er mochten geen getrouwde priesters meer zijn. Zij moesten zich concentreren op hun geestelijke taak. (tegen het nicolaïsme)
Alle bisschoppen werden verplicht om zich in Rome te melden alwaar ze het pallium, de ceremoniële sjaal, in ontvangst namen van de paus en niet van de keizer.
Verder bepaalde hij dat pausen van een hogere orde waren dan koningen en keizers, wat inhield dat zij deze lager geplaatsten ook moesten kunnen afzetten.

Paus Julius II, geboren als Giuliano della Rovere (Albisola Superiore (bij Savona), 5 december 1443 - Rome, 21 februari 1513), was paus van de Katholieke Kerk van 1 november 1503 tot zijn dood in 1513. Hij kreeg de bijnaam ‘il terribile’ (Ital., = de verschrikkelijke) en is een van de bekendste renaissancepausen.
Hij had zijn kerkelijke carrière te danken aan zijn oom, paus Sixtus IV. Toen zijn oom in 1471 gekozen was tot paus, benoemde hij Giuliano tot bisschop en korte tijd later al tot kardinaal. Giuliano wilde tot elke prijs het voorbeeld van zijn oom volgen en ook paus worden. Om dat doel te bereiken, trachtte hij de andere kardinalen te overtuigen hem te kiezen tijdens de vier conclaven volgend op de dood van Sixtus IV in 1484. Zijn grootste tegenstander was de Spaanse kardinaal Rodrigo de Borja y Borja, beter bekend als Rodrigo Borgia, die in 1492 tot paus Alexander VI gekozen werd.
Door simonie werd Giuliano uiteindelijk eind oktober 1503 tot paus gekozen, als opvolger van Pius III, de opvolger van Alexander, die na slechts vier weken in het ambt was gestorven. Julius' pontificaat duurde ruim negen jaar. Hij stelde zich ten doel het onder paus Alexander grotendeels verloren gebied van de Kerkelijke Staat terug te winnen. Ook de heropbouw van de stad Rome kreeg zijn volle aandacht. Hij trok daarvoor vele kunstenaars aan, van wie sommigen nog in onze tijd grote bekendheid genieten.
Op religieus-politiek gebied probeerde hij een schisma in de Kerk te voorkomen door het bijeenroepen van het Vijfde Lateraans Concilie (1512-1517).
(In de beschrijving van zijn leven vóór het pausschap wordt zijn geboorte- en familienaam “Giuliano della Rovere" gebruikt)
Giuliano werd geboren op 5 december 1443 als oudste zoon van Raffaelo della Rovere en Theodora Manerola, een vrouw van Griekse afkomst. Zijn vader, een visser maar later ook genoemd als senator van Rome, was de jongere en enige broer van Francesco della Rovere, de in 1471 gekozen paus Sixtus IV. De familie Della Rovere behoorde tot de verarmde adel, woonachtig in het Noord-Italiaanse Ligurië; een andere tak van de familie was woonachtig in Piëmont. Het aanzien en de rijkdom van de familie zouden door het nepotisme van Francesco in zijn hoedanigheid als paus snel toenemen, iets wat Giuliano tijdens zijn pausschap - zij het in mindere mate - zou voortzetten.Hoewel Giuliano aanvankelijk werd opgeleid voor een commerciële loopbaan trad hij in 1468 in navolging van zijn oom toe tot de orde der franciscanen. Francesco nam de begeleiding van zijn neef bij zijn studie in Perugia op zich. Aangenomen wordt dat Giuliano in Perugia de studies burgerlijk en kerkelijk recht volgde. Later stuurde Giuliano's oom hem naar een klooster in Perugia, waar hij een aanvullende scholing ontving. Na zijn studies zou hij de orde als novice verlaten en seculier geestelijke worden, waardoor hij zich niet hoefde te onderwerpen aan de strenge kloosterregels, waaronder de gelofte van armoede en het naleven van het celibaat.
Het niet naleven van het celibaat, waaraan een groot aantal kerkelijke hoogwaardigheidsbekleders zich schuldig maakte, speelde tijdens het kardinaalschap van Giuliano ook een rol. Naast Vannozza dei Cattanei, lange tijd de favoriete maîtresse van paus Alexander VI, en de voormalige courtisane Masina werd Lucrezia Normanni het bekendst. Uit de relatie met haar werd Felice della Rovere geboren, die tijdens de pontificaten van haar vader en zijn opvolgers Leo X en Clemens VII een opmerkelijke rol zou spelen.Door toedoen van Giuliano trouwde Lucrezia Normanni met Bernardino de Cupis, kamerheer van de Della Rovere familie in het Vaticaan. Uit dit huwelijk werd een zoon geboren, Giovanni Domenico (1493-1553), die al op 11-jarige leeftijd aan het pauselijk hof aangesteld werd als secretaris. Zijn benoeming tot kardinaal, op verzoek van zijn halfzus Felice, werd door Giuliano (toen paus Julius II) op zijn sterfbed geweigerd, maar vond in 1517 onder Julius' opvolger Leo X alsnog plaats.Felice della Rovere trad op verzoek van haar vader in het huwelijk met Giovanni Giordano Orsini, lid van de invloedrijke Romeinse familie.
Uit andere hoek kwamen later berichten, met name tijdens zijn pontificaat, dat Giuliano er homoseksuele relaties op na zou houden. In zijn dagboek schreef de Venetiaan Girolamo Priuli (1476-1547) dat er zich in het gevolg van de paus verschillende knappe jongemannen bevonden, waarmee hij seksuele gemeenschap had. Ook de Venetiaanse historicus Marino Sanuto de Jongere wees op dergelijke relaties in een in 1506 geschreven sonnet:
Voor de opkomende protestantse beweging waren deze beschrijvingen van sodomie het zoveelste bewijs tegen het pausschap, zoals de Fransman Philippe du Plessis-Mornay het zou beschrijven in zijn werk Le Mystère d'iniquité, c'est à dire, l'histoire de la papauté.
Concreet bewijs voor deze veronderstelling van homoseksuele relaties ontbreekt. Dit geldt ook voor de beschuldiging dat Giuliano geleden zou hebben aan de seksueel overdraagbare ziekte syfilis, zoals gesuggereerd in een 16e-eeuwse spotprent en in Gerard Noels boek, waarin hij Julius omschrijft als een roekeloze pederast "met door syfilis aangetaste voeten die dan ook niet gekust mochten worden".
Op 16 oktober 1471, twee maanden na de verkiezing van zijn oom tot paus Sixtus IV, volgde Giuliano’s eerste benoeming binnen de kerk: bisschop van het Franse bisdom Carpentras. Op 16 december 1471 maakte Sixtus in zijn eerste publieke consistorie de namen bekend van twee nieuwe kardinalen. Beiden betroffen neven van de paus, Giuliano en Pietro Riario; Pietro werd kardinaal-priester met de titelkerk San Sisto Vecchio te Rome en aan Giuliano werd de titelkerk Sint-Petrus Banden toegewezen. Als residentie koos Giuliano voor het naast de kerk gelegen paleis, dat hij liet opknappen en decoreren door Giuliano da Sangallo.
Volgend op zijn wijding tot bisschop van Carpentras, een bisdom dat hij in commendam zou aanhouden, volgden die van Lausanne, Catania en Avignon. Vanaf 20 november 1475 werd de bisschopszetel van laatstgenoemde stad verheven tot aartsbisdom, waardoor Giuliano de eerste aartsbisschop van dit aartsdiocees werd. In 1476 richtte hij hier een school op voor arme studenten.In 1477 werd hij aartspriester van de basiliek van Sint-Jan van Lateranen, gevolgd door zijn aanstelling als kardinaal-bisschop van het suburbicair bisdom Sabina in 1479. Tot aan zijn uiteindelijke verkiezing tot paus behield Giuliano de titelkerk Sint-Petrus Banden in commendam. Opmerkelijk was de toewijzing van het suburbicair bisdom Ostia en Velletri aan Giuliano. Zoals bepaald door paus Eugenius III in 1150 viel het bisdom toe aan de Deken van het College van Kardinalen. Deze functie werd in de periode 1483-1492 echter bekleed door Rodrigo de Borja y Borja, die op dat moment kardinaal-bisschop van het bisdom Porto-Santa Rufina was. Na Rodrigo’s keuze in 1492 tot paus Alexander VI werd de kardinaal Oliviero Carafa de nieuwe Deken.
Eind 1483 volgde Giuliano’s aanstelling tot bisschop van Bologna. Zijn onvrijwillige aftreden begin 1502 kwam voort uit een conflict met de zittende paus Alexander VI.
Ook binnen het College van Kardinalen zelf vervulde Giuliano een belangrijke rol. In zijn hoedanigheid als kardinaal-grootpenitentiarius (sinds oktober 1476) werd hij eindverantwoordelijk voor de verlening van aflaten en het schenken van gunsten bij gewetenskwesties. Deze functie zou hij tot aan zijn pausschap bekleden. Daarnaast was hij in de periode januari 1479 - januari 1480 en van 29 augustus 1484 tot 15 september 1484 Camerlengo, adviseur en schatbewaarder van de paus.
Beneficiën waren oorspronkelijk bedoeld als geldelijk inkomen aan geestelijken voor het uitvoeren van kerkelijke verplichtingen (opdragen van missen, toedienen van sacramenten). Met name in de Renaissance werd op grote schaal misbruik gemaakt van deze vorm van inkomsten, doordat de beneficiant zijn kerkelijke taak uitbesteedde aan een lagere geestelijke tegen slechts een klein deel van de inkomsten; de rest kwam in handen van de beneficiant.
Dankzij de opbrengsten uit beneficiën en bisdommen en de inkomsten uit kloosters, abdijen en andere kerkelijk administratieve functies (zie: in commendam) beschikte Giuliano over een aanzienlijk vermogen dat hij al in een vroeg stadium aanwendde voor bouwkundige projecten.
Pietro Riario gold als de favoriete neef van paus Sixtus IV, maar na Pietro’s dood begin 1474 deed de paus een sterk beroep op Giuliano, die financieel profiteerde van de dood van zijn neef; de meeste van de bezittingen, die een jaarlijks inkomen vertegenwoordigden van circa 100.000 dukaten kwamen aan Giuliano toe.
Giuliano’s eerste militaire missie betrof het herstel van de orde in Umbrië, waar diverse steden de macht van de paus trachtten te weerstaan. In juni 1474 slaagde hij erin de opstand in Todi neer te slaan, waarna hij optrok naar Spoleto, de stad die gesteund werd door de Romeinse familie Orsini. Deze stad werd echter snel ingenomen, wat gepaard ging met vele plunderingen, wat tegen de zin was van Giuliano.Città di Castello, de stad die op dat moment bestuurd werd door Niccolo Vitelli, wees elk verzoek tot overgave aan de paus resoluut af en bood fel weerstand. Hierin werd de stad gesterkt door de toegezegde steun van het hertogdom Milaan en Florence, die de groeiende invloedssfeer aan de grenzen van hun gebieden vreesden. Doordat Giuliano er niet in slaagde het verzet te breken werd de hulp ingeroepen van Federico da Montefeltro, wiens vertrouwen richting de Kerkelijke Staat hersteld was door het huwelijk van zijn dochter Giovanna met de neef van de paus Giovanni, een broer van Giuliano. Uiteindelijk werd de stad heroverd en Niccolo Vitelli gevangengenomen en keerde Giuliano op 9 september 1474 terug in Rome.
Een andere missie werd de verbetering van de relatie met Frankrijk. Hierbij was Giuliano in zijn rol als aartsbisschop van Avignon de uitgelezen persoon om de paus te vertegenwoordigen. In 1476 werd Giuliano verzocht te voorkomen, dat de Franse koning Lodewijk XI een algemeen concilie bijeen zou roepen in Lyon. Vier jaar later, in 1480, bemiddelde Giuliano bij een conflict tussen Lodewijk XI en de hertog van Bourgondië, de latere keizer Maximiliaan I, inzake een erfeniskwestie. Ook werd hem gevraagd de Fransen over te halen om een nieuwe oorlog tegen de Turken te ondersteunen, waarvoor Giuliano in Frankrijk aangesteld werd als de belangrijkste administrateur.
Een andere delicate zaak was het verzoek om vrijlating van kardinaal Jean Balue. Die zat sinds 1469 in Franse gevangenschap op beschuldiging van hoogverraad tegen de Franse koning. Balue had aanvankelijk in hoog aanzien gestaan van Lodewijk XI, maar compromitterende brieven die gericht waren aan Karel de Stoute waren de aanleiding geweest voor zijn arrestatie. Wat Johannes Bessarion niet was gelukt, lukte Giuliano wel, onder voorwaarde dat Balue Frankrijk direct zou verlaten. Samen met Balue keerde Giuliano op 3 februari 1482 terug in Rome, waar hij zou verblijven bij zijn oom in het Vaticaan.
De goede relatie met de Franse koningen werd voor Giuliano tijdens zijn kardinaalschap van groot belang. De verheffing van Karel I van Bourbon tot kardinaal op verzoek van Lodewijk XI en door Giuliano voorgelegd aan zijn oom, versterkte de band met de Fransen. Voor zijn beoogde benoeming tot paus in 1492 vormde deze verbintenis voor Giuliano echter een obstakel, doordat de Franse inmenging in de Italiaanse gebieden door de Italiaanse facties resoluut werd afgewezen. Na zijn benoeming tot paus zou Giuliano echter stelling nemen tegen zijn vroegere bondgenoot.
Op 25 augustus 1483 werd de verjaardag van de kroning van Sixtus IV gevierd tijdens een mis die werd voorgegaan door Giuliano en die voor het eerst plaatsvond in de Sixtijnse Kapel. De daaropvolgende periode verbleef Giuliano voornamelijk in Rome, om in de buurt te blijven van zijn steeds zieker wordende oom. Sixtus IV overleed op 12 augustus 1484. Aan Antonio del Pollaiolo gaf Giuliano de opdracht ter nagedachtenis van zijn oom een grafmonument te vervaardigen.
Op 25 augustus 1484 kwam het kiescollege voor het conclaaf voor de eerste stemming bijeen. De 25 verzamelde kardinalen - 21 Italianen, 2 Spanjaarden, 1 Portugees en 1 Fransman - leken aanvankelijk te gaan voor Marco Barbo, een kardinaal-nepoot van de voormalige paus Paulus II. Deze eventuele keuze was tegen de zin van Giuliano della Rovere. Dat Giuliano (nog) niet behoorde tot de eventuele kandidaten kwam voort uit de aversie van de kardinalen tegen opnieuw een Della Rovere paus; Sixtus IV had immers de macht van het College van Kardinalen danig ingeperkt. Maar de publieke opinie tegen Giuliano en de Della Rovere familie bleek doorslaggevend.
Giuliano, bewust van de afkeer tegen zijn persoon, schoof daarop een andere kandidaat naar voren: Giovanni Battista Cibo. Deze ziekelijke kardinaal werd uiteindelijk gekozen voornamelijk door de omkooppraktijken van Della Rovere, waardoor de nieuwe paus zich in een afhankelijke positie ten opzichte van de “weldoener” manoeuvreerde waarvan Giuliano tijdens Cibo’s pontificaat (als paus Innocentius VIII) dankbaar gebruik maakte.
In november 1485 ontstond een crisis, ditmaal met het koninkrijk Napels. Toen de troepen van Alfons van Calabrië Rome naderden was het Giuliano die uit naam van de paus de verdediging van de stad op zich nam en de vestingwerken liet verstevigen. Hij verwierf hierbij de steun van de afgevaardigden van de Romeinse families Colonna en Savelli. Tijdens de oorlog in 1486 tegen Napels was Giuliano opnieuw de aanvoerder van de pauselijke legers. Vanuit Ostia, waar Giuliano zich vanaf maart 1486 bevond en waar hij onder meer het kasteel liet versterken, vertrok hij naar Genua onder het mom een vloot samen te stellen tegen de Turken, maar eigenlijk bedoeld voor de strijd tegen Napels.
Dat Innocentius VIII niet zelf optrad als aanvoerder was het gevolg van zijn ziektes, maar was vooral het gevolg van het ontbreken van een vertrouwenspersoon aan wie de paus de taken kon delegeren. In tegenstelling tot zijn voorganger kon Innocentius niet terugvallen op kardinaal-nepoten, wat een resultaat was van het conclaaf in 1484. Hierbij was namelijk bepaald, dat de benoeming van nieuwe kardinalen onderhevig was aan de goedkeuring van het kardinalencollege. Pas in 1489 verhief Innocentius tijdens zijn eerste en enige consistorie een direct familielid tot kardinaal: Lorenzo Cibo de’ Mari.
Toch waren Giuliano’s militair-strategische inzichten geen garantie voor succes. Zijn missie om de opstandige stad Osimo weer onder controle van de paus te brengen mislukte. De stad was in april 1486 veroverd door de condottiere Boccolino Guzzoni, die onderhandelingen aanging met de Turken om hen op Italiaans grondgebied toe te laten. Pas na bemiddeling van de Medici was Boccolino bereid tot enige concessies.
Giuliano’s laatste missie tijdens het pontificaat van Innocentius VIII was het begeleiden van de Heilige Lans van Longinus. Deze werd door de sultan Bayezid II aan de paus aangeboden als dank voor het gevangen houden van de broer van de sultan, prins Cem. Op 31 mei 1491 arriveerde de lans in Rome, waar hij aan de paus werd aangeboden.
Op 25 juli 1492 overleed paus Innocentius VIII. Giuliano maakte zich op voor het komende conclaaf, waarin hij zichzelf een grote kans toedichtte. Hij werd hierin gesterkt door de financiële steun die hij ontving uit Frankrijk en Genua.
Het conclaaf van 1492 liep voor Giuliano echter uit op een totale mislukking. De geldelijke steun van de republiek Genua en het koninkrijk Frankrijk liep uit op niets. Tijdens de verschillende stemrondes van het conclaaf zou Giuliano geen enkele stem weten te bemachtigen. De kardinalen waren niet onder de indruk van Giuliano, die zijn stempel zo stevig gedrukt had op het pontificaat van de pas overleden paus Innocentius VIII. Ook zijn sympathie ten aanzien van Frankrijk, het land dat aangegeven had zijn claim op het koninkrijk Napels te willen verwezenlijken, speelde daarbij een rol. Ook waren met name de kardinalen van de Italiaanse adel het optreden van Giuliano’s oom, Sixtus IV, tijdens de Pazzi-samenzwering nog niet vergeten.
Bepalend voor de keuze van de nieuwe pontifex werden echter de omkopingspraktijken van kardinaal Rodrigo de Borja y Borja. De Spaanse kardinaal kon beschikken over een enorm vermogen. Hierdoor werd de nederlaag voor Giuliano des te zuurder, omdat zijn grootste rivaal en vijand Rodrigo de Borja y Borja gekozen werd tot de nieuwe paus.
Het is onbekend wat de oorzaak van de vijandschap tussen Giuliano della Rovere en de pas gekozen paus Alexander VI was. Duidelijk is wel, dat deze wederzijds was. Na de verkiezing van Alexander VI besloot Giuliano daarom zich onder voorwendsel van een ziekte terug te trekken in zijn fort in Ostia. Ondanks een verzoeningspoging op 24 juli 1493 tussen beide mannen besloot Giuliano in 1494 alsnog Italië te verlaten uit angst voor een vermeende moordaanslag. Hierbij zocht hij de steun bij de Franse koning Karel VIII en spoorde hem aan om een expeditie te organiseren tegen het koninkrijk Napels en terloops Alexander VI af te zetten. De koning ging hier aanvankelijk op in, maar werd uiteindelijk door paus Alexander op andere gedachten gebracht; de paus was er namelijk in geslaagd Guillaume de Briçonnet - raadgever en minister van de Franse koning - voor zich te winnen door hem te verheffen tot kardinaal. In de vredesonderhandelingen tussen beide vorsten kwam de Franse koning op voor de belangen van Giuliano, die ondanks vijandigheid ten opzichte van de paus zijn vele bezittingen en ambten mocht behouden.
Een hernieuwde verzoeningspoging in juni 1497 resulteerde erin, dat paus Alexander VI Giuliano verzocht regelingen te treffen met betrekking tot het voorgenomen huwelijk tussen Alexanders buitenechtelijke zoon Cesare Borgia en de dochter van de koning van Napels, Frederik IV. Toch bleef het wantrouwen ten opzichte van Alexander bestaan en bleef Giuliano verbonden met het Franse kamp. Na de dood van Karel VIII van Frankrijk in 1498 wist Giuliano het vertrouwen van zijn opvolger Lodewijk XII te verkrijgen door onder meer aan te sturen op een overeenkomst tussen Frankrijk en Venetië in 1499. Samen met Lodewijk XII reisde Giuliano vervolgens af naar Milaan. Als dank verkreeg Giuliano door de arrestatie van kardinaal Ascanio Maria Sforza, wiens broer door de Fransen was gearresteerd vanwege zijn optreden tegen de Fransen, vele beneficiën toebedeeld die van deze kardinaal waren afgenomen.
In 1502 ontstond opnieuw een conflict met de paus, voortkomend uit het bevel van de paus om gebieden die behoorden tot het aartsbisdom Bologna af te staan aan de hertog van Ferrara. Deze gebieden waren bedoeld als bruidsschat voor het voorgenomen huwelijk tussen de hertog en Lucrezia de Borja, dochter van de paus. Giuliano’s verzet leidde ertoe dat hij door de paus gedwongen werd afstand te doen van het aartsbisdom en gedwongen werd zich als banneling terug te trekken binnen het Franse kamp. Pas na de dood van Alexander VI op 18 augustus 1503 keerde Giuliano op 3 september 1503 terug in Rome om daar deel te nemen aan het conclaaf.
Volgend op de dood van paus Alexander VI op 18 augustus 1503 braken er in Rome ongeregeldheden uit, hoewel er daarnaast grote vreugde heerste over de dood van de pontifex. De kardinalen vreesden voor een oneerlijk verloop van het komende conclaaf, een vrees die nog versterkt werd door de grote verdeeldheid binnen het kiescollege dat door het grote aantal kardinaalsbenoemingen gedomineerd werd door drie nationale facties: een Italiaanse, een Spaanse en een pro-Franse.
Op 16 september 1503 begonnen de eerste stemrondes. Pas op 22 september werd Francesco Todeschini-Piccolomini, neef van de voormalige paus Pius II, gekozen. Bij zijn verkiezing was hij reeds zwaar ziek en werd meer gezien als een overgangspaus. Hij nam de naam Pius III aan.
Giuliano was opnieuw gepasseerd en hem restte slechts de wijding van de nieuwe paus tot bisschop op 1 oktober 1503. Dertig dagen later, volgend op de dood van Pius III - zie ook: “Lijst van kortste pontificaten” - op 18 oktober 1503, vond opnieuw een conclaaf plaats, nu slechts voor enkele uren. Bij deze verkiezing, het kortstdurende conclaaf binnen de geschiedenis van de kerk als gevolg van grootschalige omkoping, werd Giuliano dan uiteindelijk tot paus gekozen. Hierbij nam hij de naam Julius II aan. Of hij daarbij met de gedachte speelde om daarmee te verwijzen naar Julius Caesar is slechts een veronderstelling, waaraan kardinaal Angelo Sodano in 2003 memoreerde in zijn preek ter herdenking van de 500e verjaardag van Julius’ troonsbestijging. In Passing the Keys gaat de schrijver ervan uit, dat de naamkeuze gebaseerd is op de voorganger paus Julius I, terwijl Noel in zijn eerder genoemde boek The Renaissance Popes onderstreept hoe verguld Giuliano della Rovere met zichzelf was, door bij zijn pauskeuze de Latijnse variant van zijn voornaam te gebruiken.
Op 26 november 1503 vond de kroning door kardinaal Giovanni Colonna plaats op de trappen van de Sint-Pietersbasiliek.
De Italiaanse gebieden waren in de 15e eeuw sterk verdeeld. Niet alleen was er sprake van conflicten tussen de gebieden onderling, ook op lokaal niveau bevochten rivaliserende families elkaar om de macht. Zo kende Rome een felle strijd tussen de families Colonna en Orsini.
Een bijkomende factor was de inmenging van buitenlandse mogendheden, die hun aanspraken op veroverde gebieden lieten gelden (Frankrijk in Noord-Italië, Spanje in het koninkrijk Napels).
Bij zijn aantreden op 31 oktober 1503 had Julius II te maken met een Kerkelijke Staat die sterk in verval was geraakt. Voor herstel had hij in zijn ogen te maken met drie ongewenste invloeden: De familie Borgia, de republiek Venetië en het koninkrijk Frankrijk.
Door toedoen van Cesare Borgia, zoon van paus Alexander VI, waren vele voormalige gebieden van de Kerkelijke Staat onder zijn bestuur gekomen, waaronder steden als Imola, Forlì, Rimini en Faenza. In 1501 was Cesare zelfs door de paus benoemd tot hertog van de Romagna. Door verraad werden in 1502 ook Urbino en Camerino ingenomen.
Na de dood van paus Alexander VI ontstond er binnen de gebieden grote onrust, waarbij voormalige leiders hun kans schoon zagen hun gezag weer te herstellen. Cesare Borgia vertrouwde erop, dat het College van kardinalen (waaronder 12 Spaanse) een nieuwe paus zouden kiezen die gunstig zou staan ten aanzien van de Borgia-familie. De verkiezing van Pius III leek daar aan tegemoet te komen, maar Pius overleed al na 26 dagen.
Giuliano della Rovere, die voor zijn eventuele verkiezing ook afhankelijk was van de steun van de Spaanse kardinalen, ging voorafgaand aan het nieuwe conclaaf besprekingen aan met Cesare, waarbij hij hem (loze) beloften deed. Toen Giuliano uiteindelijk gekozen was tot Julius II veranderde de toon richting Cesare. Hij werd gedwongen voormalige kerkelijke gebieden terug te geven en Cesare werd gevraagd om te voorkomen, dat de republiek Venetië bezit zou nemen van gebieden in Noord-Italië. Deze laatste tactiek mislukte waarop Cesare op bevel van de paus gevangen werd genomen en later verbannen naar Spanje. Hiermee was een einde gekomen aan de macht van de familie Borgia in Italië.
De republiek VenetiëHoewel Venetië aanvankelijk was ingegaan op het verzoek van Julius om kerkelijke gebieden terug te geven, weigerde de republiek de teruggave van steden als Faenza en Rimini. De paus zag zich hierdoor genoodzaakt een strijdplan op te stellen.
Omdat het de Kerkelijke Staat ontbrak aan de noodzakelijke financiële middelen voor de samenstelling van een groot leger, werd aan de Dominicanen in Duitsland de opdracht gegeven aflaten te verkopen. Een deel van de verkoop zou ook worden gebruikt voor de bouw van de nieuwe Sint-Pietersbasiliek. Voor de verdediging van het Vaticaan deed Julius II een beroep op de Zwitserse kantons. In september 1505 vertrok een groep van 150 Zwitserse huurlingen onder leiding van Kaspar von Silenen, die op 22 januari 1506 in Rome aankwam waar ze persoonlijk door de paus werden verwelkomd en gezegend. Dit huurlingenleger wordt beschouwd als de voorloper van de pauselijke Zwitserse Garde, waarvan op de regimentsvlag nog steeds het wapenschild van Della Rovere terug te vinden is. Ook op de morion, een ceremoniële helm van de Garde, wordt dit symbool teruggevonden.
Uiteindelijk besloot Julius II in 1506 op te trekken naar de Romagna, waarbij de stad Perugia de eerste bestemming werd. Op dat moment werd de stad bestuurd door Giampaolo Baglioni, lid van de gelijknamige familie die bekendstond om haar vaak bloederige optredens. Op 26 augustus 1506 verliet Julius II met zijn leger de stad Rome en bereikte na twee weken de stad Perugia. Giampaolo gaf zich op 13 september echter zonder weerstand over om zo onnodig bloedvergieten te voorkomen.
Op 20 september 1506 verliet de pauselijke stoet Perugia om richting Bologna op te trekken. De familie Bentivoglio had in het verleden al verschillende malen de macht van de paus over Bologna getart en ook Giovanni II Bentivoglio (1443-1508) leek niet bereid toe te geven aan Julius II. Om zijn macht te breken werd Giovanni II op 7 oktober 1506 door de paus geëxcommuniceerd en de stad Bologna werd onder interdict geplaatst. Bentivoglio ontvluchtte de stad en op 10 november kon Julius de stad triomfantelijk binnengaan. Ter herinnering aan deze overwinning gaf Julius aan Michelangelo Buonarroti de opdracht een bronzen beeld van hem - Julius II - te vervaardigen, dat bestemd was voor de San Petronio basiliek. Julius zou tot 27 maart 1507 in de stad blijven om daarna terug te keren naar Rome.
Vanuit Rome probeerde Julius de republiek Venetië via diplomatieke weg op andere gedachten te brengen. Aan een pauselijke delegatie werd door de republiek duidelijk gemaakt, dat een teruggave van de steden Faenza en Rimini voor Venetië onbespreekbaar was. Toen bleek dat Venetië ook asiel verleend had aan de gevluchte Bentivoglio-familie, was voor Julius een confrontatie met de Noord-Italiaanse republiek onvermijdelijk.
Steun kwam er van Maximiliaan I, die besloot de republiek aan te vallen. De aanstaande keizer, die op weg was naar Rome voor zijn kroning, trok in februari 1508 op naar Vicenza waar zijn legers echter door Venetië werden verslagen. Een tweede aanval mislukte ook en ging zelfs ten koste van de stad Triëst, waardoor Maximiliaan I gedwongen werd een bestand te sluiten met Venetië.
Hierop besloot Julius II alle christelijke landen op te roepen om Venetië te onderwerpen. Op 10 december 1508 werd de Liga van Kamerijk opgericht, waaraan Frankrijk, het Heilige Roomse Rijk en Ferdinand van Aragon samen met de Kerkelijke Staat deelnamen. Bepaald werd dat, na een overwinning van de liga, de gebieden verdeeld zouden worden onder de deelnemers. Voor Julius betekende dit de teruggave van onder andere de steden Rimini en Ravenna.
In 1509 plaatste Julius II de stad Venetië onder interdict, gevolgd door een oorlogsverklaring aan de republiek. Een verzoeningspoging richting de paus waarbij de steden Faenza en Rimini zouden worden teruggeven kwam te laat, doordat Lodewijk XII al met 40.000 man was opgetrokken tegen Venetië. Bij het Italiaanse Agnadello werden de Venetianen op 14 mei 1509 definitief verslagen, wat in Rome uitbundig gevierd werd.
Toch meende de republiek dat haar rol niet geheel uitgespeeld was. Terwijl vredesonderhandelingen met het Vaticaan plaatsvonden, werd tegelijkertijd de Ottomaanse sultan benaderd om hen te steunen. Na een aanvankelijk succesvolle campagne waarbij de Venetianen de steden Padua en Mantua opnieuw innamen, trokken zij op naar Ferrara. De hertog Alfonso I d'Este, strijdend aan de zijde van de paus, bracht een beslissende nederlaag toe aan de Venetiaanse vloot.
Op 24 februari 1510 volgde een vrede tussen de Kerkelijke Staat en Venetië, zij het onder strenge voorwaarden: het pauselijk gezag over de steden in de Romagna moest worden erkend en de Venetianen verloren het exclusieve recht op het bevaren van de Adriatische Zee. Op kerkelijk gebied was het niet langer toegestaan om vacante kerkelijke functies zelf in te vullen en hoefden geestelijken niet langer belastingen te betalen. Hoewel de Venetiaanse senaat akkoord was gegaan, werd in Venetië zelf bepaald, dat de vrede onder dwang tot stand was gekomen en dat ze overtreden mocht worden, wanneer de gelegenheid zich daartoe voordeed.
Voor de Fransen ging dit niet ver genoeg, omdat zij een totale vernietiging van de republiek nastreefden, waardoor hun invloedssfeer in Noord-Italië uitgebreid kon worden. Dit was echter tegen de wil in van Julius II, die weliswaar geen Venetiaanse inmenging duldde in de Kerkelijke gebieden, maar ook een verdrijving van alle buitenlandse mogendheden uit de Italiaanse gebieden nastreefde. Om dit te realiseren zocht Julius in 1510 de steun van diverse Europese mogendheden, die er echter op dat moment niets voor voelden een oorlog te voeren tegen Frankrijk. Steun kwam van de Zwitserse federatie en Venetië, waarop Julius II een strijdplan opstelde gericht tegen alle Franse gebieden: Genua, Verona, Milaan en Ferrara.
Had het hertogdom Ferrara kort daarvoor nog aan de zijde van de paus gevochten, na het afsluiten van de vrede met Venetië waren de aanvallen op Venetië met steun van de Fransen doorgegaan. In juli 1510 startte Julius de campagne tegen Ferrara. De pauselijke troepen, onder leiding van Francesco Maria della Rovere, hertog van Urbino, boekten al snel successen, waardoor Alfonso I d’Este de paus benaderde om tot een compromis te komen en zo de val van Ferrara te voorkomen. Julius II wees dit plan resoluut af en excommuniceerde de hertog op 9 augustus 1510. Tevens besloot de paus in eigen persoon af te reizen naar Ferrara, vergezeld van de meeste van zijn kardinalen.
Bij aankomst in Bologna werd de paus ziek. Ook bereikte hem het nieuws, dat de Zwitsers zich hadden teruggetrokken en de Fransen op het punt stonden op te trekken tegen Bologna. Ondanks zijn ziekte bleef Julius strijdlustig en beval hij zijn neef Francesco op te trekken tegen onder meer het door de Fransen bezette Mirandola. Omdat resultaat uitbleef besloot Julius begin januari 1511 zelf weer het commando te voeren, waarna op 17 januari het beleg van de stad begon. Na drie dagen werd de stad overwonnen.
In mei 1511 kwam een grote terugslag: Franse legers veroverden de stad Bologna en de macht van de Bentivoglio-familie werd weer hersteld. Op zoek naar een schuldige voor dit debacle sommeerde Julius II zijn legeraanvoerder Francesco della Rovere en de pauselijke legaat voor Bologna, kardinaal Francesco Alidosi, zich voor hem te verantwoorden; dit vond echter geen doorgang omdat Francesco daags voor de ontmoeting met de paus de kardinaal doodstak. Als gevolg van deze ontwikkelingen besloot Julius II terug te keren naar Rome.
Op zijn terugreis werd de paus geïnformeerd over het voorgenomen plan van Lodewijk XII van Frankrijk en Maximiliaan I om een algemeen concilie bijeen te roepen. Een groep van voornamelijk Franse kardinalen was in augustus 1510 niet met de paus afgereisd voor de oorlog met Ferrara maar had besloten af te reizen naar Milaan. Hiermee bewezen zij hun trouw aan de Franse koning, die tijdens een synode in Orléans (en later in Tours) in 1510 duidelijk had gemaakt, dat hij zijn rechten over de Italiaanse gebieden zou laten doen gelden, zelfs als dat zou leiden tot een oorlog met de Kerkelijke Staat. Het was niet een Franse kardinaal, maar de Spaanse kardinaal Bernardino López de Carvajal, die het initiatief nam om de paus ter verantwoording te roepen. Samen met de kardinalen Federico Sanseverino, René de Prie, Francisco de Borja en Guillaume de Briçonnet tekende hij op 16 mei 1511 een document, waarin opgeroepen werd tot een concilie in Pisa, waarvoor de paus gesommeerd werd zich te verantwoorden voor zijn vijandig optreden. De datum voor de eerste bijeenkomst van dit concilie werd vastgesteld op 1 september 1511, maar zou worden uitgesteld tot 5 november van dat jaar.
Het verlies van Bologna en de opstand van de kardinalen, gesteund door wereldlijke leiders, eisten hun tol. In de periode 23 tot 27 augustus 1511 werd Julius II zo ziek, dat voor zijn leven gevreesd werd. De paus genas echter en maakte al snel daarna weer plannen om de Fransen en de kardinalen in Noord-Italië aan te pakken. Nadat hij in juli al had opgeroepen tot een kerkelijk concilie te Rome, richtte hij op 4 oktober 1511 samen met Venetië en Spanje de Heilige Liga op die gericht was tegen Frankrijk. Engeland zou zich op 17 november van dat jaar ook aansluiten. Op 24 oktober volgde de excommunicatie van de rebellerende kardinalen die tevens al hun beneficiën verloren.
Ondanks deze pauselijke maatregelen werd het concilie in Pisa doorgezet. Op 5 november vond de opening plaats, maar de president, Bernardino López de Carvajal werd al snel gedwongen de vergadering te verplaatsen doordat de inwoners van Pisa in opstand kwamen. Zij vreesden een pauselijk interdict. Hierop werd besloten de vergadering in Milaan voort te zetten. Daar liet López de Carvajal zich op 7 november 1511 uitroepen tot de nieuwe paus, waarbij hij de naam Martinus VI aannam.In de winter van 1511 werd het offensief tegen Frankrijk ingezet. Vanuit Napels trokken Spaanse troepen naar het noorden, legers uit de Zwitserse kantons trokken zuidwaarts over de Alpen en de Engelse koning Hendrik VIII - overgehaald door Julius II met Parmezaanse kaas en Griekse wijn - organiseerde een inval in Noord-Frankrijk. Opnieuw stelde de Zwitserse inbreng teleur, omdat zij op het laatste moment besloten zich terug te trekken als resultaat van Franse omkooppraktijken. In januari 1512 werd echter het eerste succes geboekt, toen Venetiaanse troepen de stad Brescia veroverden en het Spaanse leger de stad Bologna belegerde.
In de maanden februari en maart keerde het tij, mede door de strategische inzichten van de jeugdige Franse legeraanvoerder Gaston van Foix-Nemours. De door Frankrijk in de winter verloren gebieden werden grotendeels heroverd en het beleg van Bologna werd geslecht. De Fransen trokken met de steun van het leger van Ferrara op naar Ravenna, een belangrijke plaats voor de Heilige Liga, omdat zich in die stad de arsenalen van de liga bevonden. Op 11 april 1512 vond bij de stad een grote slag plaats, waarbij naar schatting 12.000 soldaten het leven verloren, waaronder Foix-Nemours.
Het definitieve einde van de oorlog tegen Frankrijk begon vorm te krijgen in juni van 1512. Na de dood van hun legerleider hadden de Franse troepen hun opmars tijdelijk gestaakt. De terugtrekking van de troepen van Maximiliaan I die aan Franse zijde gevochten hadden, resulteerde in een halvering van de voor Frankrijk beschikbare mankrachten. Aanvullende troepen kon Lodewijk XII op dat moment niet sturen, omdat Frankrijk zelf van twee kanten belaagd werd: Hendrik VIII was met troepen in Noord-Frankrijk geland en Spaanse troepen stonden op het punt de Pyreneeën over te trekken. Er restte de Franse koning niets anders dan zich terug te trekken uit Italië.
Ondanks de feestvreugde in Rome was er voor Julius nog geen einde gekomen aan zijn oorlogen. In augustus werd aan Spaanse troepen de opdracht gegeven Florence te straffen voor hun vijandigheid ten opzichte van de Kerkelijke Staat, in het bijzonder inzake het toestaan van een quasiconcilie op hun grondgebied. Ook deze veldtocht verliep succesvol, niet zozeer door de militaire acties maar wel door het afschrikkingselement dat de Spaanse troepen uitoefenden. Een opstand van Medicisympathisanten leidde ertoe, dat Piero Soderini uit de stad vluchtte waardoor de macht van de Medici in Florence weer hersteld werd.
De gedwongen aftocht van de Franse legers uit Milaan dwong de deelnemers aan het schismatische concilie om opnieuw een andere locatie te kiezen. Na eerst in Asti te hebben vergaderd vond de laatste vergadering plaats in het Franse Lyon. Een beoogde hervorming van de kerk bleef uit en resulteerde uiteindelijk in een absolute afwijzing door de deelnemers aan het Vijfde Lateraanse Concilie.
Wat Julius II voor ogen had gestaan was aan het einde van de zomer 1512 bereikt: de Kerkelijke Staat was hersteld en Frankrijk was verdreven uit de Italiaanse gebieden. De verdrijving van buitenlandse invloeden binnen alle Italiaanse gebieden was echter mislukt. Het zuidelijk deel was immers in handen van de Spanjaarden. In zijn laatste uren sprak Julius met kardinaal Grimani over de Spanjaarden in Napels, waarbij hij gezegd zou hebben dat, als God hem langer had laten leven, hij de Napolitanen ook zou bevrijden van de Spanjaarden.
Al voor zijn pontificaat had Julius II diverse bouwkundige projecten op zich genomen. Als voorbeelden hiervan golden de versterking van het klooster van Santa Maria di Grottaferrata en de verbetering van de vestingwerken in Ostia en Rome. Vanaf zijn aantreden als paus nam hij de opbouw van de stad Rome op zich, waarbij hij onder meer de Via Giulia liet aanleggen, een verkeersader waarlangs de verschillende kantoren van het bestuursapparaat opgetrokken zouden moeten worden, een plan dat niet gerealiseerd zou worden.
Julius wordt beschouwd als de oprichter van het Vaticaans museum. Aanleiding hiertoe was onder meer de vondst van het Oudgriekse beeldhouwwerk de “Laocoöngroep” op 14 januari 1506 in een wijngaard in Rome. Nadat Michelangelo en Giuliano da Sangallo de authenticiteit en importantie van het kunstwerk hadden bevestigd, besloot Julius het beeldhouwwerk te kopen en een maand later voor het publiek ten toon te stellen.
Voor de restauratie en decoratie van de verschillende kerken en paleizen werden opdrachten verleend aan tal van kunstenaars, zoals (Pollaiolo, Perugino, Pinturicchio en Il Sodoma), maar waarvan er drie grote naam zouden maken: Bramante, Michelangelo en Rafaël.
Voor al deze projecten steunde Julius II op Agostino Chigi, een bevriende bankier uit Siena, die door de paus aangesteld werd als zijn financiële adviseur. Om de macht van de Florentijnse bankiers te breken richtte Chigi op verzoek van Julius in Rome diverse financiële instellingen op aan de Via dei Banchi Nuovi. Als dank voor zijn trouw aan de paus stond laatstgenoemde de familie Chigi toe om in hun familiewapen het wapensymbool van de familie Della Rovere te voeren: de (winter)eik.
Het plan om de oude Sint-Pietersbasiliek te restaureren was al ontstaan bij de terugkeer van de pausen uit hun Babylonische ballingschap in Avignon. Het gebouw was op diverse plaatsen aan het verzakken en voldeed niet meer aan de eisen van die tijd. Hoewel Julius II aanvankelijk een grootschalige restauratie van de basiliek voor ogen stond, besloot hij in 1503 alsnog tot de volledige nieuwbouw van een basiliek op het graf van de eerste paus Petrus. De financiering van dit megaproject kwam tot stand door de verkoop van aflaten.
Als architect werd Donato Bramante benaderd, die voor Julius tijdens zijn kardinaalschap al het ontwerp van de Tempietto had gemaakt, een voorbeeld van de bouwstijl van de Hoog-Renaissance. Opmerkelijk was dat Julius hierbij Giuliano da Sangallo passeerde, die in het verleden verschillende opdrachten voor Julius had gerealiseerd. Na de dood van Bramante zou hij alsnog, zij het voor slechts 9 maanden, meewerken aan het project.
De bouw van de nieuwe Sint-Pieter stuitte op grote weerstand onder de bevolking - Bramante kreeg hierdoor de bijnaam “ruinante” - doordat in hun ogen bij de afbraak vele graven van onder andere heiligen geruimd zouden moeten worden. Bovendien gold de Sint-Pieter als centraal middelpunt van het aanzien van de kerk, iets wat de stad door de nieuwbouw lange tijd zou moeten ontberen. Toch achtte Julius nieuwbouw noodzakelijk om zo de grandeur van Rome te onderstrepen, maar ook om zo zijn eigen naam aan de opbouw van Rome te verbinden; immers zijn voorgenomen plan voor een groot grafmonument ter ere van zichzelf had in die tijd vorm gekregen, zij het dat het vanaf 1506 sterk naar de achtergrond werd geschoven. Na diverse ontwerpen van Bramante, waarbij hij als basis uitging van een Grieks kruis, werd op 18 april 1506 in aanwezigheid van de paus en enkele kardinalen de eerste steen gelegd voor de nieuwe basiliek.
Bramante wijdde vanaf dat moment de rest van zijn leven aan de bouw van de Sint-Pieter. Na zijn dood in 1514 zouden verschillende architecten, waaronder Rafaël Santi en Michelangelo, zijn werk voortzetten. Over Bramante gaat het verhaal, dat hij Julius zou hebben aangezet om de beschildering van het plafond van de Sixtijnse Kapel te gunnen aan Michelangelo; dit advies zou niet zozeer zijn voortgekomen uit de bewondering die Bramante had voor Michelangelo, maar meer door zijn afkeer van de beeldhouwer, die hij hiermee een hak hoopte te zetten, omdat Michelangelo met het medium frescoschilderen vrij onbekend was.
Julius kwam in aanraking met het werk van Michelangelo onder meer door zijn in opdracht van kardinaal Jean Bilhères de Lagraulas vervaardigde Pièta, die zich bevond in de voormalige kapel "Santa Petronila" van de oude Sint-Pietersbasiliek. Maar ook zijn David, in 1504 gereedgekomen in Florence, had bijgedragen aan de faam van de kunstenaar.
Voor de vervaardiging van zijn grafmonument meende Julius, dat Michelangelo de meest geschikte kandidaat was, waarop de kunstenaar in 1505 benaderd werd. Door de omvang van het project raakte Michelangelo uiteindelijk geïnteresseerd en was zelf naar Carrara vertrokken om daar het beste marmer te halen. Bij terugkeer in Rome werd duidelijk dat Julius II grotere prioriteit gaf aan de nieuwe basiliek. Hierdoor werd het grafmonument naar de achtergrond verdreven, wat Michelangelo deed besluiten uit Rome te vertrekken.
Ondanks herhaalde verzoeken van de paus tot terugkeer was het pas in 1507, na de overwinning van Julius’ legers op Bologna, dat de kunstenaar bereid was weer in contact te komen met de paus, die gelijk een andere opdracht had: de vervaardiging van een bronzen standbeeld van de paus voor de San Petronio in Bologna. Hoewel de kunstenaar niet bekend was met de kunst van bronsgieten, slaagde hij erin om in 1508 het beeld op te leveren.
Na dit succes kende Julius II op advies van Bramante aan Michelangelo een andere opdracht toe, namelijk de beschildering van het plafond van de Sixtijnse Kapel. Het maken van fresco’s was opnieuw een techniek die Michelangelo niet beheerste maar na een bedenkperiode besloot hij toch de opdracht aan te nemen.
Het uiteindelijke resultaat zou uiteindelijk gerekend worden tot de hoogtepunten van de frescokunst tijdens de Renaissance, hoewel conservatieve tijdgenoten - waaronder de latere paus Adrianus VI - tegen de uitgebeelde naakten protesteerden.
De tombe voor Julius II, door Michelangelo aangeduid als “de tragedie van de tombe”, zou pas in februari 1545 opgeleverd worden. Hierdoor werd het oorspronkelijke bouwplan niet gerealiseerd; een vrijstaand mausoleum in de Sint-Pieter met Julius II zelf centraal afgebeeld als heerser. Van de 40 voor het monument bedoelde beelden geldt het beeld Mozes als een van de hoogtepunten van Michelangelo’s beeldhouwkunst; dit bevindt zich momenteel op het kleinere grafmonument voor Julius II in de San Pietro in de Vincolibasiliek te Rome.Uiteindelijk zou de tanende macht van de familie  Della Rovere onder invloed van de Medici er de oorzaak van zijn dat de interesse voor de vervolmaking van het monument na Julius’ dood snel afnam.
De decoratie van de nieuwe privévertrekken van Julius werd ook een aandachtspunt. Julius had namelijk besloten, dat hij niet langer gebruik wenste te maken van de vertrekken die bewoond waren geweest door paus Alexander VI. “Zijne Heiligheid kon daar niet langer wonen in de aanwezigheid van de herinnering aan die verdorven en misdadige man”..
Op voordracht van Bramante werd een groep van vooraanstaande schilders waaronder Pinturicchio, bij de paus aanbevolen om de decoratie op zich te nemen. Het was echter de jonge schilder uit Urbino, Rafaël Santi, die de aandacht trok van de paus. Door de uitvoering van zijn eerste fresco de School van Athene vestigde Rafaël zijn naam aan het pauselijk hof, waardoor Julius II op 4 oktober 1509 besloot hem tot scriptor brevium te benoemen, goed voor een vast jaargeld en een aanstelling tot pauselijk hoveling. Tevens werd Rafaël (en zijn atelier) verantwoordelijk voor de decoratie van alle kamers.Met de decoratie van de privévertrekken van Julius II, die bekend werden als de Stanze di Raffaello, verbeeldde de schilder de macht van de kerk en de rol die de paus daarin speelde. Door allegorieën of symboliek werden ook aspecten met betrekking tot Julius’ pontificaat verwerkt. Zo is het decor van de School van Athene een kerk in aanbouw, wat zou verwijzen naar de nieuwbouw van de Sint-Pieter.
Als mecenas van de kunsten werd Julius zelf verscheidene malen afgebeeld, waarbij het portret van Rafaël Santi geldt als het bekendste. Van dit portret zijn drie versies in omloop die zich bevinden in de National Gallery te Londen - algemeen beschouwd als het origineel -, het Uffizi-museum te Florence - een kopie van leerlingen van Rafaël - en in het Palazzo Pitti, in Florence - toegeschreven aan Titiaan. Volgens Giorgio Vasari (1511-1574), schilder en biograaf, was het portret zo levensecht, dat het mensen die het portret zagen deed sidderen omdat ze dachten oog in oog met de paus zelf te staan.Opvallend aan het schilderij is, dat de paus afgebeeld wordt met een baard, die hij als rouwbeklag had laten staan in de aanloop van de val van Bologna in 1511. Het dragen van een baard door geestelijken was binnen de Rooms-Katholieke Kerk ongebruikelijk. Gladgeschoren gezichten en de tonsuur waren symbolen waarmee de geestelijkheid zich onderscheidde van de leken en die daardoor bijdroeg aan de status van de geestelijkheid. De heilige Sint-Petrus zou hierbij het voorbeeld gesteld hebben.Julius’ beslissing om zijn baard te laten groeien na het verlies van Bologna kende een precedent. Julius Caesar besloot, na een nederlaag in 54 v.Chr. waarbij circa 9000 Romeinse soldaten werden vermoord door de Eburonen, dat hij zijn baard en haren zou laten groeien totdat hij zich had gewroken.In zijn Juliande heeft Erasmus een meer satirische verklaring voor Julius’ baard:
Nadat de Fransen verdreven waren werd de baard door Julius II weer afgeschoren.
Julius' afbeelding wordt ook teruggevonden op drie van de vier fresco’s van de Stanza di Eliodoro. Op het fresco De verdrijving van Heliodorus uit de tempel is hij afgebeeld als een toeschouwer, zittend op een draagstoel. Het fresco Mis in Bolsena toont de paus in aanbidding voor de eucharistie. Op dit fresco zijn ook andere leden van de familie Della Rovere afgebeeld: Felice (als kind) en de kardinalen Leonardo en Rafael Riario. Op de Justitiawand van de Stanza della Segnatura wordt Julius II afgebeeld als wetgever. Achter de troon van de paus staan de kardinalen Giovanni de Medici en Alessandro Farnese, respectievelijk de latere pausen Leo X en Paulus III.
Latere werken waarop Julius II wordt afgebeeld zijn van de hand van Sebastiano Ricci, waarop de ontvangst van kardinaal Farnese - de latere paus Paulus III - bij de paus wordt weergegeven en het werk van Emile Vernet, waarop afgebeeld wordt hoe Julius II aan de kunstenaars Michelangelo, Bramante en Rafaël de opdracht geeft om het Vaticaan en de Sint-Pieter te herbouwen. In de bibliotheek van Rotterdam bevindt zich een houtsnede, gemaakt door Hans Burgkmair, met het portret van paus Julius II.
Op een werk van Albrecht Dürer (Nationaal Museum te Praag) zien we Julius II in aanbidding van de Maagd Maria met het kind.
Een beeldhouwwerk van Julius II, liggend aan de voeten van de Maagd Maria, vinden we terug op het door Michelangelo vervaardigde grafmonument. Een ander standbeeld bevindt zich in de Italiaanse stad Ascoli Piceno, dat werd gemaakt ter ere van Julius II in 1510 als “dank voor de verdrijving van de tirannie en de terugkeer van de vrijheid”.Daarnaast kan de beeltenis van Julius teruggevonden worden op de diverse munten en herinneringsmedailles die uitgegeven werden tijdens zijn pontificaat.
Ondanks zijn grote betrokkenheid bij de diverse oorlogen en het patronaat van de kunsten waren er verschillende religieuze zaken die de aandacht kregen van Julius II. Volgens de Catholic Encyclopedia was Julius “…vrij van nepotisme, woonde dagelijks de mis bij, die hij zelf vaak opdroeg…” en zou hij begaan zijn met het lot van de armen. Religieuze vraagstukken die Julius in behandeling nam, kwamen vooral van de kant van de wereldlijke leiders, dienden tot de verbetering van de positie van de kerk of waren specifiek gericht tegen de roep om hervorming.
In 1503 werd Julius II door Ferdinand II van Aragón benaderd om een dispensatie te verlenen voor het huwelijk van zijn dochter Catharina van Aragón met de toekomstige koning van Engeland, Hendrik VIII. Catharina was aanvankelijk getrouwd geweest met Hendriks broer Arthur, die echter enkele maanden na het huwelijk door ziekte was overleden. Hoewel volgens Catharina het huwelijk nooit geconsummeerd was, achtten haar ouders het toch verstandig een pauselijke dispensatie aan te vragen. Op 26 december 1503 werd deze door Julius verleend. Later zou deze dispensatie een discussiepunt worden bij het verkrijgen van een pauselijke goedkeuring voor de ontbinding van Hendriks huwelijk.
Met zijn bul Illius fulciti uit 1504 gaf Julius II de aanzet tot de oprichting van de eerste kerkelijke provincie op Hispaniola. Centrum werd het aartsbisdom Hyaguata waaraan twee suffragane bisdommen verbonden waren, Magua en Bayuana. Intentie van de bul, zoals verwoord door de paus, was om “het woord van God te verspreiden en de ongelovigen en barbaren te bekeren tot het ware geloof.” De bul stuitte echter op grote weerstand van koning Ferdinand II van Aragón, omdat hierdoor de kerk tevens een claim legde op de inkomsten verkregen uit de goud- en zilverwinning.
Pas zeven jaar later, op 8 augustus 1511, volgde de bul Pontifex Romanus, waarin de bul uit 1504 betreffende de oprichting van de bisdommen werd vernietigd en waarbij nieuwe bisdommen werden opgericht: twee op Hispaniola (Santo Domingo en Concepción de la Vega) en een op het eiland San Juan, het huidige Puerto Rico. Alle drie de bisdommen waren suffragane bisdommen van het aartsbisdom van Sevilla.
Om tegemoet te komen aan de kritiek betreffende de wijze waarop de afgelopen jaren een pauskeuze tot stand gekomen was, vaardigde Julius II de bul Cum tanto Divino uit, waarin paal en perk gesteld werd aan omkooppraktijken tijdens een conclaaf. Kardinalen die zich hieraan schuldig maakten zouden direct worden geëxcommuniceerd en een eventueel gekozen paus zou als ketter beschouwd worden. Tijdens het Vijfde Lateraans Concilie werd dit standpunt bevestigd in een andere bul, Si summus rerum opifex.
Als belangrijkste beslissing op religieuskerkelijk gebied wordt het bijeenroepen van het Vijfde Lateraanse Concilie beschouwd. Hoewel Julius II bij zijn aantreden de belofte had gedaan om binnen twee jaar na zijn benoeming een algemeen concilie te organiseren, was het pas in 1511 als reactie op het quasiconcilie in Pisa dat hem hiertoe uiteindelijk deed besluiten. Met zijn bul Sacrosanctae Romanae Ecclesiae werden kardinalen opgeroepen naar Rome te komen en deel te nemen aan de kerkvergadering. In totaal zouden er twaalf sessies plaatsvinden, vijf tijdens het pontificaat van Julius II en zeven tijdens diens opvolger Leo X.
Hoofdpunten tijdens de eerste vijf sessies werden de veroordeling en verwerping van het concilie van Pisa en de herroeping en nietigverklaring van de Franse Pragmatieke Sanctie van Bourges uit 1438. Hiermee werd de suprematie van de paus opnieuw bevestigd en de invloed van een algemeen concilie verworpen. Pas onder paus Leo X richtten de deelnemers aan het concilie zich op eventuele hervormingen binnen de kerk, die uiteindelijk geen concrete voorstellen of wetgeving zouden opleveren.
Op religieus-cultureel gebied richtte Julius de nu nog bestaande Capella Julia op, een opleidingsinstituut voor koorleden, die een plek in het grotere koor, de Capella Sistina, ambieerden.
Tijdens zes consistories benoemde Julius II in totaal 27 kardinalen. Hieronder bevonden zich vijf familieleden (kardinaal-nepoten), vijf kandidaten die voorgedragen waren door buitenlandse vorsten en tien leden van adellijke families. Julius’ benoemingen hadden echter een belangrijk effect op de samenstelling van het College van kardinalen naar nationaliteit. De aanstellingen van paus Alexander VI hadden ertoe geleid dat de invloed van Spaanse kardinalen binnen het college aanzienlijk was toegenomen. Bij Julius’ keuze waren er nog 13 stemgerechtigde Spaanse kardinalen aanwezig (goed voor zo’n 34% van de stemmen). Bij de verkiezing van de opvolger van Julius, Leo X, was hun aandeel teruggebracht naar 3 (12%). Hierdoor was het Italiaanse aandeel bij de keuze van een nieuwe paus weer “hersteld”.
Begin februari 1513 werd Julius ernstig ziek en besloot zelf maatregelen te treffen voor zijn op handen zijnde begrafenis. Op 20 februari werden door kardinaal Riario de laatste heilige sacramenten toegediend. Op Julius’ verzoek werd het College van kardinalen voor de laatste keer bij de stervende paus geroepen, waarbij Julius hun verzocht het komende conclaaf tot een goed einde te brengen. En hoewel hij op persoonlijke titel de schismatische kardinalen van het Concilie van Pisa vergaf, verbood hij hun deelname aan het conclaaf.
Naast zijn weigering om de zoon van zijn vroegere maîtresse Lucrezia Normanni tot kardinaal te verheffen vroeg hij niet om speciale gunsten voor de rest van zijn familie, omdat “zijn gedachten uitgingen naar het welzijn van de kerk, en niet naar dat van zijn familie”. In de nacht van 20 op 21 februari 1513 overleed Julius II.
Na eerst te zijn bijgezet in de San Pietro in Vincoli in Rome - naast zijn oom Sixtus IV - werden de stoffelijke resten van beide leden van de Della Rovere familie in de jaren 40 van de 17e eeuw overgebracht naar de Sint-Pietersbasiliek waar ze opnieuw begraven werden bij het graf van paus Clemens X. Een gedenkplaat vermeldt de namen van beide pausen. Zijn slechts ten dele uitgevoerde grafmonument bevindt zich wel in de San Pietro in Vincoli.
In zijn boek Pageant of the Popes voert de schrijver John Farrow een beschrijving op van de reactie van het Romeinse publiek:
Hoewel Julius’ pontificaat veelal in negatieve zin bezien werd, waren er ook positieve typeringen van de paus hoorbaar. De vrij onbekende humanist en dichter Johannes Michael Nagonius schreef ter ere van Julius’ overwinning op Bologna in 1506 een lofdicht, waarin hij hem een groter staatsman achtte dan Julius Caesar. Voorts merkte hij op, dat alleen een man van de statuur Julius in staat zou zijn het Heilige land te heroveren op de ongelovigen. “Daarom verheugt u zich over Julius II” was Nagonius’ credo.
In de ogen van Niccolò Macchiavelli was Julius II een krachtige paus. Zijn beoogde missies noemde hij een succes en de rechtvaardiging komt in zijn ogen voort uit het feit dat hij “alles deed tot meerdere eer en glorie van de Kerk”.“De oorlogspaus” en “il Papa Terribile” (verwijzend naar zijn opvliegende en autoritair karakter) zijn slechts twee van de bijnamen die Julius werden toegedicht. Als vertegenwoordiger van de pauselijke macht tijdens de Hoog-Renaissance, waartoe zijn voorgangers Sixtus IV, Innocentius VIII, Alexander VI maar ook Julius’ opvolger Leo X behoorden, werd Julius’ beleid beschouwd als de bevestiging van de noodzaak van een kerkelijke hervorming.
Een van de kritische geluiden kwam voort uit de publicatie van een boekje na de dood van Julius, dat werd toegeschreven aan Erasmus hoewel hij dit nooit erkend heeft. Aangenomen wordt, dat Erasmus dit ontkende om represailles van pausgezinden te voorkomen. In de publicatie, wel de “Juliande” genoemd, wordt op satirische wijze de aankomst van Julius II, bijgestaan door een beschermengel, bij de hemelpoort verteld, waarbij de zojuist overleden paus de confrontatie aangaat met Petrus die hem de toegang tot de hemel weigert. Uit het verloop van het verhaal komt duidelijk Julius’ eerzuchtige en op macht beluste karakter naar voren.
Voor de pacifistisch ingestelde Erasmus was Julius’ oorlogszuchtige optreden een dienaar van God niet waardig. In november 1506 was de humanist getuige geweest van de triomfantelijke intocht van Julius II in Bologna en werd hij door paus Julius II benaderd om iets te schrijven over zijn voorgenomen veldtocht tegen Venetië. Hierop schreef Erasmus twee werken (beide verloren gegaan). Het eerste werk, waarin hij de paus een oorlog ontraadde, riep bij de paus ergernis op. Om enigszins tegemoet te komen aan de paus schreef hij in zijn tweede werk in welke extreme gevallen het opnemen van de wapens door de paus gerechtvaardigd was.
Maarten Luther, die tijdens het pontificaat van Julius in Rome was geweest, maar de paus zelf nooit ontmoet had, richtte zijn kritiek vooral op de toegenomen aflaathandel, die tot doel had om de verschillende oorlogen van de Kerkelijke Staat te bekostigen en de bouw van de Sint-Pieter te financieren. Ook de zedeloosheid en uitbundige levensstijl van de hoge geestelijkheid waren hem een doorn in het oog, hoewel hij zich daarbij niet specifiek op Julius II richtte.
Recenter is het boek De mars der dwaasheid, waarin de schrijfster en historica Barbara Tuchman (1912-1989) wilde aantonen dat een aanpak van de misstanden binnen de kerk een schisma had kunnen voorkomen.
Een meer gematigde toon naar paus Julius II werd op zondag 30 november 2003 gezet door kardinaal Angelo Sodano. In de kathedraal van Savona vond een herdenkingsmis plaats voor de verkiezing van paus Julius II in 1503. Tijdens de preek, uitgesproken door de kardinaal die zei dat hij als gezant van paus Johannes Paulus II gekomen was om diens ambtsvoorganger eer te bewijzen, wees hij de aanwezige gelovigen in het bijzonder op de moeilijke periode waarin de Kerkelijke Staat zich tijdens Julius’ pontificaat bevond. Bedreigd door wereldlijke heersers die de macht van de kerk wilden beteugelen, zou hij opgekomen zijn voor de belangen van de Italiaanse gebieden en met als grote voorbeeld Mozes (wiens beeld hij op zijn grafmonument wilde) zou hij zich opgeworpen hebben als beschermer van het volk. Kritiek op de persoon Julius werd niet geuit, maar wel werd erop gewezen dat “het werk van de bisschop van Rome in de juiste context geplaatst diende te worden”. Sodano ging in zijn preek zelfs zover, dat Julius’ inzet voor de kerk uiteindelijk zou leiden tot een positieve beoordeling van Julius' leven en werk.In een eucharistieviering ter viering van het vijfhonderdjarig bestaan van de Zwitserse Garde p 22 januari 2006 in de Sixtijnse Kapel memoreerde kardinaal Angelo Sodano de rol die Julius had gespeeld bij de oprichting van de Zwitserse Garde:
Sodano vergeleek Julius opnieuw met Mozes, maar prees hem ook als de man die de decoratie van de Sixtijnse Kapel en de nieuwbouw van de Sint-Pieter mogelijk had gemaakt. Verder wees Sodano ook op de apostolische betekenis van Julius II waarbij hij als voorbeeld het Vijfde Lateraanse Concilie en de oprichting van de kerkprovincie in de Nieuwe Wereld (Zuid-Amerika) aanhaalde.
In het British Museum te Londen bevindt zich een kleurenafbeelding van de in opdracht van Julius II vervaardigde tiara.
De pauselijke driekroon was gemaakt door de Italiaanse juwelier en goudsmid Caradosso (eigenlijke naam Ambrogio Foppo) uit Milaan en had 200.000 dukaten gekost. In de kroon waren parels, saffieren, robijnen en smaragden verwerkt.
Tijdens de plundering van Rome in 1527, waarbij vele kerkelijke bezittingen werden geroofd, bleef de tiara van Julius II gespaard, doordat deze op dat moment in onderpand was gegeven. Bij plunderingen van Franse troepen tijdens het bewind van Napoleon ging de tiara in 1798 alsnog verloren. Een smaragd uit de tiara, die geldt als een van de grootste ter wereld (404½ karaat), werd later verwerkt in de zogenaamde Napoleon Tiara.
Sixtus IV, geboren als Francesco della Rovere (Celle Ligure (bij Savona), 21 juli 1414 - Rome, 12 augustus 1484) was paus van 1471-1484. Hij was de eerste vertegenwoordiger van het sterk verwereldlijkte renaissancepausdom.
Sixtus was een man van bescheiden afkomst, maar een begaafd redenaar en schrijver. Hij werd generaal van de Franciscanerorde in 1464, en was professor aan zes Italiaanse universiteiten. Paulus II benoemde hem in 1467 tot kardinaal.
Op 9 augustus 1471 werd hij de opvolger van Paulus II. De uiterlijke glans, die hij op het gebied van kunst (Sixtijnse Kapel) en wetenschap aan de Kerk bezorgde, steekt schril af tegen de wantoestanden die bij de Romeinse Curie heersten. Sixtus maakte zich schuldig aan nepotisme en onderging een noodlottige invloed van zijn gunstelingen. Bij zijn 34 kardinaalsbenoemingen overheersten politieke beweegredenen. Minder gunstige elementen, zoals de latere paus Alexander VI, kwamen naar voren.
De vroegste door Sixtus benoemde kardinalen waren zijn twee neven Giuliano della Rovere (paus Julius II) en Pietro Riario, die driemaal bisschop, tweemaal aartsbisschop, patriarch van Constantinopel en kardinaal werd. Een ander familielid, Girolamo Riario sleepte Sixtus in verschillende zinloze oorlogen mee (onder andere met Napels, Ferrara, Venetië en de Colonna's).
Ernstiger werd nog het door de Riario's uitgelokte conflict met Florence. In de samenzwering der Pazzi tegen de machtige Lorenzo de Medici, waarbij diens broer Giuliano werd gedood, compromitteerde Girolamo Riario Sixtus IV.
Nadat de aanslag op Lorenzo mislukt was, begon een verbitterde gewapende strijd. Slechts het innemen van Otranto in 1480 door de Turken bracht de partijen na twee jaar tot bezinning. Van een kruistocht tegen de Turken kwam echter niets meer terecht.
Door nepotisme en wanordelijk beleid uitgeput, werd de pauselijke schatkist aangevuld door nieuwe middelen, die sterk verzet uitlokten; verhoogde premies voor het verkrijgen van prebenden, het koopbaar maken van ambten (simonie) en het uitschrijven van nieuwe aflaten.
De ongunstige aspecten van Sixtus' pontificaat mogen echter niet doen vergeten, dat Sixtus, door zich in cultureel en politiek opzicht door de beweging van de Renaissance te laten meeslepen, de Kerk toch ook behoedde voor een isolement, dat haar bij de toenemende verwereldlijking van het geestelijke en openbare leven om haar heen noodlottig had kunnen worden.
Zoals hij handelde, handhaafde hij in ieder geval het contact tussen Kerk en wereld. Dat hij daarbij de 'zaken des geloofs' niet uit het oog verloor, bewijst zijn ijveren voor de Mariaverering, met name voor de cultus van Maria's Onbevlekte Ontvangenis, zijn verdediging van de pauselijke onfeilbaarheid en zijn vergaande begunstiging van de franciscanerorde, al deed op dit laatste punt voorliefde voor het instituut waartoe hij zelf behoord had hem zozeer de maat uit het oog verliezen, dat hem dit terecht tot een verwijt kon worden gemaakt.
De paus is het hoofd van de Rooms-Katholieke Kerk. De benaming paus is afkomstig van het Oudgriekse: πάππας, pappas, later gelatiniseerd tot papa, in de betekenis van vader. Eveneens werd de titel in de middeleeuwen opgevat als een acroniem (eigenlijk backroniem) van het Latijnse Petri apostoli potestatem accipiens (van de apostel Petrus de macht ontvangend). De regeerperiode van een paus wordt pontificaat genoemd.
De paus draagt de titel Plaatsbekleder van Jezus Christus op Aarde, de opvolger van de heilige Petrus, de bisschop van Rome, het hoofd van de Rooms-Katholieke Kerk en is het staatshoofd van Vaticaanstad, het kleinste land ter wereld. In de uitoefening van zijn functie wordt de paus bijgestaan door de organen en instellingen van de Romeinse Curie. Buiten Rome wordt de paus vertegenwoordigd door nuntii bij regeringen en door apostolische delegaten in landen die geen diplomatieke betrekkingen onderhouden met de Heilige Stoel.
Dienaar der dienaren Gods (Servus Servorum Dei)Paus Benedictus XVI besloot de titel Patriarch van het Westen vanaf 2006 niet meer te gebruiken. Zijn voorgangers deden dat wel.
De paus is volgens de Rooms-Katholieke Kerk de opvolger van Petrus en de leider van de gehele christelijke kerk wereldwijd. De paus wordt door deze kerk gezien als leider van de wereldkerk en als de plaatsbekleder van Christus op aarde.
Hij verenigt in zijn persoon de hoogste geestelijke macht, dit wil zeggen het hoogste leergezag, de opperste wetgevende en rechterlijke macht. Toch is zijn macht niet enig in de Rooms-Katholieke Kerk. Hij wordt bijgestaan door de Curie en de bisschoppen hebben belangrijke bevoegdheden binnen hun diocees.
Tijdens het door paus Pius IX geleide Eerste Vaticaans Concilie (1869-1870) bereikte de rooms-katholieke theologie van het pauselijk primaatschap het punt waarop de pauselijke onfeilbaarheid werd afgekondigd in de constitutie Pastor Aeternus. Hiermee werd de gehele kerkopbouw gecentreerd rond de juridisch-centrale rol van de paus. Deze definitie van onfeilbaarheid leidde tot vele problemen in de oecumenische theologie, hoewel zij in wezen niet de persoon van de paus zelf als onfeilbaar aanduidt, maar veeleer stipuleert dat sommige, aan duidelijk afgelijnde voorwaarden voldoende leeruitspraken van de paus een onfeilbaar karakter genieten. Sinds Vaticanum I werd dit recht slechts eenmaal uitgeoefend, als paus Pius XII op 1 november 1950 het dogma van de tenhemelopneming van Maria afkondigde.
De rol van het pauselijke primaatschap werd op het Tweede Vaticaans Concilie (1962-1965) opnieuw ter discussie gesteld, waarbij de samenhang van het primaatschap met het wereldepiscopaat werd onderlijnd, en zo een meer evenwichtige theologie werd bereikt. De klemtoon in deze collegialiteitsleer, zoals die haar weerslag kreeg in de constitutie Lumen Gentium ligt nu op het feit dat de paus deel uitmaakt van het bisschoppencollege, en bovendien dat elk lid van het episcopaat krachtens zijn bisschopswijding participeert in de universele machten van de kerk.
De uiterlijke tekenen van zijn ambt, naar traditie teruggrijpend op de oudste Romeinse gebruiken, zijn de witte toga, soms gecombineerd met de ferraiuolo, de hermelijnen mozetta, de driedubbele kruisstaf en de pontificale vissersring. Vroegere waardigheidstekens waren de tiara of driekroon, de Sedia Gestatoria (draagstoel), de troon en het baldakijn. Het baldakijn is in onbruik geraakt. Paus Johannes Paulus I was de laatste paus die de draagstoel gebruikte.
De tiara stamt eigenlijk uit een voor-christelijke Perzische traditie. In de 9e eeuw pas droegen de pausen voor het eerst een tiara en wel met één kroon. Onder Bonifatius VIII werd een 2e en onder Benedictus XII een derde kroon toegevoegd. Paulus VI heeft – als symbool – zijn tiara ten gunste van de armen van Rome afgelegd. Nadien heeft geen paus de tiara meer laten opzetten bij zijn kroning.
De paus draagt aan de rechterwijsvinger de vissersring en een pallium als liturgische symboliek . Als bisschop draagt hij de mijter. Hij gebruikt in plaats van de kromstaf de ferula – een kruisstaf.
De staat Vaticaanstad herbergt de Zwitserse Garde, een militie die naast een ceremoniële functie dient als lijfwacht en paleiswacht. Voor de defensie van de voormalige Kerkelijke Staat was er voorheen daarnaast een normaal legerkorps, alsmede enkele kleinere korpsen voor specifieke taken.
De paus is in de eerste plaats de 'opperherder' van de Rooms-Katholieke Kerk en heeft als zodanig een samenbindende, bijsturende en leidende functie over zijn 'kudde'. Bij geloofsdisputen heeft hij het laatste woord in die kerk. In de middeleeuwen had de paus veel invloed op de richting van de westerse beschaving, niet alleen in religieuze zin, maar ook vanwege zijn politieke en zelfs militaire macht; het in de ban doen van een wereldlijk vorst kon grote politieke gevolgen hebben. De 12e-eeuwse paus Innocentius III kan beschouwd worden als de machtigste Europese leider van zijn tijd. Eeuwenlang speelde de investituurstrijd tussen de paus enerzijds en Europese vorsten anderzijds over het recht om bisschoppen te benoemen, omdat ook die aanzienlijke wereldlijke macht konden hebben.
De pauselijke invloed verminderde echter sterk vanaf de 16e eeuw, waarbij een groot deel van Noord- en West-Europa meeging met de protestantse reformatie en zich dus niet meer gebonden achtte aan uitspraken van de paus. De opkomst van de Europese nationale staten, waarin de wereldlijke vorsten het centrale gezag versterkten, verzwakte de macht van de paus nog meer, waardoor hij maar al te vaak speelbal werd van wereldlijke vorsten.
Tegenwoordig probeert de paus voor het Europese en Amerikaanse katholicisme antwoorden te vinden op de vele vragen die zich aandienen onder de kerkleden als reactie op de seculiere moderne tijd. Het grootste deel van de rooms-katholieken woont tegenwoordig echter in de Derde Wereld, waar de strijd tegen de secularisatie veel minder speelt. Het openlijk tarten van het leergezag, bijvoorbeeld over homoseksualiteit en geboortebeperking bij de 'gewone' gelovigen komt daar minder frequent voor. Sociaal-economische tegenstellingen zijn daar een ernstiger probleem, waarover de paus zich ook vaak uitspreekt.
De paus geeft wekelijks een publieke audiëntie in het Vaticaan. Daarnaast verleent hij ook audiënties aan andere geestelijke en wereldlijke leiders. Een privé-audiëntie wordt meestal gehouden in de privébibliotheek van de paus, in het Apostolisch paleis. Men is verplicht zich aan kledingvoorschriften houden. Zo moeten dames een zwarte kanten sluier dragen; alleen regerende katholieke vorstinnen mogen zich volledig in het wit tooien; dit privilege geldt voor de vorstinnen van Monaco, Liechtenstein, België, Spanje en Luxemburg.
Wanneer de paus in Rome is, geeft hij op zondag om 12 uur 's middags uur iedereen de zegen vanuit het raam van zijn werkkamer (tweede raam rechts van de bovenste verdieping) van de Sint-Pietersbasiliek in Rome. Tijdens Kerstmis houdt de paus een kersttoespraak en met Pasen geeft de paus zijn zegen en wenst in tientallen talen iedereen zalige feestdagen. Deze toespraken worden over de hele wereld rechtstreeks op tv uitgezonden, zodat ook de katholieken die niet in Rome zijn deze kunnen volgen.
Doorgaans blijft de paus in zijn ambt tot aan zijn overlijden. Hij kan ook zijn ambt neerleggen, maar dit komt in de praktijk weinig voor. Momenteel zijn, afhankelijk van de wijze van tellen, ongeveer vijf pausen bij leven teruggetreden, waarvan twee geheel vrijwillig. De laatste keer dat dit gebeurde betrof het Joseph Ratzinger, paus Benedictus XVI, in februari 2013. De voorlaatste keer in 1415 betrof het paus Gregorius XII, die gedwongen werd terug te treden. Paus Celestinus V trad in 1294 vrijwillig terug. In 1044 trad Benedictus IX af, naar verluidt voor geldelijk gewin. Zijn opvolger Gregorius VI trad om deze simonie tevens terug. De eerste paus die aftrad was paus Pontianus. Dit was geen vrijwillige abdicatie en in 235 werd hij verbannen naar Sardinië door de Romeinse keizer Maximinus I Thrax. De huidige regels omtrent abdicatie bepalen dat vrijwilligheid een absolute voorwaarde is.
Na de dood of aftreden van de paus is de Heilige Stoel vacant. De periode waarin er geen paus is heet de sedisvacatie. Deze vangt aan met de novemdiales. Binnen twaalf tot twintig dagen komt het Heilig College van kardinalen in Rome samen voor de start van een conclaaf (= "achter het slot"). Indien de paus vrijwillig aftreedt is er geen novemdiales, maar komen de kardinalen vrijwel direct na het aftreden van de paus naar Rome voor het conclaaf dat dan start zodra alle kardinalen in Rome zijn. Een maximum van honderdtwintig kardinalen jonger dan tachtig jaar is vereist voor zo'n conclaaf. Een conclaaf is geheim. De kardinalen zijn afgesloten van de buitenwereld, totdat een nieuwe paus gekozen is.
Waarschijnlijk is dat een van de kardinalen (maar elke gedoopte rooms-katholieke man komt kerkjuridisch gesproken in aanmerking, op voorwaarde dat hij direct na het aannemen van de verkiezing tot bisschop wordt gewijd) aanwezig in de Sixtijnse Kapel paus zal worden. Deze procedure is beschreven onder het artikel conclaaf.
De kandidaat moet in beginsel een tweederdemeerderheid hebben. Het kardinaalscollege kan echter na de 30e stemronde besluiten om de paus bij gewone meerderheid te kiezen. De pasgekozen paus wordt dan gevraagd door de kardinaal-deken (voorzitter) of anders de oudste kardinaal namens alle kardinalen: "Aanvaardt Gij?" Vanaf dat de gekozen kardinaal bevestigd heeft, bezit deze de macht van bisschop van Rome en universeel herder van de Rooms-Katholieke Kerk. Daarna vraagt de kardinaal aan de nieuwe paus: "Hoe wil je genoemd worden?" De paus zegt dan zijn nieuwe naam, zoals een kloosternaam. Op dat moment verschijnt er witte rook uit de schoorsteen van de Sixtijnse kapel, dit is voor de mensen buiten het signaal dat er een nieuwe paus is gekozen. Daarnaast gaan ook de klokken van de Sint-Pieter luiden. De kardinalen feliciteren de nieuwe paus, die naar de zaal van de Tranen wordt geleid, daar krijgt hij zijn nieuwe witte toga. Vervolgens wordt hij op het balkon van de Sint-Pieter getoond aan de wachtende menigte. De kardinaal-protodiaken verkondigt op loggia, van de Sint-Pietersbasiliek;
Qui sibi nomen imposuit [pauselijke naam].(Vertaling: "Ik verkondig u met grote vreugde; we hebben een Paus: de meest eminente en eerwaarde heer, de heer [naam], kardinaal van de Heilige Roomse Kerk, [familienaam], die de naam [pauselijke Naam] heeft aangenomen.")
De paus spreekt daarna enkele woorden en geeft voor het eerst de apostolische zegen Urbi et Orbi De gehele procedure voor de pauskeuze is vastgelegd in de Apostolische Constitutie Universi Dominici Gregis.
De voorlaatste niet-Europese paus was paus Gregorius III (731-741). Hij kwam uit Syrië.
De meest gekozen pausnaam is Johannes (23 keer), gevolgd door Gregorius (16 keer) en Benedictus (16 keer)
Van de pausen van wie de leeftijd bekend is, is paus Celestinus III (1191-1198) degene die het oudst was toen hij werd verkozen. Hij was toen 86 jaar.
Van de pausen van wie de leeftijd bekend is, is paus Leo X de jongste, toen hij op 37-jarige leeftijd werd verkozen.
Het pontificaat van paus Pius IX duurde 31 jaar, 7 maanden en 16 dagen (1846-1878). Hij is daarmee de langst regerende kerkvorst aller tijden (Petrus niet meegerekend).
Het kortste pontificaat staat op naam van paus Urbanus VII (1590), met slechts dertien dagen.
De Utrechter Adriaan Floriszoon van Utrecht (1459-1523), die overigens vooral carrière maakte in Spanje, onder meer als grootinquisiteur, was de enige Nederlandse paus, Adrianus VI. Omdat Utrecht en de Nederlanden destijds nog onderdeel waren van het Heilige Roomse Rijk rekenen sommige Duitsers hem als Duitse paus. Aangezien hij voor zijn benoeming professor was aan de Faculteit Godgeleerdheid Leuven, waar hij uit zijn erfenis het Paus Adrianus VI-college stichtte, wordt hij ook vaak als Vlaamse paus aangeduid.
Paus Benedictus IX is de enige paus die drie pontificaten had en ook de enige met meer dan één pontificaat waardoor er eigenlijk maar 264 pausen zijn in plaats van 266.
Van de 264 pausen, waaronder paus Benedictus IX die voor drie pausen telt, zijn er 208 Italianen (waarvan 2 onzeker), 5 van wie de nationaliteit onbekend is, 1 bewoner van Galilea, 1 bewoner van Judea, 10 Grieken (waarvan 2 onzeker en 1 geboren in Jeruzalem), 5 Syriërs, 2 bewoners van de Romeinse provincie Africa, 1 Noord-Afrikaan, 3 Spanjaarden, 1 Ostrogoot (een Oost-Germaans volk), 1 bewoner van Dalmatië dat destijds bij Lombardije hoorde, 1 Byzantijn, 7 Duitsers, 13 Fransen, 1 Brit, 1 Portugees, 1 Nederlander, 1 Pool en 1 Argentijn.
"Zwarte paus", bijnaam die soms gegeven wordt aan de generaal-overste van de Jezuïeten.
Het hoofd van het Grieks-orthodox patriarchaat van Alexandrië in Egypte. De huidige Grieks-orthodoxe paus is Theodorus II, paus en patriarch van Alexandrië en van geheel Afrika.
Het hoofd van de Koptisch-Orthodoxe Kerk in Egypte. In de Koptisch-Orthodoxe Kerk is de paus de opvolger van de evangelist Marcus. De Koptisch-Katholieke Kerk aanvaardt het primaatschap van de bisschop van Rome wel.
(fr) Poupard, P. (1980) - Le Pape, Que sais-je ?, Presses Universitaires de France

De  Pauselijke Academie van Wetenschappen is een onderdeel van de Romeinse Curie en werd onder zijn huidige naam door Paus Pius XI opgericht in 1936, maar gaat terug tot de Accademia dei Lincei die in 1603 tijdens het pontificaat van Paus Clemens VIII door Federico Cesi (1585-1630) werd opgericht. Galileo Galilei was er de voorzitter van. De academie staat onder auspiciën van de Romeinse Curie.
De Academie beoogt de studie van de wiskunde, fysica en natuurwetenschappen en de epistomologische vraagstukken die daarmee verband houden, te bevorderen. De hoofdzetel is gevestigd in de Casina Pio IV in het hart van de Vaticaanse tuinen.
De Academie heeft in zijn geschiedenis vele nobelprijswinnaars onder haar leden gekend, waaronder:
Andere bekende leden zijn Pater Agostino Gemelli (1878-1959), stichter van de Katholieke Universiteit van het Heilig Hart en voorzitter van de Academie na de heroprichting tot 1959, en Georges Lemaître (1894-1966), een van de grondleggers van de moderne kosmologie die voorzitter was van 1960 tot 1966, en de Braziliaanse neuroloog Carlos Chagas Filho.
Op het ogenblik van de Verklaring van Paus Johannes Paulus II over de evolutie in oktober 1996 waren 26 van de 80 leden van de academie (bijna één derde) nobelprijswinnaars.
(en) Boodschap aan de Pauselijke Academie voor de Wetenschappen over Evolutie door Paus Johannes Paulus II, 22 oktober 1996

Pavel Bém (Praag , 18 juli 1963) is een Tsjechisch politicus. Sinds 18 november 2002 is hij burgemeester (primátor) van Praag. Bém is lid van de Democratische Burgerpartij (ODS). 

Pealius quercus is een halfvleugelig insect uit de familie witte vliegen (Aleyrodidae), onderfamilie Aleyrodinae.
De wetenschappelijke naam van deze soort is voor het eerst geldig gepubliceerd door Signoret in 1868.
Pécorade is een gemeente in het Franse departement Landes (regio Nouvelle-Aquitaine) en telt 164 inwoners (1999). De plaats maakt deel uit van het arrondissement Mont-de-Marsan.
De onderstaande kaart toont de ligging van Pécorade met de belangrijkste infrastructuur en aangrenzende gemeenten.

Een pedagoog of pedagoge is een universitair geschoolde deskundige in het domein van de opvoeding, onderwijs en vorming.
Een pedagoog is iemand die de ontwikkeling van een jeugdige bestudeert, rekening houdend met ontwikkelingsaspecten zoals:
Psychologische ontwikkelingEen pedagoog kan een voorlichtende functie hebben, maar ook een begeleidende. Veel pedagogen hebben een zelfstandige praktijk. De benaming “pedagoog” wordt relatief weinig gebruikt, omdat veel pedagogen in verschillende functies actief zijn, zoals groepsbegeleider, pedagogisch begeleider, pedagogisch medewerker of schoolpedagoog.
Er bestaat een opleiding tot Master in de pedagogiek of master in de opvoedkundige/pedagogische wetenschappen aan de universiteiten van onder meer Amsterdam, Rotterdam, Brussel, Gent, Groningen, Leiden, Leuven, Nijmegen, Utrecht en Amersfoort.
Op bachelorniveau bestaat er in Nederland een opleiding HBO Pedagogiek, in België is dat een bachelor orthopedagogie.
Voor sommige domeinen bestaan vakspecifieke pedagogen, zoals muziekpedagoog, danspedagoog, stempedagoog en zelfs godsdienstpedagoog.
Een speciale pedagoog is de orthopedagoog, die adviseert bij problemen met betrekking tot de opvoeding.

Pedaliodes peruda is een vlinder uit de onderfamilie Satyrinae van de familie Nymphalidae. De wetenschappelijke naam van de soort is voor het eerst geldig gepubliceerd in 1861 door William Chapman Hewitson.
Pedilophorus multicolor is een keversoort uit de familie pilkevers (Byrrhidae). De wetenschappelijke naam van de soort is voor het eerst geldig gepubliceerd in 1907 door Lea.
Pedro Mascarenhas (Mértola, ca. 1484 - Goa (Portugees-Indië), 23 juni 1555) was een Portugese ontdekkingsreiziger. Hij wordt beschouwd als de ontdekker van de eilandengroep waaraan zijn landgenoot Diogo Rodrigues zijn naam gaf: de Mascarenen, ten oosten van Madagaskar in de Indische Oceaan, bestaande uit Mauritius, Réunion, Rodrigues, de Agalega-eilanden en Cargados Carajos.
Door de stichting van het Casa da Índia (dat als een Portugese Oostindische Compagnie fungeerde) in 1499 werd er een impuls gegeven aan de ontdekkingsreizen langs de kust van Afrika richting Azië. Mascarenhas, afkomstig uit een invloedrijke familie, trad hierbij in dienst en stelde een vloot van schepen samen waarmee hij een aantal reizen ondernam langs de kust van Noord-Afrika en Mozambique, voornamelijk voor specerijenhandel.
In 1511, toen hij in de buurt van Kaap de Goede Hoop was, vernam hij dat er een opstand gaande was in de regio van Goa. Dit was waarschijnlijk op instigatie van sultan Adil Shah die de Portugezen uit India wilde verdrijven. Mascarenhas besloot daarop om een deel van de vloot op een snellere manier India te laten bereiken om te kunnen ingrijpen. Doorgaans werd er langs de oostkust van Afrika gevaren, maar men koos voor een route via onbekende wateren voorbij Madagaskar. Hier stuitte hij in 1513 op de groep eilanden die uiteindelijk zijn naam zouden dragen. Op zijn weg naar India ontdekte hij tevens het eiland Diego Garcia.
In 1554 werd hij benoemd tot onderkoning van Goa in Portugees Indië. Er wordt aangenomen dat hij negen maanden later stierf, op de leeftijd van 71.
Peelhorst, de naam van een geologische opheffing die de Peel heeft doen ontstaan
Peelland, een streek die het Brabantse deel van de Peel en het gebied ten westen daarvan omvat
Peelrandbreuk, de naam van een geologisch breukenstelsel tussen Peelhorst en Roerdalslenk
Peel (club), een club en concertplek in Kingston upon Thames (Kingston upon Thames, Groot-Londen, Engeland, Verenigd Koninkrijk)
Peggy Rea (Los Angeles, 31 maart 1921 - Toluca Lake in San Fernando Valley, 5 februari 2011) was een bekende Amerikaanse actrice, die vooral bekend werd als Lulu Hogg in The Dukes of Hazzard. Later speelde ze Jean Kelly in Grace Under Fire. Ook speelde ze vaste rollen in series als The Waltons en Step by Step.
The Wild Wild West televisieserie - Wife of Bright Star Chief (Afl., The Night of the Green Terror, 1966)
Burke's Law televisieserie - Sylvia Lewis (Afl., Who Killed the Eleventh Best Dressed Woman in the World?, 1964)

Pejagan is een bestuurslaag in het regentschap Bangkalan van de provincie Oost-Java, Indonesië. Pejagan telt 16.054 inwoners (volkstelling 2010).
Pek is een zwarte, brandbare, en uiterst stroperige vloeistof die overblijft na de destillatie van houtteer of steenkoolteer. Dat laatste gebeurt in een teerdestilleerderij of kortweg teerfabriek.
Pek werd onder meer toegepast bij de dakbedekking, zoals in asfaltpapier, en ook bij de bereiding van asfaltbeton. Voorts wordt pek als bindmiddel gebruikt, bij de fabricage van steenkoolbriketten en eierkolen, en bij de fabricage van anodes uit aardoliecokes, ten behoeve van de aluminiumindustrie, zoals onder meer gebeurt bij Aluchemie.
Pek uit steenkoolteer wordt tegenwoordig niet meer toegepast voor dakbedekking of de vervaardiging van asfaltbeton, onder meer wegens aangetoonde kankerverwekkende eigenschappen. Daar is het vervangen door bitumen, een zware fractie van aardolie.
Wegens de zwarte kleur en de stroperigheid wordt pek met de duivel en het kwade in verband gebracht. Dit blijkt uit het gezegde:

Een pekdruppelexperiment is een langetermijnexperiment dat het vloeien van een stuk pek meet over vele jaren. Pek is een verzamelnaam voor een aantal vloeistoffen met een zeer hoge viscositeit, zoals teer en bitumen, die er bij kamertemperatuur uitzien als een vaste stof, maar in feite zeer dik vloeibaar zijn en uiteindelijk druppels vormen.
De bekendste versie van dit experiment werd begonnen in 1927 door professor Thomas Parnell van de Universiteit van Queensland in Brisbane, Australië. Hij wilde aantonen dat sommige vaste stoffen bij nadere beschouwing vloeistoffen blijken te zijn. Parnell goot een hoeveelheid verwarmde pek in een trechter en liet het eerst drie jaar tot rust komen.
In 1930 werd de stop uit de trechter gehaald en kon het pek beginnen met stromen. Sindsdien vormt zich telkens langzaam een druppel die na een aantal jaren uiteindelijk valt. De achtste druppel viel op 28 november 2000 en daarmee konden de natuurkundigen uit Queensland berekenen dat de viscositeit van dit pek ongeveer 100 miljard maal hoger was dan die van water.Het pekdruppelexperiment is opgenomen in het Guinness Book of Records als het langstlopende experiment ter wereld. Er is genoeg pek in de trechter aanwezig om het experiment nog zeker honderd jaar te laten duren.
Oorspronkelijk werd de proef niet in een geconditioneerde ruimte uitgevoerd. Daardoor kon de viscositeit in de loop van een jaar variëren met de temperatuurveranderingen. Een tijdje nadat in 1988 de zevende druppel was gevallen, heeft men airconditioning in de proefruimte geïnstalleerd. Door deze temperatuurstabilisatie werd de volgende druppel iets langer voordat hij van de rest van het pek loskwam.
Voor dit experiment kreeg Thomas Parnell in oktober 2005 postuum de Ig Nobelprijs voor natuurkunde, een parodie op de Nobelprijs.Tot op de dag van vandaag heeft niemand echt een druppel zien vallen. Technische problemen verhinderden het vastleggen van het vallen van de achtste druppel. Via een webcam kan het experiment nu door iedereen ter wereld gade geslagen worden.
Op 17 april 2014 kwam de negende druppel in contact met de achtste, maar hij liet nog niet los. Op 24 april besloot men de opvangmaatbeker te vervangen voordat de negende druppel zich aan de voorgaande acht zou vasthechten, maar tijdens het optillen van de glazen stolp bewoog de houten bodemplaat, waardoor de negende druppel van de trechter afbrak.
Volgens een berekening van R. Edgeworth, B.J. Dalton en T. Parnell was de dynamische viscositeit van deze soort pek gemiddeld:
η = 2,3 · 108 Pa·sTer vergelijking, de viscositeit van water bij kamertemperatuur is 1·10−3 Pa·s. Volgens deze berekening is de viscositeit van het pek dus zelfs 230 miljard maal zo hoog als die van water, al wordt wel een marge van 0,5 · 108 Pa·s aangehouden.
Op het Trinity College in Dublin startte in 1944 een vergelijkbaar experiment. Hier werd in juli 2013 een vallende druppel geregistreerd.

Pelegrina chalceola is een spinnensoort in de taxonomische indeling van de springspinnen (Salticidae).Het dier behoort tot het geslacht Pelegrina. De wetenschappelijke naam van de soort werd voor het eerst geldig gepubliceerd in 1996 door Maddison.
Pelle Svanslös (Nederlands: Pietje Kortstaart) is een fictieve antropomorfe kat, gecreëerd door de Zweedse schrijver Gösta Knutsson in zijn reeks van kinderboeken. 
De serie van twaalf boeken werd gepubliceerd tussen 1939 en 1972. De eerste elf boeken werden geïllustreerd door Lucie Lundberg. De boeken over Pelle werden gezien als een protest tegen de steun voor het nationaalsocialisme in Zweden tijdens de jaren 1930 en zijn als zodanig een satire op de toenmalige samenleving. De boeken werden vertaald in verschillende Europese talen.
De personages in de boeken zijn katten, die vaak gebaseerd waren op echte mensen. Volgens Knutsson is Pelle zijn alter ego. De karakters van de andere katten zijn gebaseerd op vrienden en kennissen van Knutsson uit Uppsala.
Pelle is een goedhartige en vaak naïeve kat. Toen hij nog een kitten was werd zijn staart afgebeten door een rat. De verhalen worden verteld vanuit Pelle's perspectief. Er komen een aantal andere katten in voor, zoals Pelle's lieveling Maja Gräddnos (Fifi Leuke Snoet) en zijn tegenstander, de gemene kater Elaka Måns, die nooit vergeet Pelle aan zijn ontbrekende staart te herinneren. De antropomorfe katten leven in het gebied rond de kathedraal en de universiteit van Uppsala.
In 1949 werd een kinderopera Pelle Svanslös opgevoerd in de Koninklijke Opera in Stockholm met muziek van Erland von Koch.
De serie werd tweemaal verfilmd door Jan Gissberg, in 1981 met Pelle Svanslös en in 1985 met Pelle Svanslös i Amerikatt.
Een planetoïde ontdekt in maart 1993 door de Zweedse astronoom Claes-Ingvar Lagerkvist werd vernoemd naar de kat: 8535 Pellesvanslös.

Peltogaster contortus is een krabbezakjessoort uit de familie van de Peltogastridae. De wetenschappelijke naam van de soort is voor het eerst geldig gepubliceerd in 1958 door Boschma.
Pelvicachromis signatus is een straalvinnige vissensoort uit de familie van de cichliden (Cichlidae). De wetenschappelijke naam van de soort is voor het eerst geldig gepubliceerd in 2004 door Lamboj.
Penicillium glaucum (anamorfe vorm) is een schimmelsoort die behoort tot het geslacht Penicillium of penseelschimmel van de ascomyceten. Pasteur ontdekte dat deze schimmel in staat is uit een oplossing van druivenzuur het rechtsdraaiend wijnsteenzuur sneller te verwijderen dan het linksdraaiend wijnsteenzuur.
Het is een van de soorten blauw-groene schimmels die gebruikt worden bij de productie van blauwaderkazen om deze aan de binnenkant van schimmel te voorzien. De andere is Penicillium roqueforti. De kazen waarbij de Penicillium glaucum gebruikt wordt voor de fermentatie zijn milder van smaak dan die geproduceerd zijn met Penicillium roqueforti.
Penicillium glaucum wordt gebruikt voor onder andere Gorgonzola, Bleu de Termignon en Rochebaron. Stilton wordt gefabriceerd met een half om half van beide soorten.
Waterman, H.I. (1913) Over eenige factoren, die de ontwikkeling van Penicillium glaucum beinvloeden (TH Delft), proefschrift

De Penny Red is een in 1841 uitgegeven postzegel die fungeerde als opvolger van de Penny Black uit 1840, eveneens met de beeltenis van koningin Victoria. Het was de derde postzegel in het Britse koninkrijk, na de One Penny Black en de Two penny blue. Vervanging was noodzakelijk gebleken omdat rode stempelinkt op de zwarte zegel problemen gaf. Zwarte stempelinkt op de rode zegel bleek wel goed te voldoen. De Penny Red bleef tot 1879 in gebruik, weliswaar met kleine wijzigingen. 
1 april 1864 - letters aangebracht op vier hoeken en een plaatnummer aangebracht op alle zegels vanaf plaat 71.

De Pentagon Papers, officieel United States–Vietnam Relations, 1945–1967: A Study Prepared by the Department of Defense, is een geheim rapport van het Amerikaanse ministerie van Defensie over de politieke en militaire inmenging van de VS in Vietnam tussen de jaren 1945 en 1967. De documenten verschenen in 1971 op de voorpagina van The New York Times.
In een artikel van The New York Times in 1996 stond dat de Pentagon Papers onder andere aantoonden dat de regering van Lyndon B. Johnson systematisch had gelogen, niet alleen tegen de bevolking maar ook tegen het Congres, over een onderwerp dat het nationaal belang oversteeg.In juni 2011 werden de documenten vrijgegeven.
Minister van Defensie Robert McNamara richtte op 17 juni 1967 de Vietnam Study Task Force op, met de bedoeling een encyclopedische geschiedenis van de Vietnamoorlog te schrijven. De drijfveer van de minister is onduidelijk. McNamara beweert dat hij een geschreven bron wilde voor historici, maar hij hield het rapport voor de rest van de regering geheim. Noch president Johnson, noch minister van Buitenlandse Zaken Dean Rusk wisten aanvankelijk van het bestaan van de taskforce.
McNamara gebruikte geen historici van het departement, maar koos zijn assistent McNaughton, diens assistent Halperin en ambtenaar van Defensie Gelb om het project te leiden. Zesendertig analisten, van wie de helft militaire officieren in dienst en de rest academici en civiel personeel bij het ministerie, werkten aan het rapport. De analisten gebruikten grotendeels bestaande documenten van het kabinet van Defensie en spraken niet met de strijdmachten, het Witte Huis of andere federale agentschappen, zodat het rapport geheim bleef.
McNamara verliet Defensie in februari 1968 en zijn opvolger Clifford ontving het uitgewerkte rapport op 15 januari 1969, vijf dagen voor de inauguratie van Richard Nixon, hoewel Clifford beweert dat hij het nooit gelezen heeft. Het rapport telde 3.000 bladzijden met historische analyses en 4.000 pagina's met oorspronkelijke overheidsdocumenten in 47 delen. Het was als Top Secret - Sensitive aangeduid. Sensitive is geen officiële aanduiding, het betekende dat publicatie de overheid in verlegenheid zou brengen. Er werden vijftien kopieën gepubliceerd, de RAND Corporation ontving er twee van.
Daniel Ellsberg kende de leiders van de taskforce goed. Hij had gewerkt als assistent van McNaughton van 1964 tot 1965. Hij had zelf aan het rapport gewerkt gedurende meerdere maanden in 1967 en in 1969 kon hij het werk bij RAND inzien. Omdat hij sindsdien tegen de Vietnamoorlog gekant was, kopieerde Ellsberg met zijn vriend Russo het rapport in oktober 1969 met de bedoeling het openbaar te maken. Hij benaderde onder anderen Nixons veiligheidsadviseur Henry Kissinger en senatoren Fulbright en McGovern, maar niemand toonde interesse.
In februari 1971 sprak Ellsberg over het rapport met New York Times-reporter Sheehan, en in maart gaf hij hem 43 van de 47 delen. De Times begon delen te publiceren vanaf 13 juni 1971. Het eerste artikel was Vietnam Archive: Pentagon Study Traces Three Decades of Growing US Involvement. De naam Pentagon Papers werd gebruikt voor het rapport in de daaropvolgende publicaties in de media. Straatprotesten, politieke controverse en rechtszaken waren het gevolg.
Mike Gravel was tot 2008 lid van de Democratische Partij en van 1969 tot 1981 senator voor Alaska. Hij was ook verantwoordelijk voor het openbaar maken van de Pentagon Papers, door 4.100 pagina's van deze documenten vrij te geven.
De documenten onthulden dat de VS met opzet de oorlog had uitgebreid door Cambodja en Laos te bombarderen, door de kust van Noord-Vietnam te bestoken en door aanvallen van het Marine Corps. Geen enkele van deze acties waren in de media verschenen in de VS. De zwaarste onthullingen toonden aan dat vier regeringen, van Truman tot Johnson, de bevolking misleid hadden wat betreft hun bedoelingen. Zo had de regering van John F. Kennedy plannen gemaakt om de Zuid-Vietnamese leider Ngô Đình Diệm in 1963 met een staatsgreep af te zetten.
In een ander voorbeeld somde een memo van het ministerie van Defensie onder de regering Johnson de redenen op voor de Amerikaanse interventie:
OOK - Om uit de crisis te komen zonder onaanvaardbare schade door de gebruikte methodes.
The Pentagon Papers uit 2003 is een historische film over de Pentagon Papers en de rol van Daniel Ellsberg in de publicatie.
The Post uit 2017, van Steven Spielberg met Meryl Streep en Tom Hanks in de hoofdrollen.
(en)  D Ellsberg: Secrets: A Memoir of Vietnam and the Pentagon Papers. Viking, 2002. ISBN 0-670-03030-9
(en)  GC Herring ed.: The Pentagon Papers: Abridged Edition. McGraw-Hill, 1993. ISBN 0-07-028380-X
(en)  GC Herring ed.: Secret Diplomacy of the Vietnam War: The Negotiating Volumes of the Pentagon Papers. 1983
(en)  The Pentagon Papers. Volledige tekst uit 1971, in boekvorm ISBN 0-8070-0526-6 en ISBN 0-8070-0522-3

Pentagonica oneili is een keversoort uit de familie van de loopkevers (Carabidae). De wetenschappelijke naam van de soort is voor het eerst geldig gepubliceerd in 1919 door Barker.
Penjing (Chinees: 盆景; 'landschap in bak') of penzai (盆栽; 'plant in bak') is de traditionele Chinese kunst van het cultiveren van bomen en landschappen in miniatuurformaat. Het vertoont veel overeenkomsten met de verwante Japanse tradities van bonsai en saikei, maar is minder gebonden aan esthetische standaarden. Er worden tientallen verschillende stijlen onderscheiden, meestal gebonden aan een specifieke regio.
Het principe van penjing ligt in het verlengde van dat van de Chinese tuin. Het is een weergave van taferelen die ook in natuurlijke landschappen kunnen worden aangetroffen. Traditioneel wordt een penjingstuk in een tuin geplaatst of juist binnenshuis. In het laatste geval biedt het werk doorgaans een verkleinde weergave van de aangrenzende tuin.
Net als de traditionele Chinese tuin is een penjinglandschap zodanig ontworpen dat het van verschillende gezichtspunten kan worden bewonderd; van dichtbij tot vanaf geruime afstand. Om een natuurlijk effect te krijgen worden de planten met zorg geselecteerd en vormgegeven. Er worden planten gebruikt die ondanks een klein formaat een volgroeide indruk wekken. Hiervoor worden onder andere bomen en struiken gebruikt die door snoei en het gebruik van metaaldraad in vorm zijn gebracht. Door de vorm van de boom kunnen bepaalde weersomstandigheden worden gesuggereerd, zoals een harde wind die de boom naar één kant doet overhellen. Het gebruik van stenen begroeid met mos of korstmos geven het geheel een realistische toets.
Penjing is in zekere mate beïnvloedt door het taoïsme, een filosofische en religieuze stroming met een sterke hang naar de natuur. De kunstenaar probeert door contrasten het concept van yin en yang in het landschap weer te geven, een evenwichtige balans die ook in de natuur kan worden aangetroffen. Favoriete dubbelthema's zijn bijvoorbeeld overheersing en onderwerping, materie en leegte, leven en dood en licht en donker. De inspiratie voor een penjingontwerp beperkt zich niet louter tot beschouwingen van de natuur. Andere invloeden op penjing zijn Chinese schilderkunst, dichtkunst en kalligrafie; traditionele kunstvormen die samen met penjing tot de hoogste kunstvormen van China worden gerekend.
De compositie van een penjingstuk kan variëren van een enkele miniatuurboom in een sierlijke pot tot een complex landschap van planten, water en stenen, geplaatst op een sober presenteerblad van steen of hout. Bij shumu penjing (樹木盆景; 'bomen-penjing') ligt de nadruk op de weergave van een of meer bomen of struiken in een bak, eventueel aangevuld met enkele andere planten. Shan shui penjing (山水盆景) is een miniatuurlandschap die voldoet aan de regels van shan shui, wat letterlijk 'berg' en 'water' betekent. Hiervoor worden stenen en kleine planten in een bak of pot gerangschikt in of rond een waterpartij. Shuihan penjing (水旱盆景; 'overstroming en droogte') combineert de eerste twee categorieën. Miniatuurbomen nemen de plaats in van de kleine planten. Het gebruik van miniatuurvoorwerpen als gebouwen, bruggen en menselijke structuren kan het geheel in een sociale of historische context plaatsen.
De tientallen stijlen in traditionele Chinese penjing worden gewoonlijk vernoemd naar de regio van oorsprong. Een stijl wordt geclassificeerd aan de hand van kenmerken die typerend zijn voor de plaats van herkomst. Meestal is de meest dominante plantensoort in een werk doorslaggevend. Ook aan de hand van andere aspecten kan een geoefend oog de herkomst van een stuk achterhalen, zoals de schikking van de stenen en de vorm van de boomtakken. Sommige penjingstijlen worden al sinds de 16e eeuw toegepast.
Penjing onderscheidt zich van de Japanse bonsai door een grotere verscheidenheid aan boomvormen en een veelvuldiger gebruik van opvallend gekleurde en kunstig vormgegeven potten. Bonsaibomen zijn volgens striktere standaarden vormgegeven en meestal geplaatst in een lage, onopvallende pot. Het geheel ziet er daardoor meestal verfijnder uit dan penjing.
Saikei is een Japanse kunsttraditie waarbij bonsai, bonseki en bonkei worden gecombineerd in levende miniatuurlandschappen. Net als shan shui penjing wordt er gebruik gemaakt van planten, rotsen en water, niet van decoratieve miniaturen. Saikei beantwoordt net als bonsai aan strenge esthetische normen.
Bij het Vietnamese hòn non bộ worden rotsen, eilanden en water combineert met levende bomen en planten. Er wordt een grotere verscheidenheid aan miniatuurvoorwerpen gebruikt als bij shuihan penjing. Mensen, dieren, voertuigen, gebouwen, bruggen en andere zaken geven duiding aan de schaal van het geheel.
De Chinese pot of bak, de pen genoemd, heeft zijn oorsprong in de Neolitihische Yangshaocultuur. In deze periode werd een aardewerken, ondiepe schaal met een voet gebruikt. Gelijkvormige schalen van brons werd gedurende  de Shang- en Zhou-dynastie (±1750–256 v.Chr.) gebruikt voor hofceremonies en religieuze rites. Later werden ook tal van schalen en bakken met andere vormen gebruikt als wierookbranders of om spullen in te bewaren.
Reeds in de 1e eeuw na Chr. creëerden taoïsten miniatuurlandschappen ten behoeve van contemplatieve meditaties. Legendes uit de 3e en 4e eeuw verhalen over taoïsten die het vermogen hadden om een heel landschap te verkleinen tot een formaat dat in een kleine bak paste. De oudst bekende beschrijvingen van miniatuurlandschappen stammen uit de periode van de Tang-dynastie (618–907). Deze landschappen werden punsai genoemd en bevatten al bomen in miniatuurformaat. De vroegst bekende afbeelding van penjing is een muurschildering uit 706, ten tijde van de Tang-dynastie. In een gang van het Qianling-mausoleum dat naar het graf van prins Zhang Huai leidt zijn twee dienstmeisjes te zien die dienbladen dragen met daarop een compositie van stenen en zeer kleine fruitboompjes.Voor de eerste penjingversies werden waarschijnlijk knoestige oude boompjes verzameld in de vrije natuur. Met de verbreiding van het chán-boeddhisme in China ontstond er een groeiende vraag naar de miniatuurtuintjes met de bijbehorende dwergboompjes. Door jonge bomen en struiken kunstmatig te manipuleren kon in deze behoefte worden voorzien. Het geheel werd in een pot of op een bak geplaatst. Mogelijk werden reeds toen al fraai gevormde stenen gebruikt, die bedekt waren met mos of korstmos en zo de indruk van een landschap versterkten.
Vanaf de 6e eeuw bezochten Japanse diplomaten en boeddhistische studenten het Chinese vasteland. Zij namen verschillende voorwerpen mee terug naar Japan, waaronder een aantal penjingstukken. Een van de oudst bekende afbeeldingen van een penjing in Japan dateert uit 1309. Het staat afgebeeld in een handrol waarop op een werkbank een ondiep houten blad en een aardewerken schaal staan, beide van Chinese origine. Op deze voorwerpen zijn dwergbomen, gras en stenen gerangschikt.Het chán-boeddhisme had zich vanaf de 11e eeuw ook in Japan uitgebreid, waar het als zen bekend kwam te staan. De Japanse Zen-boeddhisten streefden naar "schoonheid in strenge soberheid". Zij ontdeden penzai van wat zij beschouwden als nodeloze franje en plaatsten de miniatuurboom centraal in een zeer sobere pen. Deze Japanse variant kwam bekend te staan als bonsai; de Japanse uitspraak van penzai.
In China bestond er gedurende de Ming-dynastie (1368–1644) een bloeiende handel in penjing die nog lange tijd zou floreren. Omstreeks het einde van de 16e eeuw werden stukken uit Suzhou te Jiangsu beschouwd als de meest toonaangevende exemplaren van die tijd. Aan het einde van de 18e eeuw maakten kunstenaars in Yangzhou faam met realistische creaties waarbij water en aarde onderdeel van het landschap uitmaakten.Een aantal westerse bronnen geven een beeld van penjing in de eerste helft van de 19e eeuw. Er wordt melding gemaakt van penjingwerkstukken die doorgaans 30 tot 60 centimeter hoog waren en waar twee tot twintig jaar aan was gewerkt. Voor de centrale boom werden onder andere dennen, pruimenbomen en bamboeplanten gebruikt. Deze planten, die samen de Drie Vrienden van de Winter (歲寒三友) worden genoemd, staan gezamenlijk symbool voor standvastigheid, doorzettingsvermogen en veerkracht, eigenschappen die hoog staan aangeschreven in het confucianisme. Andere veelgebruikte bomen in deze periode waren iepen, jeneverbesbomen en cipressen. De takken van deze bomen laten zich relatief makkelijk vormen door bamboestengels, loden strips en metaaldraad. Ze verdragen veelvuldige snoei en kunnen eenvoudig worden geënt. Om de bomen een verweerd en oud uiterlijk te geven werd de bast verschroeid of ingesmeerd met suikerrijke substanties om termieten aan te lokken.In 1868 kreeg penjing enige bekendheid in de Verenigde Staten toen een collectie van dwergbomen werden tentoongesteld in Brooklyn, New York. Mede dankzij de invoering van de Chinese Exclusion Act in 1882 verminderde de belangstelling voor de Chinese cultuur in Amerika. Wel raakten Amerikanen bekend met de Japanse bonsaibomen. Nog steeds wordt bonsai gebruikt als parapluterm voor beide kunstvormen.

Peprilus snyderi is een  straalvinnige vissensoort uit de familie van grootbekken (Stromateidae). De wetenschappelijke naam van de soort is voor het eerst geldig gepubliceerd in 1904 door Gilbert & Starks.

Percnobracon rugosus is een insect dat behoort tot de orde vliesvleugeligen (Hymenoptera) en de familie van de schildwespen (Braconidae). De wetenschappelijke naam van de soort werd voor het eerst geldig gepubliceerd door Martinez in 2006.
Een slaginstrument of percussie-instrument wordt doorgaans in twee groepen ingedeeld op basis van de klankvoortbrenging.
Idiofoon: het geluid wordt door van nature klankrijk materiaal (een vaste stof die in hoorbare trilling kan worden gebracht) veroorzaakt (vb. xylofoon - hout, triangel - metaal)
Membranofoon: het geluid wordt door een vel of membraan veroorzaakt (vb. pauk, snare drum)Verder wordt soms als derde groep genoemd de:
chordofoon: het geluid wordt door het in beweging brengen van een snaar veroorzaakt (vb. piano, cimbalom)
Onder slagwerk in het algemeen wordt in de muziek verstaan: de muziekinstrumenten die men doorgaans door middel van een slagtechniek bespeelt, zoals de diverse soorten trommels, bekkens en kleinere instrumenten zonder specifieke toonhoogte. Voorts bestaan er slagwerkinstrumenten met een specifieke toonhoogte, zoals de pauken en de gong.
Het drumstel (een combinatie van trommels, bekkens en soms ook percussie-instrumenten)wordt veelal gebruikt in pop- en rockbands, in jazzmuziek en steeds vaker in orkestverband.
Veel slagwerk wordt bespeeld met behulp van stokken (vaak van hout, soms van kunststof of metaal). Soms zijn de stokken voorzien van koppen die met vilt of draad omwonden kunnen zijn, zoals de stokken van de marimba. Diverse trommels en derivaten worden ook soms met de hand bespeeld. De grote trom en bekkens kennen soms een met een pedaal bediende stok.
Sommige 'afwijkende' speeltechnieken worden door slagwerkers soms gebruikt waarbij niet de slag met een stok of met de hand, maar een ander wijze van klankvoortbrenging wordt gebruikt. Hoewel vrijwel alle slagwerkinstrumenten door middel van een slagtechniek bespeeld kunnen worden, zijn er ook variaties en alternatieven: met of zonder stok slaan (met de hand). Sommige slagwerkinstrumenten, zoals de vibrafoon en crotales kunnen bovendien met een strijkstok (meestal die van een contrabas) bespeeld worden, hetgeen genoteerd wordt als arco. Ook shakers (bijvoorbeeld kalebassen met daarin pitjes of sambaballen) worden niet altijd door slag, maar door puur bewegen tot klinken gebracht.
Onder percussie-instrumenten worden meestal kleinere slagwerkinstrumenten verstaan en een aantal instrumenten uit de niet-westerse muziek, zoals claves, conga, bongo en djembé. Percussie-instrumenten worden ook in een orkest gebruikt, zoals woodblock, beatring en koebel. In een orkest bestaan wel speciale, genummerde percussiepartijen. Percussie 1 is meestal de drums, percussie 2 en 3 zijn meestal de kleine instrumenten in combinatie met een grote trom of bekken (cymbal a deux).
Naast pure percussie-instrumenten zonder een duidelijk gedefinieerde toonhoogte bestaan er ook slagwerkinstrumenten, die duidelijk een melodie of harmonie (akkoorden) kunnen voortbrengen, zoals:

Periclimenes ordinarius is een garnalensoort uit de familie van de Palaemonidae. De wetenschappelijke naam van de soort is voor het eerst geldig gepubliceerd in 1991 door Bruce.
Perilasius brunneus is een keversoort uit de familie van de boktorren (Cerambycidae). De wetenschappelijke naam van de soort werd voor het eerst geldig gepubliceerd in 1954 door Franz.
Perilitus riphaeus is een insect dat behoort tot de orde vliesvleugeligen (Hymenoptera) en de familie van de schildwespen (Braconidae). De wetenschappelijke naam van de soort werd voor het eerst geldig gepubliceerd door Tobias in 1986.
Periode (natuurkunde), tweemaal de tijd tussen twee nuldoorgangen van bijvoorbeeld een slinger
Rotatieperiode, de tijd die een hemellichaam nodig heeft om één rotatie uit te voeren rond de rotatieas
Omlooptijd (astronomie), ook wel Periode (P) genoemd): de tijd die een hemellichaam er over doet om een keer om het hemellichaam waar het een satelliet van is te draaien
Boekingsperiode,  de periode waarin een economische activiteit wordt geregistreerd in de boekhouding
Periode (scheikunde), onderdeel van de classificatie van elementen in het periodiek systeemEen periodiek is een regelmatig verschijnend geschrift; zie Tijdschrift.
Het periodiek systeem, of voluit het periodiek systeem der elementen, is een tabel met daarin de chemische elementen, geordend volgens hun atoomnummers (aantal protonen in de atoomkern), zodanig dat elementen met vergelijkbare elektronenconfiguratie (en daardoor met vergelijkbare stofeigenschappen) boven elkaar staan. De tabel bevat vier rechthoekige blokken: de s-, p-, d- en f-blokken. Over het algemeen zijn binnen één rij (periode) de elementen die aan de linkerkant staan, metalen, en die aan de rechterkant niet-metalen.
De rijen van de tabel worden periodes genoemd, de kolommen heten groepen. Zes groepen (kolommen) hebben namen en nummers: bijvoorbeeld zijn de elementen uit groep 17 de halogenen, en zijn in groep 18 de edelgassen. Het periodiek systeem kan gebruikt worden om overeenkomsten te vinden tussen de eigenschappen van elementen, en de eigenschappen te ontdekken van nieuwe of nog onbekende elementen. Het periodiek systeem is een nuttig raamwerk om chemisch gedrag mee te analyseren, en het wordt uitgebreid gebruikt in de chemie en andere natuurwetenschappen.
Hoewel er voorgangers bestaan, werd de eerste herkenbare tabel gepubliceerd door Dmitri Mendelejev in 1869. Hij ontwikkelde zijn tabel om periodieke trends aan te tonen in de toen bekende elementen. Mendelejev voorspelde ook enkele eigenschappen van toen onbekende elementen, waarvan hij verwachtte dat die de gaten in de tabel zouden vullen. Toen die elementen werden ontdekt, bleken zijn voorspellingen grotendeels correct te zijn geweest. Het periodieke systeem van Mendelejev is sindsdien uitgebreid en verfijnd door het ontdekken of synthetiseren van meer nieuwe elementen en het ontwikkelen van nieuwe theoretische modellen om het chemisch gedrag te verklaren.
Elk chemisch element heeft een uniek atoomnummer, dat het aantal protonen in de atoomkern voorstelt, en dus ook het aantal elektronen van het vrije, ongeladen atoom. De meeste elementen komen voor met verschillende aantallen neutronen in de kern; deze varianten worden isotopen genoemd. Koolstof heeft bijvoorbeeld drie isotopen die in de natuur voorkomen: alle koolstofatomen hebben zes protonen en de meeste hebben ook zes neutronen, maar ongeveer 1% heeft zeven neutronen (koolstof-13) en een zeer kleine fractie heeft er acht (koolstof-14). De chemische eigenschappen van die isotopen zijn (in grote lijnen) gelijk, daarom worden isotopen in het periodiek systeem niet onderscheiden, maar samen gegroepeerd als één element. Sommige isotopen zijn stabiel, maar isotopen kunnen ook instabiel zijn. Ze vervallen dan na verloop van tijd naar isotopen van andere elementen, onder uitzending van straling. Elementen zonder stabiele isotopen krijgen de atoommassa van hun stabielste isotoop, waar zulke massa's tussen haakjes vermeld worden.
In een standaard periodiek systeem worden de elementen naar oplopend atoomnummer geordend. Een nieuwe rij (periode) begint als een nieuwe elektronenschil ('baan' van elektronen rond de kern) zijn eerste elektron krijgt. Kolommen (groepen) worden vastgesteld door de elektronenconfiguratie van de atomen; elementen met eenzelfde aantal elektronen in een bepaalde schil vallen onder dezelfde kolom (bv. zuurstof en seleen zitten in dezelfde kolom omdat ze beide vier elektronen hebben in hun buitenste p-schil). Elementen met overeenkomstige chemische eigenschappen vallen in het algemeen in dezelfde groep in het periodiek systeem, hoewel in het f-blok, en in sommige gevallen in het d-blok, de elementen in dezelfde periode ook overeenkomstige eigenschappen hebben. Het is dus relatief gemakkelijk om de chemische eigenschappen van een element te voorspellen, als men de eigenschappen van de aangrenzende elementen kent.
Anno 2019 zijn de elementen met atoomnummer 1 (waterstof) tot en met 118 (oganesson) ontdekt of gesynthetiseerd. De eerste 94 elementen komen voor in de natuur, hoewel sommige daarvan zeer zeldzaam zijn en in een laboratorium gesynthetiseerd werden voordat ze in de natuur ontdekt werden. Van de eerste 94 elementen zijn er 84 zogeheten 'primordiale elementen', wat betekent dat ze sinds het begin van de Aarde voorkomen. De andere 10 natuurlijke elementen ontstaan alleen tijdens het vervallen van die 'oerelementen'. Astaat (element 85) is nog nooit geobserveerd geweest; francium (element 87) kon enkel gefotografeerd worden in de vorm van het licht dat door microscopische hoeveelheden (300 000 atomen) werd uitgestraald. Elementen met atoomnummer 95 tot 118 zijn enkel gesynthetiseerd in laboratoria. Het zwaarste element dat in macroscopische hoeveelheden in pure vorm is waargenomen, is einsteinium (element 99). Van verschillende elementen die in de natuur voorkomen, zijn synthetische radionucliden (niet in de natuur voorkomende radioactieve isotopen) in laboratoria geproduceerd. Aangenomen wordt dat de elementen 95 tot 100 ooit in de natuur voorkwamen, maar nu niet meer.
De elementen broom (35) en kwik (80) zijn de enige elementen in het periodiek systeem die bij 0 graden Celsius op Aarde (dat is op het aardoppervlak bij normale luchtdruk) in vloeibare vorm voorkomen. De elementen waterstof (1), helium (2), stikstof (7), zuurstof (8), fluor (9), neon (10), chloor (17), argon (18), krypton (36), xenon (54) en radon (86) komen van nature bij 0 graden Celsius op Aarde voor in gasvorm. Het element technetium (43) is het element met het laagste elementnummer dat alleen in synthetische (vaste) vorm voorkomt. Van de elementen vanaf rutherfordium (104) is de fase (nog) niet bekend of was het nog niet mogelijk dit te onderzoeken.
Een groep of familie is een kolom in het periodiek systeem. Groepen hebben meestal belangrijkere periodieke trends dan periodes en blokken, die later uitgelegd worden. Moderne kwantummechanische theorieën van atoomstructuur verklaren de trends binnen groepen door het feit dat elementen binnen dezelfde groep algemeen dezelfde elektronenconfiguratie in hun buitenste elektronenschil hebben. Hierdoor hebben elementen in eenzelfde groep gelijksoortige chemische eigenschappen en is er een duidelijke trend bij stijgende atoomnummers. Maar in sommige delen van de tabel, voornamelijk het d-blok en f-blok, kunnen de horizontale overeenkomsten even belangrijk zijn als verticale gelijkheden.
Volgens een internationale naamconventie worden de groepen genummerd van 1 tot 18 van de meest linkse kolom (alkalimetalen) tot de meest rechtse kolom (edelgassen). Vroeger werden ze genummerd met Romeinse cijfers. In Amerika werden deze cijfers gevolgd door een "A" als de groep deel was van het s- of p-blok, of een "B" als de groep deel uitmaakte van het d-blok. De Romeinse cijfers kwamen overeen met het laatste cijfer van de moderne naamconventie (groep 4 was bijvoorbeeld IVB en groep 14 was groep IVA). In Europa was de nummering gelijkaardig, behalve dat de "A" gebruikt werd voor groepen 1-9 en "B" voor groepen 10 en hoger. Groepen 8, 9 en 10 werden ook beschouwd als één groep met driemaal de breedte, die in beide notaties als groep VIII bekend was. In 1988 kwam het nieuwe IUPAC-naamsysteem in gebruik, en de oude groepen raakten in onbruik.
Sommige groepen kregen een triviale reeksnaam, zoals in de onderstaande tabel te zien, hoewel sommige zelden worden gebruikt. Groepen 3-16 hebben in het Nederlands geen triviale naam (3-10 in het Engels) en er wordt naar verwezen met het groepsnummer of met de naam van het eerste element in de groep (zoals 'scandiumgroep') omdat ze minder gelijkheden en/of verticale trends hebben.
Elementen in dezelfde groep neigen tot het vertonen van patronen in atoomstraal, ionisatiepotentiaal en elektronegativiteit. Van boven naar beneden zal per groep de atoomstraal van de elementen toenemen, aangezien er meer elektronen zijn en de valentie-elektronen verder van de kern te vinden zullen zijn. Van bovenaf heeft elk opeenvolgend element een lagere ionisatiepotentiaal, omdat het gemakkelijker is een elektron te verwijderen aangezien de atomen minder sterk gebonden zijn. Groepen zullen ook van boven naar beneden een lagere elektronegativiteit hebben door de grotere afstand tussen valentie-elektronen en de kern. Er zijn echter uitzonderingen, zoals in groep 11 waar de elektronegativiteit stijgt naarmate men afdaalt in de groep.
Een periode is een horizontale rij in het periodiek systeem. Hoewel de groepen algemeen de duidelijkste periodieke trends vertonen, zijn er enkele regio's waar horizontale trends duidelijker zijn dan de verticale, zoals in het f-blok, waar de lanthaniden en actiniden twee aanzienlijke horizontale series vormen.
Elementen in dezelfde periode vertonen trends in atoomstraal, ionisatiepotentiaal, elektronenaffiniteit en elektronegativiteit. Van links naar rechts in een periode zal de atoomstraal in het algemeen afnemen. Dit komt doordat elk opeenvolgend element een extra proton en elektron heeft, en de elektronen dichter naar de kern toe worden getrokken. Deze afname van de atoomstraal zorgt ervoor dat van links naar rechts in een periode de ionisatiepotentiaal ook zal stijgen. Hoe sterker een atoom gebonden is, hoe meer energie er nodig is om een elektron te verwijderen. De elektronegativiteit stijgt op dezelfde manier als de ionisatiepotentiaal door de aantrekkingskracht van de kern op de elektronen. Elektronenaffiniteit toont ook een lichte trend binnen periodes. Metalen (aan de linkerkant) hebben in het algemeen een lagere elektronenaffiniteit dan niet-metalen (aan de rechterkant), met uitzondering van de edelgassen.
Naar specifieke regio's van het periodiek systeem kan worden verwezen als blokken, door de reeks waarin de elektronenschillen van de elementen gevuld worden. Elk blok wordt genoemd naar de schil waarin het "laatste" elektron zich bevindt. Het s-blok omvat de eerste twee groepen (alkalimetalen en aardalkalimetalen), alsook waterstof en helium. Het p-blok omvat de laatste zes groepen, 13 tot 18 in IUPAC-notatie, en bevat onder andere alle metalloïden. Het d-blok omvat groepen 3 tot 12, en bevat alle overgangsmetalen. Het f-blok, vaak weergegeven onder de rest van de tabel, heeft geen groepsnummers en omvat de lanthaniden en actiniden.
Naar fysische en chemische eigenschappen kunnen de elementen geclassificeerd worden in de grote categorieën metalen, metalloïden en niet-metalen. Metalen zijn in het algemeen glanzende, zeer geleidende vaste lichamen, die legeringen vormen met elkaar en zoutachtige ionische verbindingen vormen met niet-metalen (behalve met edelgassen). De meeste niet-metalen zijn isolerende gassen; niet-metalen die verbindingen vormen met andere niet-metalen zijn covalent gebonden. Tussen de metalen en niet-metalen liggen de metalloïden, die tussenliggende eigenschappen bevatten.
Metalen en niet-metalen kunnen verder geordend worden in subcategorieën die een gradatie van metallische naar niet-metallische eigenschappen tonen, van links naar rechts in de rijen. De metalen zijn onderverdeeld in de zeer reactieve alkalimetalen, de minder reactieve aardalkalimetalen, de lanthaniden en actiniden, via de overgangsmetalen, eindigend met de fysisch en chemisch zwakke hoofdgroepmetalen. De categorie van de niet-metalen wordt onderverdeeld in (1) de niet-metalen die zich het dichtst bij de metalen bevinden en dus licht metallische eigenschappen hebben; (2) de halogenen, die in wezen niet-metallisch zijn; en (3) de edelgassen, die niet-metallisch en bijna compleet inert zijn. Gespecialiseerde groeperingen, zoals de refractaire metalen en edelmetalen, die subcategorieën zijn van de overgangsmetalen, zijn ook mogelijk en worden soms zo aangegeven.
De elementen in categorieën en subcategorieën verdelen volgens gedeelde eigenschappen is onvolmaakt. Er is een spectrum van eigenschappen binnen elke categorie, en men kan makkelijk overlappingen vinden, zoals het geval is bij de meeste classificatieschema's. Beryllium wordt bijvoorbeeld geclassificeerd als een aardalkalimetaal, hoewel zijn amfotere chemie en neiging om meestal covalente verbindingen te vormen, eigenschappen zijn van een hoofdgroepmetaal. Radon wordt geclassificeerd als niet-metaal en edelgas, hoewel het een kationische chemie heeft die beter past bij metalen. Er zijn andere classificatieschema's mogelijk, zoals het verdelen van de elementen volgens affiniteit met een bepaalde chemische fase of volgens kristalstructuur. De elementen op deze manier categoriseren dateert van 1869 toen Hinrichs schreef dat simpele grenzen konden getekend worden op een periodiek systeem om elementen met gelijkaardige eigenschappen te groeperen, zoals metalen en niet-metalen, of de gasvormige elementen.
De elektronenconfiguratie, ofwel de manier waarop elektronen die gebonden zijn aan neutrale atomen zijn georganiseerd, toont een periodiek patroon. De elektronen bezetten een serie elektronenschillen (schil 1, schil 2, enz). Elke schil bevat een of meer subschillen (genaamd s, p, d, f, en g). Bij toenemend atoomnummer zullen elektronen geleidelijk deze schillen en subschillen vullen, ongeveer volgens de Madelungregel, zoals te zien in het diagram. De elektronenconfiguratie van neon is bijvoorbeeld 1s2 2s2 2p6. Met atoomnummer 10 heeft neon 2 elektronen in de eerste schil en 8 elektronen in de tweede schil – waarvan 2 in de s-subschil en 6 in de p-subschil. In de taal van het periodiek systeem: de eerste keer dat een elektron een nieuwe schil bezet is de start van een nieuwe periode.
Aangezien de eigenschappen van een element grotendeels bepaald worden door de elektronenconfiguratie, tonen die eigenschappen regelmatige patronen en periodiek gedrag, met enkele voorbeelden in de onderstaande tabel. Deze periodiciteit, die al werd opgemerkt door Johann Döbereiner lang voor Niels Bohr de onderliggende theorie ontwikkelde, leidde tot de periodieke wet (de eigenschappen van de elementen herhalen zich in intervallen) en het formuleren van de eerste periodieke systemen.
De atoomstraal varieert in een voorspelbare en verklaarbare manier over het hele periodiek systeem. Zo neemt de straal binnen een periode in het algemeen af van links naar rechts daar het aantal elektronenschillen gelijk blijft maar de lading en daarmee de aantrekkingskracht tussen elektronen en kern toe neemt. De atoomstraal neemt toe binnen elke groep van boven naar beneden daar er per periode een elektronenschil bijkomt. De straal neemt sterk toe tussen het edelgas aan het einde van de periode en het opvolgende alkalimetaal aan het begin van de volgende periode. Deze trends kunnen verklaard worden aan de hand van de theorie van de elektronenschillen van het atoom; ze vormden belangrijk bewijs voor het ontwikkelen en bevestigen van de kwantumtheorie.
De elektronen in de 4f-subschil, die opgevuld wordt als men van cerium (element 58) naar Ytterbium (element 70) gaat, zijn niet erg effectief in het afschermen van de stijgende kernlading voor de volgende subschillen. De elementen die direct volgen op de lanthaniden hebben daarom kleinere atoomstralen dan verwacht, bijna gelijk aan die van de bovenliggende elementen. Zo heeft hafnium nagenoeg dezelfde atoomstraal (en chemie) als zirkonium, en tantaal heeft een gelijkaardige atoomstraal als niobium, enzovoort. Dit wordt de lanthanidecontractie genoemd. Het effect hiervan is merkbaar tot aan platina (element 78), waarna het verhuld wordt door een relativistisch effect, het inertepareneffect genaamd. De d-blok-contractie, een gelijkaardig effect tussen het d-blok en p-blok, is minder opvallend dan de lanthanidecontractie, maar heeft een vergelijkbare oorzaak.
De eerste ionisatiepotentiaal is de energie die nodig is om één elektron uit een atoom te verwijderen; de tweede ionisatiepotentiaal is de energie die nodig is om vervolgens een tweede elektron uit het atoom te verwijderen, enzovoort. Bij een gegeven atoom zullen opeenvolgende ionisatiepotentialen toenemen bij toenemende ionisatiegraad. Magnesium bijvoorbeeld heeft als eerste ionisatiepotentiaal 738 kJ/mol en als tweede 1450 kJ/mol. Elektronen in de dichter bij de kern gelegen orbitalen ondervinden een sterkere elektrostatische aantrekking, waardoor hun verwijdering steeds meer energie vereist. De ionisatiepotentiaal neemt toe als men in het periodiek systeem van links naar rechts en van beneden naar boven gaat.
Grote sprongen in opeenvolgende ionisatiepotentialen vinden plaats na het verwijderen van een elektron uit een edelgasconfiguratie. De twee eerste ionisatiepotentialen van magnesium, zoals eerder vermeld, komen overeen met het verwijderen van de twee 3s-elektronen, en de derde ionisatiepotentiaal is 7730 kJ/mol voor de verwijdering van een 2p-elektron uit de zeer stabiele, neon-achtige configuratie van Mg2+. Gelijkaardige sprongen komen voor in de ionisatiepotentiaal voor andere elementen in de derde rij.
Elektronegativiteit is de neiging van een atoom om elektronen aan te trekken in een verbinding met andere atomen. De elektronegativiteit van atomen hangt af van het atoomnummer en van de afstand tussen de valentie-elektronen en de kern. Hoe hoger de elektronegativiteit, hoe sterker een element elektronen aantrekt. Het concept werd voorgesteld door Linus Pauling in 1932. In het algemeen stijgt de elektronegativiteit van links naar rechts in een periode en daalt ze van boven naar onder in een groep. Zo is fluor het meest elektronegatieve element, terwijl cesium het minst elektronegatief is, tenminste onder de elementen waarover genoeg informatie beschikbaar is.
Er zijn uitzonderingen op deze algemene regel. Gallium en germanium hebben een hogere elektronegativiteit dan respectievelijk aluminium en silicium, door d-blok-contractie. Elementen in de vierde periode meteen na de eerste rij van de overgangsmetalen, hebben bijzonder kleine atoomstralen omdat de 3d-elektronen de toenemende lading van de atoomkern niet goed kunnen afschermen, en kleinere atoomgrootte hangt samen met hogere elektronegativiteit. De abnormaal hoge elektronegativiteit van lood, vooral vergeleken met thallium en bismut, lijkt een artefact van dataselectie (en databeschikbaarheid) – berekeningsmethodes anders dan de Pauling-methode tonen een normale periodieke trend voor deze elementen.
De elektronenaffiniteit van een atoom is de hoeveelheid energie die vrijkomt wanneer een elektron aan een neutraal atoom wordt toegevoegd om een negatief ion te vormen. Hoewel elektronenaffiniteit sterk varieert, zijn er toch zichtbare trends. In het algemeen hebben niet-metalen meer positieve elektronenaffiniteit dan metalen. Chloor trekt het sterkst een extra elektron aan. De elektronenaffiniteiten van de edelgassen zijn nog niet overtuigend gemeten, en mogelijk hebben ze licht negatieve waarden.
In het algemeen zal de elektronenaffiniteit toenemen van links naar rechts in een periode. Dit komt door het vullen van de valentieschil (buitenste schil) van het atoom; een atoom uit groep 17 geeft meer energie vrij dan een atoom uit groep 1 wanneer het een extra elektron krijgt, omdat het zo de valentieschil opvult en het resultaat stabieler is.
Hoe lager de waarden van de ionisatiepotentiaal, de elektronegativiteit en de elektronenaffiniteit zijn, hoe metallischer het karakter van een element is. Aan de andere kant zal het niet-metallisch karakter toenemen bij hogere waarden. Gezien de trends van deze drie eigenschappen, zal het metallisch karakter afnemen binnen een periode, en neemt het ook bij het afdalen langs een groep (met enkele uitzonderingen door de zwakke afscherming van de kern door d- en f-elektronen en relativistische effecten). Dus zijn de meest metallische elementen (zoals cesium of francium) te vinden in de linkerbenedenhoek van het periodiek systeem, en de meest niet-metallische elementen (zuurstof, fluor, chloor) in de rechterbovenhoek. De combinatie van horizontale en verticale trends in metaalkarakter verklaart de trapvormige grenslijn tussen metalen en niet-metalen die te vinden is op sommige periodieke systemen, alsook de gewoonte om soms meerdere elementen dicht bij die lijn te categoriseren als metalloïden.
In 1789 publiceerde Antoine Lavoisier een lijst met 33 chemische elementen, gegroepeerd als gassen, metalen, niet-metalen en 'aarden'. Chemici zochten de gehele volgende eeuw naar een preciezere classificatie. In 1829 merkte Johann Döbereiner op dat veel elementen in drietallen konden gegroepeerd worden, zogeheten triaden, gebaseerd op hun chemische eigenschappen. Bijvoorbeeld, lithium, natrium en kalium kunnen in een drietal gegroepeerd worden als zachte, reactieve elementen. Döberreiner merkte ook op dat wanneer ze gerangschikt werden op atoomgewicht, het tweede lid van elk drietal ongeveer het gemiddelde was van de andere twee; dit stond bekend als de leer der triaden. De Duitse chemicus Leopold Gmelin werkte met dit systeem, en tegen 1843 had hij tien triaden, drie groepen van vier en een groep van vijf geïdentificeerd. Jean-Baptiste Dumas publiceerde in 1857 een werk dat de relaties tussen verschillende groepen metalen beschreef. Hoewel meerdere chemici relaties konden ontdekken tussen kleine groepen elementen, was er nog geen systeem dat ze allemaal kon omvatten.
In 1857 observeerde de Duitse chemicus Friedrich Kekulé dat koolstof vaak met vier andere atomen verbonden is. Methaan bijvoorbeeld bestaat uit één koolstofatoom en vier waterstofatomen. Dit concept werd uiteindelijk bekend als valentie; verschillende elementen binden verschillende aantallen atomen.
In 1862 publiceerde de Franse geoloog Alexandre-Émile Béguyer de Chancourtois een vroege vorm van het periodiek systeem, wat hij de aardse helix, of schroef, noemde. Hij was de eerste die de periodiciteit van de elementen opmerkte. Hij rangschikte de elementen in een spiraal op een cilinder volgens atoomgewicht, en toonde zo dat elementen met gelijkaardige eigenschappen met regelmatige tussenpozen lijken te verschijnen. Dit systeem bevatte enkele ionen en verbindingen samen met de elementen. Zijn artikel gebruikte geologische termen in plaats van chemische, en bevatte geen diagrammen; hierdoor kreeg het weinig aandacht tot het werk van Dmitri Mendelejev werd uitgegeven.
In 1864 publiceerde de Duitse chemicus Julius Lothar Meyer een tabel met 44 elementen, gerangschikt volgens valentie. De tabel toonde aan dat elementen met gelijkaardige eigenschappen vaak dezelfde valentie hebben. Tegelijkertijd publiceerde de Engelse chemicus William Odling een rangschikking van 57 elementen, geordend op atoomgewicht. Hoewel er onregelmatigheden en gebreken in zaten, merkte hij een periodiciteit op in het atoomgewicht van de elementen, en dat deze overeenkwamen met de wijze waarop ze doorgaans gegroepeerd werden. Odling speelde met het idee van een periodieke wet, maar volgde dit niet op. Hij stelde achteraf (in 1870) een op valentie gebaseerde classificatie voor.
De Engelse chemicus John Newlands schreef een reeks artikelen van 1863 tot 1866, en merkte op dat wanneer de elementen op toenemend atoomgewicht worden geordend, gelijkaardige fysieke en chemische eigenschappen zich voordoen met intervallen van acht; hij vergeleek die periodiciteit met die van muzikale octaven. Deze zogenoemde wet van de octaven werd echter bespot door Newlands' tijdgenoten, en de Chemical Society weigerde zijn werk te publiceren. Newlands kon toch een tabel van de elementen maken, en gebruikte het om het bestaan van onbekende elementen te voorspellen, zoals germanium. De Chemical Society erkende het belang van zijn ontdekkingen pas vijf jaar nadat ze die aan Mendelejev toeschreven.
In 1867 publiceerde de Deens-Amerikaanse chemicus Gustavus Hinrichs een spiraalvormig periodiek systeem, gebaseerd op atoomgewichten en spectra, en chemische gelijkaardigheden. Zijn werk werd gezien als idiosyncratisch, opzichtig en ondoorgrondelijk, waardoor het minder geaccepteerd werd.
De Russische chemieprofessor Dmitri Mendelejev en de Duitse chemicus Julius Lothar Meyer publiceerden beiden (onafhankelijk van elkaar) hun periodieke systemen, respectievelijk in 1869 en 1870. Mendelejevs systeem was zijn eerste gepubliceerde versie; dat van Meyer was een uitbreiding op zijn vorige systeem uit 1864. Zij maakten beiden hun systemen door het opsommen van elementen in rijen en kolommen volgens atoomgewicht, met een nieuwe rij of kolom wanneer de eigenschappen zich begonnen te herhalen.
De erkenning en aanvaarding van Mendelejevs systeem kwam door twee beslissingen die hij maakte. De eerste was om leemten in het systeem te houden, als het leek dat een element nog niet ontdekt was. Mendelejev was niet de eerste chemicus die dit deed, maar hij was de eerste waarvan aanvaard wordt dat hij ze gebruikte om de eigenschappen van nog onbekende elementen, zoals gallium en germanium te voorspellen. De tweede beslissing was om soms de voorgestelde rangschikking van atoomgewicht te negeren en aangrenzende elementen te verwisselen, zoals telluur en jood, om ze zo beter te kunnen groeperen in chemische families. Later, in 1913, stelde Henry Moseley de experimentele waarden van kernlading of atoomnummer van elk element vast, en toonde aan dat Mendelejevs ordening overeenkomt met toenemende atoomnummers.
Het belang van atoomnummers voor de organisatie van het periodiek systeem werd niet volledig onderkend tot men beter het bestaan en de eigenschappen van protonen en neutronen begreep. Mendelejevs periodiek systeem gebruikte atoomgewicht om de elementen te organiseren, omdat die informatie met redelijke nauwkeurigheid bepaald kon worden in die tijd. Atoomgewicht werkte in de meeste gevallen goed genoeg om een voorstelling te maken die de eigenschappen van onbekende elementen preciezer kon voorspellen dan voorgaande methoden. De vervanging van atoomgewicht door atoomnummers, zodra ze begrepen werden, gaf een definitieve, op gehele getallen gebaseerde reeks van de elementen, en Moseley voorspelde dat de enige onbekende elementen (in 1913) tussen aluminium (Z=13) en goud (Z=79) Z=43, 61, 72 en 75 waren, die allemaal later werden ontdekt. De reeks atoomnummers wordt vandaag nog gebruikt, met nieuwe synthetische elementen die geproduceerd en bestudeerd worden.
In 1871 publiceerde Mendelejev zijn periodiek systeem in een nieuwe vorm, met groepen gelijkaardige elementen gesorteerd in kolommen in plaats van rijen. Die kolommen, genummerd I tot VIII komen overeen met de oxidatietoestand van het element. Hij maakte ook gedetailleerde voorspellingen over de eigenschappen van nog onbekende elementen, maar die moeten bestaan. Deze gaten werden gevuld toen chemici meer natuurlijke elementen ontdekten. Er wordt vaak beweerd dat het laatst ontdekte natuurlijk element francium was (wat Mendelejev eka-cesium noemde), in 1939. Plutonium werd synthetisch geproduceerd in 1940, maar werd in zeer kleine hoeveelheden in de natuur gevonden in 1971.
De gebruikelijke indeling van het periodiek systeem, ook de standaardvorm genoemd, wordt toegeschreven aan Horace Groves Deming. Deming, een Amerikaanse chemicus, publiceerde in 1923 een korte vorm (in de stijl van Mendelejev) en een middellange vorm (18 kolommen) van het periodiek systeem. In 1928 maakten Merck and Company een pamfletvorm van Demings 18-kolomstabel, die wijd verspreid werd in Amerikaanse scholen. Tegen de jaren 1930 verscheen de tabel van Deming in handboeken en scheikundige encyclopedieën. Het werd ook lang verspreid door Sargent-Welch Scientific Company.
Met de ontwikkeling van moderne kwantummechanische theorieën van de elektronenconfiguratie in atomen werd het duidelijk dat elke periode in de tabel overeenkwam met het vullen van een elektronenschil. Grotere atomen hebben meer subschillen, dus hadden latere tabellen steeds meer periodes nodig.
In 1945 stelde de Amerikaanse wetenschapper Glenn Seaborg voor dat de actiniden, alsook de lanthaniden, een f-subschil vulden. Vroeger dacht men dat de actiniden een vierde rij waren van het d-blok. Seaborg's collega's suggereerden hem om zo'n radicaal voorstel niet te publiceren, omdat het waarschijnlijk zijn carrière zou ruïneren. Seaborg vond destijds dat hij geen carrière had om te ruïneren, dus publiceerde hij het toch. Zijn voorstel bleek correct en hij won de Nobelprijs voor de chemie in 1951 voor zijn werk rond het synthetiseren van actiniden.Hoewel kleine hoeveelheden van sommige transurane elementen te vinden zijn in de natuur, werden ze eerst ontdekt in een lab. Hun productie heeft het periodiek systeem sterk uitgebreid, beginnend met neptunium, gesynthetiseerd in 1939. Omdat veel transuranen zeer onstabiel zijn en snel vervallen, zijn ze moeilijk op te sporen wanneer ze geproduceerd worden. Er zijn controverses geweest over wie een bepaald nieuwe element had ontdekt, waarbij onafhankelijk onderzoek nodig was om te beslissen wie het eerst was en dus het recht had een naam voor te stellen voor het nieuwe element. De recentst geaccepteerde en benoemde elementen zijn flerovium (element 114) en livermorium (element 116), beide van een naam voorzien op 31 mei 2012. In 2010 beweerde een Russisch-Amerikaanse samenwerking in Doebna (Rusland) dat ze zes atomen hadden gesynthetiseerd van Tennessine (element 117), wat het de recentste beweerde ontdekking maakt.
Op 30 december 2015 werden elementen 113, 115, 117 en 118 formeel erkend door de IUPAC, wat de zevende rij van het periodiek systeem voltooit. Officiële namen en symbolen voor elk van deze elementen, die de tijdelijke namen vervingen, zoals ununpentium (Uup) voor element 115, kwamen er in 2016. Dit werden respectievelijk: nihonium, moscovium, tennesinne en oganesson. Elementen vanaf 119 moeten het nog doen met een tijdelijke naam.
Naast de gebruikelijke indeling in 18 kolommen, bestaan er verschillende andere weergaven.
In de 100 jaar sinds Mendelejev zijn systeem voor het eerst publiceerde in 1869 zijn er een geschatte 700 versies van het periodiek systeem gepubliceerd. Naast de vele rechthoekige variaties, zijn er ook andere formaten voor het periodiek systeem ontwikkeld, bijvoorbeeld een cirkel, kubus, cilinder, gebouw, spiraal, lemniscaat, octagonaal prisma, piramide, bol en driehoek. Zulke alternatieven worden vaak ontworpen om chemische of fysische eigenschappen te benadrukken die niet zo duidelijk zijn als in traditionele periodieke systemen.
Het moderne periodiek systeem wordt soms uitgebreid tot het lange formaat, of 32-kolomsformaat, door de f-blokelementen in hun natuurlijke positie te plaatsen tussen de s- en d-blokken. In tegenstelling tot de 18-kolomsversie vermijdt deze indeling onderbrekingen in de reeks stijgende atoomnummers. De relatie tussen het f-blok en de andere blokken van het periodiek systeem is zo ook makkelijker te zien. Jensen beveelt een tabelvorm aan met 32 kolommen, omdat de lanthaniden en actiniden anders door studenten worden gezien als onbelangrijke elementen die genegeerd kunnen worden. Ondanks deze voordelen van het 32-kolomsformaat, wordt het meestal vermeden in boeken omdat het daarvoor te breed is.
Een populaire alternatieve structuur is die van Theodor Benfey (1960). De elementen worden gerangschikt in een doorlopende spiraal, met waterstof in het centrum en de overgangsmetalen, lanthaniden en actiniden in schiereilanden.
De meeste periodieke systemen zijn 2-dimensionaal, maar 3-dimensionale systemen bestonden al sinds 1862 (nog voor het periodiek systeem van Mendelejev uit 1869). Recentere voorbeelden zijn de 'Periodieke Classificatie' van Courtines (1925), het 'lagensysteem' van Wringley (1949), de 'Periodieke Helix' van Giguère (1965) en de 'Periodieke Boom' van Dufour (1996). Nog een stap verder gaat het 'periodieke systeem voor fysici' van Stowe (1989) dat als 4-dimensionaal kan worden gezien (drie ruimtelijke dimensies en één kleurdimensie).
Men kan zich de verschillende vormen van het periodiek systeem voorstellen alsof ze op een chemisch-fysisch continuüm liggen. Aan de meer chemische kant vindt men bijvoorbeeld het 'recalcitrante' 'periodiek systeem voor organisch-chemici' van Rayner-Canham, dat trends en patronen benadrukt, alsmede ongewone chemische relaties en eigenschappen. Aan het fysische uiteinde van het continuüm ligt het systeem van Janet (1928). De structuur daarvan is nauwer verbonden met de volgorde waarin de elektronenschillen worden gevuld, en dus ook met de kwantummechanica. Ergens in het midden van het continuüm ligt de alomtegenwoordige standaardvorm van het periodiek systeem. Dit wordt beschouwd als een indeling die beter de trends laat zien voor de aggregatietoestand, de elektrische en thermische geleidbaarheid, oxidatiegetallen, en andere eigenschappen die gemakkelijk kunnen worden bepaald met de traditionele technieken uit het chemisch laboratorium.
Alle elementen tot oganesson zijn ontdekt, maar van de elementen boven hassium (element 108) zijn enkel van copernicium (element 112) en flerovium (element 114) de chemische eigenschappen bekend. De andere elementen kunnen zich mogelijk anders gedragen dan wat met extrapolatie voorspeld wordt, vanwege relativistische effecten; zo wordt er voorspeld dat flerovium enkele edelgasachtige eigenschappen vertoont, maar zuiver op grond van het atoomgetal zou men het in de koolstofgroep plaatsen. Recentere experimenten tonen echter aan dat flerovium zich chemisch inderdaad als lood gedraagt, zoals verwacht van zijn plaats in het periodiek systeem.
Het is onduidelijk of nieuwe elementen het patroon van het huidige periodiek systeem zullen blijven volgen in periode 8, of dat verdere aanpassing nodig zal zijn. Seaborg verwachtte dat periode 8 de rest van het systeem precies zou volgen, zodat er een nieuw s-blok zou komen voor elementen 119 en 120, en een g-blok voor de volgende 18 elementen, en 30 extra nieuwe elementen voor de f-, d- en p-blokken. Recenter hebben fysici zoals Pekka Pyykkö getheoretiseerd dat deze extra elementen de Madelungregel, die voorspelt hoe elektronenschillen worden opgevuld en dus het uitzicht van het periodiek systeem beïnvloedt, niet volgen.
Het aantal mogelijke elementen is niet bekend. Een zeer vroege suggestie van Elliot Adams in 1911, gebaseerd op rangschikking van elementen in elke periode, was dat elementen met een atoommassa groter dan 256 (wat tussen elementen 99 en 100 zou liggen in het moderne systeem) niet bestonden. Een recentere schatting stelt dat het einde zal optreden niet ver na het stabiliteitseiland dat rond element 126 wordt verwacht: de verdere uitbreiding van het periodiek systeem en de isotopentabel wordt beperkt door de zogeheten drip lines van protonen en neutronen. Andere voorspellingen van het einde van het periodiek systeem zijn element 128 door John Emsley, element 137 door Richard Feynman, en element 155 door Albert Khazan.
Het atoommodel van Bohr geeft problemen voor atoomnummers groter dan 137, omdat zulke atomen 1s-elektronen zouden hebben met een grotere snelheid dan het licht. Het niet-relativistische Bohr-model kan dus niet correct worden toegepast op zulke elementen.
De relativistische Diracvergelijking geeft ook problemen voor atomen met meer dan 137 protonen. Voor zulke elementen is de golffunctie van het Diracgrondniveau oscillerend in plaats van gebonden, en zijn er geen gaten tussen de positieve en negatieve energiespectra, vergelijkbaar met de Paradox van Klein. Nauwkeurigere berekeningen, die rekening houden met de eindige grootte van de atoomkern, laten zien dat de bindingsenergie eerst de limiet voor elementen overschrijdt bij meer dan 173 protonen. Voor zwaardere elementen zal, als de binnenste orbitaal niet gevuld is, het elektrisch veld van de kern een elektron uit het vacuüm trekken, wat resulteert in het spontaan uitstoten van een positron; dit gebeurt echter niet als de binnenste orbitaal gevuld wordt, dus is element 173 niet noodzakelijk het einde van het periodiek systeem.
Er is geen overeenstemming over de plaatsing van de eerste twee elementen, waterstof en helium.
Volgens de normale elektronenconfiguratie staan waterstof en helium in groepen 1 en 2, boven lithium en beryllium. Maar die plaatsing wordt zelden gebruikt buiten de context van elektronenconfiguratie.
Toen de edelgassen ontdekt werden rond 1900, werden ze "groep 0" genoemd, omdat er toen nog geen chemische reactiviteit bekend was in die elementen, en helium werd bovenaan deze groep geplaatst, omdat het ook chemisch inert was. Toen de groep van formeel nummer veranderde, bleven veel auteurs toch helium boven neon plaatsen, in groep 18; deze notatie wordt ook gebruikt in de moderne IUPAC-tabel.
Helium heeft slechts twee valentie-elektronen, terwijl de rest van de edelgassen er acht hebben (hoewel de buitengewone inertie van helium vergelijkbaar is met die van neon en argon).
De chemische eigenschappen van waterstof zijn niet gelijkaardig aan die van de alkalimetalen in groep 1, dus wordt waterstof soms ergens anders geplaatst: het populairste alternatief is groep 17; onder andere vanwege de strikt monovalente, grotendeels niet-metallische chemie van waterstof, vergelijkbaar met die van fluor (dat normaal gezien bovenaan groep 17 staat). Soms wordt waterstof in twee groepen tegelijkertijd geplaatst, om aan te geven dat waterstof eigenschappen deelt met zowel de alkalimetalen als de halogenen. Een ander voorstel is boven koolstof in groep 14, omdat het zo past in de trends van stijgende ionisatiepotentiaal en elektronenaffiniteit. Waterstof wordt ook soms apart van de rest van het periodiek systeem geplaatst, omdat de algemene eigenschappen van waterstof niet perfect passen in enige groep: in tegenstelling tot waterstof vertonen de andere elementen van groep 1 metallisch gedrag; die van groep 17 vormen in het algemeen zouten; elementen van alle andere groepen tonen ten minste enige multivalente chemie.
De IUPAC definitie van een overgangsmetaal als een element waarvan de atomen een incomplete d-subschil hebben, of waaruit kationen met een incomplete d-subschil kunnen worden gevormd. Met deze definitie zijn alle elementen in groepen 3 tot en met 11 overgangsmetalen. Dit betekent dat, volgens de IUPAC, groep 12 (met onder meer zink, cadmium en kwik) geen overgangsmetalen bevat.
Sommige chemici zien de d-blokelementen en overgangsmetalen als hetzelfde, en zien groep 12 dus wel als deel van de overgangsmetalen. In dit geval worden de elementen van groep 12 beschouwd als speciale gevallen, waar de d-elektronen normaal geen deel uitmaken van chemische bindingen. De recente ontdekking dat kwik zijn d-elektronen kan binden tot kwik(IV)fluoride heeft sommigen ervan overtuigd dat kwik als overgangsmetaal beschouwd kan worden. Anderen, onder wie Jensen, beredeneren dat de vorming van een verbinding als kwikfluoride enkel mogelijk is onder zeer abnormale condities. Hierdoor kan kwik niet als overgangsmetaal beschouwd worden onder een redelijke interpretatie van de definitie.
Nog andere chemici vinden dat groep 3 niet tot de overgangsmetalen behoort, omdat die elementen geen ionen met een gedeeltelijk gevulde d-schil vormen en dus geen karakteristieke eigenschappen van overgangsmetalen vertonen. In dit geval worden groepen 4 tot en met 11 als overgangsmetalen beschouwd.
Hoewel scandium en yttrium altijd de eerste twee elementen van groep 3 zijn, is er onenigheid over de andere twee plaatsen. Deze zijn oftewel lanthaan en actinium, of lutetium en lawrencium. Fysische en chemische argumenten zijn gegeven voor die laatste, maar niet iedereen is overtuigd. De meeste chemici zijn zich overigens niet eens bewust van deze controverse.
Traditioneel worden lanthaan en actinium als de twee overgebleven leden van groep 3 beschouwd. Men heeft wel gesuggereerd dat deze indeling opkwam in 1940, toen periodieke systemen die waren gebaseerd op elektronenconfiguratie, het concept van het 'verschil makende' elektron voorop stelden. De configuraties van cesium, barium en lanthaan zijn [Xe]6s1, [Xe]6s2 en [Xe]5d1 6s2. Lanthaan heeft dus een 5d elektron extra ten opzichte van barium, wat het het eerste lid van het d-blok in groep 3 voor periode 6 maakt. Een consequente reeks elektronenconfiguraties wordt zo zichtbaar in groep 3: scandium [Ar]3d14s2, yttrium [Kr]4d15s2 en lanthaan [Xe]5d16s2. In periode 6 kreeg ytterbium een elektronenconfiguratie van [Xe]4f135d16s2 en lutetium [Xe]4f145d16s2, wat resulteert in een 4f-elektron dat voor lutetium het verschil maakt, wat het het laatste lid van periode 6 maakt. Matthias omschrijft de plaatsing van lanthaan onder yttrium als "een fout in het periodiek systeem – helaas bevorderd door Sargent-Welch[...]en[...]iedereen kopieerde hen." Lavelle argumenteerde om lanthaan onder yttrium te laten staan, aangezien meerdere bekende handboeken periodieke systemen in deze versie gebruikten.
In andere systemen zijn lutetium en lawrencium de overblijvende leden van groep 3. Vroege technieken voor het scheiden van scandium, yttrium en lutetium waren gebaseerd op het feit dat deze elementen bij elkaar hoorden in de zogenaamde "yttriumgroep", terwijl lanthaan en actinium in de "ceriumgroep" hoorden. Daarom werd niet lanthaan, maar lutetium ondergebracht in groep 3 door sommige chemici in de jaren 1920 en 1930. Later spectroscopisch werk vond dat de elektronenconfiguratie van ytterbium eigenlijk [Xe]4f146s2 was. Dit betekent dat ytterbium en lutetium (met configuratie van de tweede is [Xe]4f145d16s2) beide 14 f-elektronen hebben. Dat zorgt ervoor het d-elektron onderscheidend is voor lutetium, in plaats van het f-elektron, zodat het een even goede kandidaat is als [Xe]5d16s2 lutetium voor de positie onder yttrium. Meerdere fysici in de jaren 1950 en 1960 kozen voor lutetium, door de gelijkaardigheid van de fysische eigenschappen met die van lanthaan. Deze schikking, waar lanthaan het eerste lid van het f-blok is, wordt bestreden door sommige auteurs omdat lanthaan geen f-elektronen heeft. Op deze zorgen werd geantwoord dat dit niet erg is, gezien er ook andere abnormaliteiten in het systeem te vinden zijn – bijvoorbeeld thorium, wat geen f-elektronen heeft, maar toch deel is van het f-blok. Lawrencium, met een elektronenconfiguratie [Rn]5f147s27p1, is ook een abnormaliteit, of die nu in het f-blok of het d-blok staat, omdat de enige mogelijke p-blok-positie al is ingenomen door ununtrium, met een voorspelde elektronenconfiguratie [Rn]5f146d107s27p1.
De 32-kolomsversie van het periodiek systeem, waar lanthaniden en actiniden binnen het systeem worden geplaatst, is een voorgestelde oplossing op dit probleem. Hetzij lutetium en lawrencium, hetzij lanthaan en actinium kunnen onder scandium en yttrium geplaatst worden. Scerri verkiest de eerste optie, omdat de tweede optie het d-blok fragmenteert. Aan de andere kant geeft de tweede optie een betere indeling gezien de chemie van Sc, Y, La en Ac: die is gelijkaardig aan die van de aardalkalimetalen van groep 2, en de s-blokmetalen in het algemeen, maar vertoont weinig gelijkenissen met die van echte overgangsmetalen (hoewel Sc, Y, La en Ac fysisch dichter bij overgangsmetalen staan).
De vele vormen van het periodiek systeem roepen de vraag op of er een optimale vorm is van het systeem. Men denkt dat het antwoord ervan afhangt of aan de chemische periodiciteit van de elementen een onderliggende waarheid ten grondslag ligt, als onveranderlijk onderdeel van het universum, of dat het een product is van subjectieve interpretatie, gebaseerd op de omstandigheden en voorkeuren van menselijke waarnemers. Een objectieve basis voor chemische periodiciteit zou de vragen over de plaatsing van waterstof en helium en de samenstelling van groep 3 kunnen oplossen. Als zo'n onderliggende waarheid bestaat, is ze nog niet ontdekt. Ondertussen kunnen de vele periodieke systemen als variaties gezien worden op chemische periodiciteit, die elk andere aspecten, eigenschappen, perspectieven en relaties tussen de elementen benadrukken. Dat vooral de standaardvorm van het periodiek systeem wordt gebruikt, komt mogelijk doordat deze indeling een goede balans treft, voor wat betreft hoe makkelijk ze te construeren is, de afmetingen, en weergave van de volgorde van de elementen en van periodieke trends.

Perissus confertus is een keversoort uit de familie van de boktorren (Cerambycidae). De wetenschappelijke naam van de soort werd voor het eerst geldig gepubliceerd in 2010 door Dauber.
Peronura uguenoensis is een rechtvleugelig insect uit de familie sabelsprinkhanen (Tettigoniidae). De wetenschappelijke naam van deze soort is voor het eerst geldig gepubliceerd in 2002 door Hemp.
Perzen, een Indo-Europees volk, oorspronkelijk een Iraanse groep, die ten noorden van de Perzische Golf woonden

Personal Jesus is een nummer van de Britse band Depeche Mode uit 1989. Het is de eerste single van hun zevende studioalbum Violator.
Het nummer haalde in veel landen (redelijk) hoge posities in de hitlijsten. In het Verenigd Koninkrijk haalde het nummer de 13e positie. In het Nederlandse taalgebied had het nummer echter weinig succes; in Nederland haalde het de 14e positie in de Tipparade, en in de Vlaamse Radio 2 Top 30 werd niet eens gehaald.

Een personele unie is een constructie waarbij twee of meer staten hetzelfde staatshoofd hebben maar ieder van deze ten minste de jure onafhankelijk zijn. Een personele unie dient niet te worden verward met een federatie zoals de Verenigde Staten of België, die als één enkele staat wordt beschouwd.
Personele unies kunnen ontstaan door toeval (de echtgenote van een koning van het ene land wordt door de dood van haar vader/broer koningin van haar land van herkomst en haar kind erft dus beide landen) maar kunnen ook een verkapte vorm van annexatie zijn. Personele unies zijn in sommige gevallen in de wet opgenomen, maar dat hoeft niet altijd zo te zijn. In het laatste geval kan een personele unie vrij gemakkelijk ontbonden worden als er verschillen in de erfopvolging zijn tussen de beide landen. Toen bijvoorbeeld de Nederlandse koning Willem III stierf zonder een zoon na te laten raakte het huis van Oranje-Nassau Luxemburg kwijt (Nederland en Luxemburg waren van 1815 tot 1890 door personele unie verbonden) aangezien in Luxemburg een vrouw geen troonopvolger kon zijn en in Nederland wel. Luxemburg beriep zich op de Salische Wet om een mannelijke opvolger te eisen.
Personele unies komen voornamelijk voor in monarchieën en zijn tegenwoordig dus vrij zeldzaam. Een bekend voorbeeld zijn de zestien Commonwealth realms.
Binnen een soevereine staat (in volkenrechtelijke zin) kan één monarch aan het hoofd staan van meerdere regeringen. Zo voert de Koning der Nederlanden de regering van het Koninkrijk, maar voert hij ook de regeringen van Nederland, Aruba, Curaçao en Sint Maarten. In de federale monarchieën Australië en Canada is Elizabeth II ook de monarch van iedere deelstaat. In het Duitse Keizerrijk was de Duits keizer tevens koning van Pruisen.
Ook in het bedrijfsleven wordt de term "personele unie" wel gebruikt voor een belangengemeenschap, waarbij twee of meer bedrijven onder dezelfde leiding worden gesteld.
Deels personele unie met Frankrijk sinds 1607 (de Franse president is een van de staatshoofden van Andorra).
Personele unie met Kongo-Vrijstaat van 1885 tot 1908 onder Leopold II, daarna als Belgisch-Congo ingelijfd bij België tot 1960.
De hertogen van Bourgondië waren in hun talloze landen graaf, heer of hertog. Hun erfgenaam keizer Karel V was in zijn gebieden, die heel Europa omspanden, Karel I, II, III, IV of V.
Personele unie met Noorwegen van 1380 tot 1536 (daarna werd Noorwegen officieel bij Denemarken ingelijfd).
De koningen van Denemarken waren van 1460 tot 1864 ook hertog van Sleeswijk en Holstein (Holstein viel onder het Heilige Roomse Rijk).
Personele unie met Schotland van 1603 tot 1707 (daarna samengevoegd tot het koninkrijk Groot-Brittannië).
Deels personele unie met Andorra sinds 1607 (de Franse president is een van de staatshoofden van Andorra).
Onder keizer Napoleon de eerste bestond er een personele unie met Polen en Italië.Napoleon I was Koning van Italië en ook Groothertog van Warschau.
Personele unie met Ierland van 1707 tot 1801 (daarna samengevoegd tot het Verenigd Koninkrijk van Groot-Brittannië en Ierland).
Personele unie met het Keurvorstendom en Koninkrijk Hannover van 1714 tot 1803 en van 1814 tot 1837.De koning(in) van het Verenigd Koninkrijk van Groot-Brittannië en Noord-Ierland is ook het staatshoofd van Australië, Canada, Nieuw-Zeeland en diverse andere onafhankelijke staten die ooit Britse koloniën waren. De Britse koningin is ook hoofd van het Gemenebest, een statenbond die een groot aantal landen, op drie na alle voormalige koloniën van Groot-Brittannië, verenigt, maar dit is een verkozen positie die niet automatisch op haar zoon overgaat na haar overlijden.
Personele unie met Spanje van 1519 tot 1556.De keizer van het Heilige Roomse Rijk der Duitse Natie was steeds een gekozen vorst die ook andere, geërfde, gebieden bestuurde. De keizers waren dus ook, afhankelijk van de keizerkeuze, keurvorsten in Duitsland of hertogen van Beieren, koningen van Bohemen en Hongarije of koningen van Spanje en Napels.
Personele unie met Oostenrijk van 1867 tot 1918 (de Oostenrijks-Hongaarse Dubbelmonarchie).
Personele unie met Groot-Brittannië van 1707 tot 1801 (daarna samengevoegd tot het Verenigd Koninkrijk).
Personele unie met België van 1885 tot 1908 onder Leopold II (daarna als Belgisch Kongo tot 1960 ingelijfd bij België).
Personele unie met Polen van 1386 tot 1569 (daarna samengevoegd tot het Pools-Litouwse Gemenebest).
Bestond van 1926 tot 1932 na verovering van laatstgenoemde door sultanaat Nadid.
Willem III van Oranje was koning van Engeland en Schotland. Hij oefende als stadhouder veel gezag uit in de Nederlanden waar de soevereiniteit lag bij de Staten-Generaal. Daarnaast was hij een vorst in het Heilige Roomse Rijk.
Personele unie met Denemarken van 1380 tot 1536 (daarna ingelijfd bij Denemarken).
Personele unie met Hongarije van 1867 tot 1918 (de Oostenrijks-Hongaarse Dubbelmonarchie).
Personele unie met Litouwen van 1386 tot 1569 (daarna samengevoegd tot het Pools-Litouwse Gemenebest).
Onder keizer Napoleon de eerste bestond er een personele unie met Frankrijk en Italië.
Personele unie met Engeland en Ierland van 1603 tot 1707 (daarna samengevoegd tot Groot-Brittannië).
Personele unie binnen Iberisch Schiereiland tussen Aragon en Castilië (1469-1659)

De persoonsvorm (verbum finitum) is in de redekundige ontleding een vorm van het werkwoord die in persoon en getal (enkelvoud vs. meervoud) met het onderwerp overeenstemt en in een andere tijd kan worden overgebracht.
De persoonsvorm is een onderdeel van het gezegde. Samen met het onderwerp vormt de persoonsvorm nog een syntactische eenheid, de zinskern.
Een hoofdzin en een niet-beknopte bijzin bevatten vrijwel altijd een persoonsvorm.
Heeft zij een baaldag en blijft zij/ze daarom vandaag thuis?Voornoemde methode werkt echter niet wanneer de zin met een vragend voornaamwoord begint.
Een andere methode is de zin in een andere tijd te zetten,. Het gewijzigde woord is de persoonsvorm (nuttig bij bijzinnen, omdat er dan minstens twee persoonsvormen zijn):
Maar ze zal grinniken, als hij het haar verwijt.Deze methode gaat echter niet op bij bepaalde type zinnen, zoals die in de gebiedende wijs (waarin de persoonsvorm overigens in het algemeen reeds het eerste woord van de zin is).
Peru (Spaans: Perú; Quechua en Aymara: Piruw), officieel de Republiek Peru (Spaans: República del Perú), is een land aan de westkust van Zuid-Amerika. Het wordt begrensd door Ecuador en Colombia in het noorden, Brazilië in het oosten van Peru, Bolivia in het zuidoosten, Chili in het zuiden en de Grote Oceaan in het westen.
Voor de komst van de Spaanse veroveraars was Peru het hart van het rijk van de Inca's, waarvan Cuzco de hoofdstad was. Tussen de verovering in 1572 en de onafhankelijkheid in 1821 werd het land door Spanje bestuurd. Vanaf die tijd werd Peru afwisselend door militaire en burgerregeringen bestuurd. Ook wisselden dictators en democratische regeringen elkaar af.
Tussen 1836 en 1839 vormde Peru een confederatie met Bolivia. Van 1864 tot 1866 heeft Peru oorlog gevoerd met Spanje over de Peruaanse guano-eilanden (de Ballestaseilanden). Spanje had namelijk een van deze eilanden bezet, maar daar was Peru het niet mee eens. In deze oorlog won Peru, mede dankzij de hulp van Ecuador, Bolivia en Chili.
Peru heeft met Bolivia oorlog gevoerd tegen Chili tussen 1879 en 1883, de zogeheten Salpeteroorlog. Chili viel namelijk de kuststrook van Peru binnen en bezette de woestijn, waar veel kostbaar zout te vinden was. Peru verloor deze oorlog en moest twee provincies aan Chili afstaan.
Van 1980 tot 1992 ging de Peruaanse bevolking gebukt onder de gewelddadige acties van de maoïstische terreurbeweging Lichtend Pad, die als doel had de bestaande orde omver te werpen. De brute willekeur waarmee dit gepaard ging heeft aan zeker dertigduizend mensen het leven gekost en voor een geschatte 29,5 miljard euro aan materiële schade aangericht. De manifestatie van Lichtend Pad vormde in de twintigste eeuw de grootste rem op de ontwikkeling van Peru, totdat de leiding in 1992 gevangen werd gezet.
Peru heeft drie landschapsvormen. De eerste is het Amazonelaagland, La selva. In het tropische regenwoud heersen hoge temperaturen (boven 23 °C) en veel neerslag. Het regenwoud is verdeeld in laaglanden onder de 700 meter en nevelwoud vanaf 700 meter. Het nevelwoud heeft een subtropisch klimaat met heftige regenbuien van november tot maart. In de zomermaanden kent het regenwoud de meeste zon. De selva beslaat ongeveer de helft van de oppervlakte van het land, maar minder dan 10% van de bevolking woont hier.
In de laaglanden kent men twee verschillende seizoenen. Allereerst is er het droge seizoen (van april tot oktober), met temperaturen boven de 35 °C. Tijdens deze maanden zakt het waterpeil van de rivieren en zijn de wegen in redelijke staat. Het regenseizoen loopt van november tot maart. In deze periode regent het minimaal één maal per dag keihard, en de modderige wegen maken het over land reizen in deze gebieden moeilijk.
De tweede landschapsvorm is La costa, het kustgebied. La costa bestaat vooral uit steen en zandwoestijn (de Atacama) en ligt ingeklemd tussen de Stille Oceaan en de uitlopers van de Andes. Het is er fris (gem. 14 °C), behalve in het noorden. De warmste maanden zijn december, januari en februari. Het regent er bijna nooit. Van mei tot half september hangt er een hardnekkige mist (garúa) waardoor men niet kan zwemmen. Want de Humboldtstroom (of Perustroom), een koude zeestroom in de Stille Oceaan, koelt het water sterk af. De kustlijn is 2000 km lang, van Chili tot Ecuador.
Door de verstedelijking - en vooral door de kolossale groei van de bevolking van de hoofdstad Lima - woont hier nu ongeveer de helft van de bevolking van het land. Landbouw kan alleen worden bedreven in de dalen van de in de Andes ontspringende riviertjes, waar irrigatie mogelijk is.
Tot slot is er La sierra, het bergland tussen de kuststrook en het oerwoud. Het heeft een ontoegankelijk reliëf met lage of betrekkelijk lage temperaturen. Toch woonde hier van oudsher het grootste deel van de bevolking. Dat is minder geworden door de verstedelijking, maar nog altijd woont hier ca. 40 % van alle Peruanen, die in grote meerderheid indiaans zijn. Hier zijn de warmste maanden ook de regenmaanden: december tot april. Het Hoogland van Bolivia is na het Tibetaans Hoogland de hoogste vlakte van de wereld. Daar ligt ook het Titicacameer. Het regenseizoen ligt tussen december en maart. Peru telt in totaal 37 bergtoppen die de grens van 6000 meter overschrijden. De hoogste is de Nevado Huascarán (6768 m).
De rivier de Amazone ontspringt in de Peruaanse Andes en mondt uit in Noord-Brazilië. De rivier is ongeveer 6000 km lang, waarvan 713 km in Peru. Het stroomgebied strekt zich uit over een oppervlakte van zes miljoen vierkante kilometer. De rivieren met de grootste lengte binnen Peru zijn de Ucayali (1771 km), de Marañón (1414 km) en de Putumayo (1380 km). Het Titicacameer is op 3812 m hoogte het hoogste bevaarbare meer ter wereld en met een oppervlakte van 8340 km², na het Maracaibo meer in Venezuela, het grootste meer van Zuid-Amerika. Dwars door het meer loopt de grens met Bolivia. Andere grote meren in Peru zijn het Junínmeer en het Parónmeer.
Peru telt ook een aantal vulkanen. De voornaamste vulkanen in Peru zijn de Ampato, de Misti, de Ubinas, de Coropuna, de Chachani en de Sabancaya.
Sinds de wet van 18 november 2002 zijn de departementen van Peru regio's geworden. Er zijn 25 regio's (regiones; enkelvoud: región) en de provincie Lima.
De Peruaanse regio's zijn opgedeeld in provincies (provincias), die op hun beurt in districten (distritos) zijn onderverdeeld. Peru bestaat uit 25 regio's, 194 provincies en 1821 districten.
Amazonas, Áncash, Apurímac, Arequipa, Ayacucho, Cajamarca, Callao, Cuzco, Huancavelica, Huánuco, Ica, Junín, La Libertad, Lambayeque, Lima, Loreto, Madre de Dios, Moquegua, Pasco, Piura, Puno, San Martín, Tacna, Tumbes, Ucayali.
Er leven veel verschillende soorten apen, de brulaap is de luidste. De jaguar, die de grootste en bekendste katachtige is van Zuid-Amerika, komt ook hier voor. In het hoogland leven de lama en de alpaca (een soort kameel). De grootste slang van Peru is de anaconda, die wel acht meter lang kan worden. Een andere grote wurgslang is de boa constrictor. In het water kun je een brilkaaiman tegenkomen en kleurige pijlgifkikkers. Ook de condor, met een spanwijdte van drie meter, is te vinden in Peru.
Op de woestijnachtige kuststrook groeien vooral cactussen en succulenten; en in het noorden zijn er mangrovebossen. In de Andes en haar valleien groeien agaves, bromelia's, orchideeën en maïs. In het tropisch regenwoud komen de grootste bomen voor, met een bereik van 60-70 meter.
In het zuidoosten van het Amazonegebied ligt het Nationaal park Manú (Spaans: Parque Nacional del Manu). Dit is een van de grootste natuurparken ter wereld. Het park beschikt over tien procent van alle vogel- en plantensoorten van de wereld en maakt deel uit van het werelderfgoed. In het park wonen ook enkele indianenstammen.
Parque Nacional del Manu, 17.163 km², nationaal park (parque nacional), Werelderfgoed
Reserva Nacional de Salinas y Aguada Blanca, 3669 km², ecosysteem (reserva nacional)
Otishi, 3060 km², nationaal park (parque nacional)Er zijn vijf biosfeer-reservaten: 
Reserva de Biosfera Gran Pajatén (25.097 km²), met als kern het Parque Nacional Río Abiseo
Reserva de Biosfera del Manu (24.390 km²), met als kern het Nationaal park Manú.
Reserva de Biosfera Oxapampa-Ashaninka-Yanesha (18.017 km²), met als kern het Parque Nacional Yanachaga Chemillén.
Reserva de Biosfera Huascarán (11.558 km²), met als kern het Nationaal park Huascarán.
Reserva de Biosfera Noroeste Amotapes-Manglares (11.159 km²), deel van Reserva de Biosfera Bosques de Paz (grensoverschrijdend, 16.170 km² totaal).
Peru telt 31.036.656 (2017) inwoners, waarvan 45% indianen (indigena), 37% mestiezen (mestizo), 15% Europeanen en 3% Afrikanen, Japanners en Chinezen (2006). Zie ook de gegevens van de volkstelling in 2005. De levensverwachting bedraagt 68 jaar voor de mannen en 71 jaar voor de vrouwen (2006).
De grote meerderheid van de bevolking van het land bestaat uit indianen en mestiezen. Tot enkele decennia geleden sprak de helft van de bevolking nog de indiaanse talen Quechua en Aymara als moedertaal. Door de verstedelijking is dat percentage de afgelopen decennia sterk gedaald.
Het Spaans is de officiële taal in het gehele land. In gebieden waar het Quechua en het Aymara sterk staan zijn zij co-officieel, dus naast het Spaans. Het Quechua en het Aymara worden vooral gesproken in de Andes, waar de indianen het talrijkst zijn. Tegenwoordig wordt er op de Peruaanse scholen ook Engels gegeven.
Het overgrote deel van de Peruvianen is katholiek (ca. 80 %). Het katholicisme was tot 1933 staatsgodsdienst in Peru. Peru heeft zeven aartsbisdommen met twaalf bisdommen, veertien vrije prelaturen en acht apostolische vicariaten. De oudste bisdommen zijn Cuzco (1538) en Lima (1540), dat in 1546 tot aartsbisdom werd verheven.
Ongeveer 9 % van de bevolking is protestants (Evangelische Peruaanse Kerk, pinkstergroepen en zevendedagadventisten). (volkstelling 2016)
De grondwet van 1933 voorziet in scheiding van Kerk en Staat en godsdienstvrijheid.
Door zijn rijke geschiedenis en afwisselende landschap heeft Peru vele bezienswaardigheden te bieden, waarvan enkele wereldberoemd zijn. Zie ook de Peruaanse monumenten op de Werelderfgoedlijst.
Vlak bij de kust van Peru liggen de Ballestaseilanden. Deze eilanden worden veelvuldig bezocht door vele soorten zeevogels, zoals jan-van-genten en pinguïns, en door zeeleeuwen.
De ruïnestad Chan Chan kenmerkt zich door de overblijfselen van negen grote lemen paleizen. Te bezoeken is alleen het paleis van het Tschudi-complex, bestaande uit een plein en meerdere zalen. Chan Chan staat op de werelderfgoed lijst van UNESCO, maar wel als bedreigd erfgoed. Van de negen paleizen is alleen het zogenaamde paleis van Tschudi goed bewaard gebleven.
Caral is de oudste vandaag bekende stad van Amerika. Het is gelegen in een vallei, 200 km ten noorden van de hoofdstad Lima. Het oudste bouwwerk van de ruïnes van Caral is een piramide die dateert uit de derde eeuw voor Christus.
Cuzco was de vroegere hoofdstad van de Inca's. De oorspronkelijke plattegrond had de vorm van een poema met als kop de tempels van Sacsayhuamán. De Spanjaarden hebben de Incagebouwen grotendeels vernield, maar veel fundamenten worden nog gebruikt voor moderne doeleinden. Intrigerend is, dat de Inca's grote ongelijkvormige rotsblokken gebruikten, die zij naadloos en zonder gebruik van cement op elkaar stapelden.
In de nabijheid van Cuzco zijn vele oude heilige plaatsen, waarvan Sacsayhuamán (sexy woman voor toeristen) de bekendste is. Dit tempelcomplex zou geheel met goud bekleed zijn geweest.
De hoogvlakte van Peru ligt op een hoogte van 4.000 tot 6.000 meter boven zeeniveau. Hierdoor is de lucht een stuk ijler en het is er ook niet zo warm. Tegen de hoogteziekte kauwen de Peruanen cocabladeren. Deze cocabladeren kunnen overigens ook gebruikt worden als basis voor de drug cocaïne.
Als hoofdstad van Peru heeft Lima uiteraard veel interessante musea die bezocht kunnen worden. Een bekend museum is het goudmuseum, waarin diverse voorwerpen van oude indianenculturen en vele gouden objecten te zien zijn.
Machu Picchu is een stad van de Inca's die de Spanjaarden nooit gevonden hebben en daardoor niet is vernietigd. Er is in deze stad nog veel van de Inca-beschaving terug te vinden. De naam Machu Picchu betekent letterlijk Oudeman Hoogte, in het Quechua. Toeristen kunnen via de oude echte Inca trail in vier dagen in Machu Picchu aankomen. Er wordt een pas van 4200 m gepasseerd.
De Nazcalijnen zijn een aantal midden in de woestijn gelegen eeuwenoude figuurtekeningen in het zand. Deze figuren zijn alleen vanuit de lucht goed te zien. Er zijn veel verschillende theorieën over het ontstaan van de figuren. Er is nog geen duidelijkheid over.
Het Titicacameer is op ca. 3800 meter hoogte het hoogst bevaarbare meer ter wereld. Eerder woonden op dit meer de Uros op rieten eilandjes, dit verblijf heeft nu enkel nog een toeristische functie. Ook liggen er in het meer enkele bewoonde eilandjes, o.a Amantaní, waar voornamelijk Aymara-indianen wonen. Toeristen kunnen tijdens een georganiseerde toer voor een nacht bij deze mensen verblijven en ervaren hoe het leven hier is.
Peru kent een zeer afwisselend landschap. Enerzijds is er de woestijn aan de kust, anderzijds zijn er de hoogvlaktes, maar ook heeft Peru tropische regenwouden. Het regenwoud kan op enkele plekken in Peru bezocht worden. Bepaalde gebieden zijn uitgeroepen tot nationaal park.
De Peruaanse keuken wordt beschouwd als een van de meest gevarieerde van de wereld, en heeft een record van grootste variëteit aan typische gerechten (491).
Peru beschikt over een gastronomie van vier continenten in één land. Het heeft ongeveer 2000 verschillende soepgerechten en 250 traditionele desserts.
In Peru bestaan verschillende economische systemen naast elkaar. Vooral de mensen op het platteland, in de bergdalen en op het Hoogland van Bolivia kennen nog steeds een ruilsysteem en voorzien in hun eigen behoeften. Politieke onrusten en onzekerheden belemmeren al jarenlang buitenlandse investeringen en Peruaans privékapitaal ontbreekt ook.
30% van alle Peruanen leeft onder de armoedegrens. De twee pijlers van de Peruaanse economie zijn visserij en mijnbouw.
Landbouw: 30% van de bevolking leeft van de landbouw. Deze is nauwelijks gemechaniseerd. De belangrijkste exportproducten zijn rietsuiker, katoen, koffie, coca en rijst. De hooggelegen terrassen worden nog steeds op de Incamethode bebouwd. De velden zijn meestal klein en gelegen op een steile helling. De lange vorst en de korte groeiperiodes bemoeilijken de landbouw.
Industrie: Textiel, voedingsmiddelen, chemie, metaal.In 2010 is een fabriek voor het maken van vloeibaar aardgas in gebruik genomen. Het Peru LNG-project vergde een investering van 3,8 miljard dollar en kan per jaar 4,4 miljoen ton lng produceren. Het aardgas komt uit de Camisea-gasvelden en wordt over een afstand van 408 kilometer per pijplijn naar de fabriek vervoerd. Door de verkoop van lng nemen de overheidsinkomsten van Peru met circa 320 miljoen dollar per jaar toe.
In 2011 was Peru een van de oprichters van de Pacific Alliantie, met de andere drie leden Chili, Colombia en Mexico vormt het land een handelsblok.
In 2014 produceerde het land 27 miljoen ton olie-equivalent (Mtoe), voor 84% fossiele en 16% duurzame energie. (1Mtoe = 11,63 TWh, miljard kilowattuur). Dat was meer dan nodig voor de energievoorziening, het  TPES (total primary energy supply): 24 Mtoe. Het land exporteerde 2 Mtoe olie en gas meer dan het importeerde.
Van de energie ging ongeveer 6 Mtoe verloren bij conversie in de energie industrie. Voor eindgebruikers resteerde 17 Mtoe waarvan 3,4 Mtoe = 40 TWh elektriciteit die voor 50% met waterkracht opgewekt werd.De uitstoot van kooldioxide was 48 megaton, dat is 1,5 ton per persoon, veel minder dan het wereldgemiddelde van 4,5 ton per persoon.
De hoofdstad Lima heeft de internationale luchthaven Jorge Chávez met binnenlandse vluchten naar de grote steden. Er zijn twee spoorwegnetten, een van Mollendo naar Arequipa. De spoorlijn van Cuzco naar Puno en het Titicacameer staat open voor reizigers.
Het busvervoer is goed in Peru, er zijn busstations in Lima, Trujillo, Chimbote, Arequipa, Puno (Titicacameer) en Cuzco.
De Limon-dam is een onderdeel van het Olmos Transandino Project en wordt gebouwd in de rivier de Huancabamba in het noordwesten van Peru ten zuiden van Guabal. De dam zal 4000 GWh per jaar aan elektriciteit gaan produceren en water van de oostkant naar de westkant van de Andes transporteren door een 19 km lange tunnel voor irrigatie van 150.000 ha landbouwgrond in de omgeving van Olmos.

De moderne staat Iran bestaat sinds 1935, maar het is een voortzetting van een opeenvolging van landen en rijken in de regio die zich uitstrekt van  Anatolië, de Bosporus en Egypte in het westen tot de grenzen van het oude India en  Syr Darya in het oosten. Stedelijke beschaving gaat hier ten minste 9000 jaar terug.
Iran was vroeger in het westen bekend als Perzië, totdat Sjah Reza Pahlavi op 21 maart 1935 officieel aan de internationale gemeenschap vroeg om het land bij de naam Iran te noemen. De naam Perzië komt van de Oud-Griekse naam Persis, wat een Griekse naam is voor wat de Perzen over de hele wereld Pars noemden, een streek in het zuiden van Iran. Latere Europese beschavingen namen de naam Perzië over. Iran betekent "Land van de Ariërs".
In 647 v. Chr. maakte de Assyrische koning Assurbanipal, de hoofdstad Susa met de grond gelijk.
Cyaxares en Nabopolassar van Babylon verdrijven de Assyriërs. Hun hoofdstad Nineve werd in 612 v. Chr. met de grond gelijk gemaakt.
In 550 v.Chr. verslaat Cyrus I de Meden en heerst het rijk van de Achaemeniden.
In 539 v.Chr. verovert Cyrus II de Grote, na eerder de overheersing door de Mediërs afgeschud te hebben, Babylon. Dit betekent dat de Perzen de dominerende macht in het Midden-Oosten worden. Zij bouwen deze positie geleidelijk uit totdat zij een rijk van ongekende omvang regeren. Hun hoofdstad is Persepolis. Het omvat niet alleen het huidige Iran maar ook Irak, Turkije, Syrië, Palestina, Egypte, Afghanistan en delen van Pakistan. Pogingen om ook de Griekse stadstaten te onderwerpen slagen echter niet geheel. Het huidige Griekenland blijft vrij.
De voornaamste godsdienst van het Perzische rijk is het zoroastrisme, een vroege vorm van monotheïsme. Kunst, cultuur en wetenschap komen tot grote bloei in het uitgestrekte rijk.
In 330 v.Chr. weet de koning van Macedonië Alexander de Grote van de interne zwakte van het Perzische rijk gebruik te maken en verovert in korte tijd het hele rijk. Deze tijd wordt ook wel het hellenisme genoemd, omdat de Grieken de heersende klasse vormen en zo een groot stempel op de cultuur van het hele Midden-Oosten drukken.
Na Alexanders dood op 10 juni 323 v.Chr. tracht zijn moeder Olympias het rijk bij elkaar te houden voor haar kleinzoon. Deze is echter nog erg jong en tijdelijk neemt Alexanders broer Philippus Aridaeus daarom het koningschap waar. Maar de generaals van Alexander trokken steeds meer de werkelijke macht naar zich toe en uiteindelijk verdeelden de sterkste overgebleven generaals het rijk. In de onderlinge machtsstrijd stierven, naast sommige zwakkere generaals, ook de overgebleven familieleden van Alexander waaronder zijn moeder, broer en zoontje. De overwinnaars werden de Diadochen (grieks voor opvolgers) genoemd. Antigonus nam bezit van Griekenland en Macedonië. Ptolemeüs nam Egypte met Palestina, Cyprus en stukken van Klein-Azië. De rest, het gigantische Perzische Rijk ging naar Seleucus. Zo werden drie vorstenhuizen gesticht, de Antigoniden, de Ptolemaeën en de Seleuciden.
In 250 v.Chr. neemt Arsaces I, de leider van een volksstam die bekendstaat als de Parthen, de macht over in de oostelijke Perzische provincies en verdrijft de Griekse gouverneur. De Parthen woonden oorspronkelijk in de steppe ten oosten van de Kaspische Zee. Onder Mithridates (171-138 v.Chr.) gingen de Parthen door met hun veroveringen en werden de Seleuciden naar Syrië verdreven. De Parthen annexeerden Medië, Pars, Babylonië en Assyrië. Ze veroverden een rijk dat zich uitstrekte van de Eufraat tot Herat in Afghanistan en herstelden zo het oude Achaemenidische Rijk van Cyrus de Grote. Afgezien van de nomaden die een voortdurende bedreiging vormden in het oosten en het rijk van Kushan, een boeddhistisch koninkrijk in India, kende Parthia nog een machtig tegenstrever: het Romeinse Rijk dat in 64 v. Chr. Syrië definitief geannexeerd had. De Parthen hadden in de vier eeuwen van hun heerschappij innig contact met het belendende Romeinse Rijk. Vaak was dat in de vorm van oorlog, vooral Armenië en aangrenzende gebieden waren daarbij een twistappel, maar vaak -vooral later- ook in de vorm van handel en goede betrekkingen. Bijna drie eeuwen lang vochten Rome en Parthia over Syrië, Mesopotamië en Armenië, zonder ooit tot een duurzame oplossing te komen. In 53 v.Chr., tijdens het bewind van Orodes II (56-37 v.Chr.) op het hoogtepunt van de macht van Parthia, werden de Romeinen bij Carrhae vernietigend verslagen. Ondanks deze overwinning en het ondertekenen van diverse verdragen, bleven de twee machten oorlog voeren tot in de 2e eeuw van onze jaartelling, waarbij de Parthen langzaam maar zeker steeds verder in het nauw gedreven werden. De val van Parthia kwam echter niet door een buitenlandse vijand, maar door binnenlandse opstand. Het Parthische rijk was nooit een hechte eenheidsstaat geweest en werd eerder losjes geregeerd door de Parthische elite die de regionale gouverneurs en vazallen veel vrijheid lieten zolang ze maar voldoende belasting hieven ten bate van hun Parthische heren. In 226 n. Chr. slaagde een autochtone (Perzische) vazal van de Parthen er eindelijk in het Parthische juk af te werpen en stichtte het Sassanidenrijk.
Van 220 tot 226 leidde Ardashir I een revolutie en creëerde zo, ten koste van de Parthen, het Nieuw-Perzische Rijk van de Sassaniden. Drijfveer van de Perzen was het herstellen van het Oud-Perzische rijk en de oude 'satrapen' (provincies) weer onder Perzisch gezag te brengen. Het Nieuw-Perzische rijk was intern veel beter georganiseerd dan zijn Parthische voorganger. Het voerde ook een veel agressievere politiek jegens zijn grote buur in het westen, het Romeinse Rijk. Dit werd inmiddels door talrijke interne problemen geplaagd zoals tijdens de Romeinse crisis van de derde eeuw en slaagde slechts met grote moeite erin de Perzen van zich af te slaan. Na de komst van het christendom kreeg deze confrontatie ook een religieuze kant, omdat Perzië vasthield aan het zoroastrisme en christenen er bij tijd en wijle vervolgd werden. De Sassaniden zagen de christenen als een interne vijand vooral omdat het vijandige Romeinse Rijk het christendom steunde en zelfs, sinds ~390, als staatsreligie had ingesteld.
In het begin van de 7e eeuw, slaagden de Sassaniden erin een groot deel van de Romeinse provincies in het Midden-Oosten (onder meer Egypte, Palestina, Syrië en Anatolië) te veroveren. De nieuwe Romeins-Byzantijnse keizer Heraclius echter ging in de tegenaanval en wist, met grote moeite, de heiligdommen van Jeruzalem, Antiochië en Alexandrië te heroveren en bracht de Sassanidische Perzen een grote slag toe toen hij hun hoofdstad Ctesiphon bezette. Het gevolg van de jarenlange strijd was dat beide rijken elkaar aan de rand van de uitputting brachten. Het is op dat moment dat van volkomen onverwachte kant een nieuwe veroveraar zich aanmeldde: de islam. In 651 stierf de laatste erkende Sjahhansjah Yazdagird III van het Nieuw-Perzische Rijk in het oostelijke Merv op de vlucht voor de zegevierende moslimlegers.
Het uitgeputte Sassanidenrijk, dat bovendien onderling flink verdeeld was, bood maar weinig weerstand tegen de Arabieren in de 7e eeuw. De Arabieren dwongen de Perzen zich aan de islam aan te passen, ook moesten de Perzen extra veel belasting betalen omdat de Arabieren hen zagen als kafirs en duivelaanbidders. Uiteindelijk vertrokken de weinige overgebleven Parsi's (de aanhangers van het zoroastrisme) naar het oosten.
De in 637 ingezette Arabische verovering werd tussen 663 en 676 voltooid met de inlijving van Sistan, het huidige Afghanistan, en de Sogdische steden Samarkand en Buchara. De Kaspische provincies Tabaristan (thans Mazandaran) Amol en Gilan (samen ook bekend onder de naam Hyrcanië) behielden nog lange tijd hun zelfstandigheid. Als deel van het Arabische Rijk werd Perzië bestuurd door de gouverneurs van Irak.
In 750 werd de dynastie van de Omajjaden verslagen door de dynastie van de Abbasiden. In de noordoostelijke provincie Khorasan werd de overgang naar de islam niet bijzonder gestimuleerd. De Iraanse moslims kregen vrijdom van bepaalde belastingen, maar moesten als mawali (Arabisch: cliënten) van de Arabieren genoegen nemen met een ondergeschikte positie. De Zoroastriërs (zie Zarathoestra) handhaafden zich als religieuze minderheid vooral in het zuiden van het land.
In de tiende eeuw werden de Abbasidische kaliefen nog erkend in titel, maar werd in werkelijkheid het land geregeerd in het Westen door de Boejiden en in het Oosten door de Samaniden. De Boejiden beleden het sjiisme en de Samaniden het soennisme. In 945 veroverden de Boejiden de hoofdstad van het Abbasidenrijk, Bagdad. Rond 990 werden de Samaniden vervangen door de Ghaznaviden.
De Seltsjoeken waren een Turkse stam die zich rond 990 tot de soenitische islam bekeerden. Onder druk van de nieuw gevormde Koeman-Kiptsjak confederatie in Centraal-Azië, begonnen zij aan een veroveringstocht die hen van Transoxanië (in het huidige Oezbekistan) via Perzië naar Turkije voerde. Met de Slag bij Dandanaqan in 1040, versloegen ze de Ghaznaviden en veroverden grotendeels Perzië.
De kalief vroeg hun de sjiitische Boejiden uit Bagdad, de hoofdstad van het kalifaat, te verdrijven, wat gebeurde in 1055. Al vlug namen zij de functies van de kalief waar. Als in 1092 Malik Sjah I sterft, valt het rijk uiteen in diverse kleinere staten. Perzië blijft min of meer één geheel, maar rond 1150 verslaan de Khwarezemiden de kleinere dynastieën in Perzië.
Eind 12de eeuw verdwenen er twee grote islamrijken: de Ghaznaviden (1187) en de Seltsjoeken (1194) en werden vervangen door de Chorasmiden in het Westen en de Ghowriden in het Oosten.
Met hulp van een Mongoolse stam, de Kara-Kitan konden zij de Ghowriden in 1206 verslaan.
Muhammad II van Chorasmië (1200-1220) creëerde een rijk dat zich uitstrekte van de Syr Darja tot het Zagrosgebergte en van de Indusvallei tot de Kaspische Zee.
Lang duurde het niet, in 1221, vielen de Mongolen het rijk binnen. De laatste heerser Jalal ad-Din Mingburnu werd vermoord in 1231.
In 1256 werd het rijk van de Mongolen gesplitst in verschillende Kanaten of rijken. Eén daarvan werd het Ilkhanaat, dat onder leiding van Hülegü kwam. Deze moest verantwoording afleggen aan zijn broer Koeblai Khan, die de belangrijkste Khan was. Eerst voerden de khans een pro-christelijke koers, vanaf 1295 bekeerden ze zich tot de islam. Rond 1335 viel het rijk uiteen in verschillende staatjes. De belangrijkste van die dynastieën was de Jalayiriden.
Vanuit Transoxanië trok Timoer Lenk in 1381 Perzië binnen. Timoer had weinig moeite om de kleine staatjes te onderwerpen en met zijn eerste campagne die duurde tot 1384 had hij Oost- en Noord-Iran in handen. Zijn tweede campagne begon in 1386 en had als doel Perzisch Irak te veroveren. Na een korte onderbreking vanwege de dreiging van de Gouden Horde veroverde Timoer Fars, Isfahan en Kerman in 1387. Heel Perzië was nu onder zijn heerschappij, hoewel de bevolking enkele keren in opstand kwamen, werden ze telkens neergeslagen en zou de regio pas weer na de dood van Timoer in 1405 zelfbestuur bemachtigen.
Een van die staten was de Kara Koyunlu of zwarte schapen die een autonome regio oprichtten met als hoofdstad Tabriz. Rond 1440 kreeg Jahan Shah het aan de stok met Oezoen Hasan leider van de Ak Koyunlu of witte schapen. De strijd zal worden beslecht tijdens de Slag bij Chapakchur (1467), waar Oezoen Hasan, Jahan Shah, versloeg, dit betekende het begin van de heerschappij van de Ak Koyunlu in West-Azië.
De Safawiden of Safaviden regeerden over Perzië van 1501 tot 1736 en voerden het sjiisme in als staatsgodsdienst. Zij creëerden een centrale staat die veel bijdroeg aan het ontstaan van een Perzische identiteit, nadat het gebied in de jaren ervoor verdeeld was geweest onder Mongoolse en Turkse heersers.
De dynastie had haar oorsprong in een soefiorde afkomstig uit de plaats Ardebil, in de huidige Iraanse regio Azerbeidzjan. Ze was vernoemd naar sjeik Safi Al-Din (1252-1334). De stichter van het Safawidenrijk was sjah Ismail I die heerste van 1501-1524. De leden van de dynastie spraken en schreven Azeri Turks, maar de bestuurstaal van het rijk was Perzisch.
Het rijk kende zijn grootste bloei onder sjah Abbas I de Grote. Deze sjah verklaarde Isfahan, een stad die onder zijn leiding tot grote bloei kwam, tot zijn hoofdstad. In deze zelfde periode had ook de VOC een handelspost in Isfahan.
De Afshariden vormden korte tijd (1736-1796) een dynastie die voortkwam uit één machtig heerser: Nadir Sjah. Na diens dood viel het rijk snel uiteen en bleef er strijd bestaan tussen de Afshariden, de Zand-dynastie en de Kadjaren. De strijd werd uiteindelijk in het voordeel van de laatsten beslist.
De Kadjaren waren de heersende dynastie van 1796 tot 1925. De Europese machten Rusland en het Verenigd Koninkrijk breidden hun macht in Perzië stevig uit in deze periode. Perzië moest diverse noordelijke delen, waaronder het huidige Oost-Georgië, Armenië, Dagestan, en Azerbeidzjan afstaan aan de Russen, tijdens de Russisch-Perzische Oorlog (1804-1813) en Russisch-Perzische Oorlog (1826-1828) en de daaruit volgende verdragen van Gulistan en Turkmenchay.Om een verdere expansie van de Russen tegen te gaan, ging Perzië een strategische alliantie aan met het Verenigd Koninkrijk. Zo verkreeg dat land diverse belangrijke commerciële belangen, waaronder het recht te boren naar aardolie. Aan het eind van de negentiende en begin van de twintigste eeuw werd het land gemoderniseerd en in 1906 kreeg het een parlement. Tijdens de Eerste Wereldoorlog vormden de Osmanen een bedreiging voor Perzië en 'verdedigden' Rusland en het Verenigd Koninkrijk Perzië én zijn strategisch belangrijke oliegebieden.
In 1921 pleegde de Iraanse kozakken-generaal Reza Khan (Reza Shah) samen met de journalist Zia al-Din Tabataba'i een geslaagde staatsgreep. De macht van de Kadjaren-sjah Soltan Ahmed Kadjar werd drastisch ingeperkt. Tabataba'i was voorstander van het oprichten van een op het Westen en Atatürk georiënteerde republiek. Hoewel Reza Khan ook streefde naar een westerse staat, begreep hij dat wanneer de monarchie zou worden afgeschaft, de sjiitische geestelijken en het volk in opstand zouden komen. In 1925 vertrok sjah Soltan Ahmed Kadjar in ballingschap naar Frankrijk. In 1926 riep Reza Khan zich zelf uit tot Reza Sjah, met de pre-islamitische en dynastieke naam Pahlavi. Naar het voorbeeld van de Turkse president Atatürk en de Afghaanse koning Amanoellah Sjah, begon Reza Sjah aan een ambitieus hervormingsplan.
Er werd een verregaande secularisatie doorgevoerd en de sjah wilde dat Iran binnen enkele jaren was omgetoverd in een moderne staat naar westers model. Hij verving de sharia door een burgerlijke wet en nam de geestelijken hun bezittingen af. Hij onderdrukte de Asjoera-festiviteiten (het belangrijkste sjiitische festival) en verbood de moslims de hadj te maken. Ook islamitische kleding werd verboden en zijn soldaten hadden de gewoonte om sluiers van vrouwen met hun bajonetten af te rukken. In 1935 werden honderden vreedzame demonstranten tegen de kledingwetten voor een belangrijk heiligdom door soldaten neergeschoten. De sjah verzuimde echter om de levensstandaard van de arme bevolking te verbeteren en het grootgrondbezit bleef bestaan.
In de jaren dertig werd nazi-Duitsland Iraans belangrijkste handelspartner. De sjah raakte onder de indruk van Hitlers beleid, maar werd geen fascist. Bevreesd dat Reza Shah de zijde van de asmogendheden (Duitsland, Italië) zou kiezen, vielen de Sovjet-Unie en Groot-Brittannië in 1941 het land binnen. Het noorden van het land werd een Sovjet-Russische bezettingszone, het zuiden een Britse bezettingszone. De pro-Duits geachte sjah werd naar Johannesburg verbannen waar hij in 1944 overleed. De oudste zoon van Reza Sjah, Mohammed Reza Pahlavi (1919-1980), volgde zijn vader op 16 september 1941 als sjah van Perzië op. De Russen steunden de pro-communistische Tudeh-partij, terwijl de Britten liever de sjah aan de macht zagen.
Medio 1946 vertrokken de Britten uit Iran. In 1946 verklaarden de Noord-Iraanse regio's Azerbeidzjan en Koerdistan zich met Russische hulp onafhankelijk. Stalin en de sjah kwamen echter overeen dat het Rode Leger zich in ruil voor olie zou terugtrekken. De Russen lieten hun steun aan Azerbeidzjan en Koerdistan varen, waarop de regio's vrij gemakkelijk door het keizerlijk leger werden bezet.
In 1950 richtte Mohammed Mossadegh het Nationaal Front op, een liberale organisatie die naar nationalisatie van de Anglo-Persian Oil Company streefde. Mossadeqs Nationaal Front kon rekenen op zowel de steun van de nationalisten, de communisten en de democraten als op de steun van de geestelijkheid. Mossadeq, een vijand van de sjah (hij behoorde tot de in 1925 verdreven Kadjarendynastie), streefde tevens naar een constitutionele monarchie, waarin de macht van de sjah zou worden beperkt.
Op 2 mei 1951 werd Mohammed Mossadeq benoemd als minister-president. Hij zette de nationalisatie van de door Britten gedomineerde Anglo-Persian Oil Company door en verbrak de diplomatieke betrekkingen met het Verenigd Koninkrijk. Spoedig geraakte de sjah en de premier in onmin over de portefeuille van Defensie. De sjah ontsloeg Mossadeq en benoemde Ahmad al-Saltana tot premier. Een volksopstand noopte de sjah tot het herzien van deze beslissing en herstelde Mossadeq als premier én minister van Defensie.
De ruzie tussen de sjah en zijn premier gingen gewoon door en op 17 augustus 1953 vluchtte de sjah naar Rome. Twee dagen later pleegde generaal Fazlollah Zahedi een door de Britten en de CIA georganiseerde staatsgreep waarna de sjah terug kon keren en Mossadeq gevangen werd gezet. Later werd Mossadeq ter dood veroordeeld, maar de sjah zette de straf om in drie jaar gevangenisstraf. In 1956 kwam hij vrij en leefde onder strenge bewaking op zijn landgoed.
Net als zijn vader wilde Mohammed Reza Perzië moderniseren ten koste van traditionele Iraanse waarden. Pro-communistische stakingen bij olieraffinaderijen, leidden eind jaren vijftig tot het verbod op de Tudeh-partij. In 1957 kreeg Iran een tweepartijenstelsel.
In 1961 kondigde de sjah de Witte Revolutie af. De Witte Revolutie voorzag in landhervormingen, vrouwenemancipatie en algemeen kiesrecht. De geestelijkheid verzette zich hevig tegen de landhervormingen (de geestelijkheid was de grootste grootgrondbezitter), maar steunde het voorstel om algemeen kiesrecht in te voeren. In de jaren zeventig was er een enorm contrast ontstaan tussen het platteland en de grote stad. In de grote steden leefden de middenklasse en hoge klasse in een westerse levensstijl. Op het platteland leed men armoede, omdat de landhervormingen weinig succesvol verliepen (de grootgrondbezitters verdeelden het land onder familieleden, waardoor de kleine boer of landarbeider alsnog geen land verkreeg).
Een van die toonaangevende geestelijken was ayatollah Ruhollah Khomeini. Khomeini leefde tot 1975 in ballingschap in Najaf in Irak, maar toen de toenmalige Iraakse regering en de sjah een vriendschapsverdrag ondertekenden, werd Khomeini Irak uitgezet. Later vormde hij een Revolutionaire Raad in Parijs, waarin naast orthodoxe-sjiitische leiders, ook liberale-sjiieten zitting hadden.
Door de overeenkomst tussen Irak en de sjah, schafte de sjah het tweepartijenstelsel af en voerde een eenpartijstelsel in, met de Partij voor de Iraanse Herrijzenis als enige toegestane partij. De macht van de sjah nam nog verder toe en hij werd gesteund door zijn premier, Amir Hoveida.
In 1975 kondigde de sjah een toespraak aan. Hierin vertelde hij dat hij in 1979 de oliecontracten zou verbreken met Amerika en Engeland. Ze zouden beiden de dagprijs moeten betalen voor een vat olie. Dertig jaar lang betaalden Amerika en Engeland een lage prijs voor de olie. Na de aankondigingen van de Sjah hebben Amerika en Engeland zeer waarschijnlijk een deal gesloten met de ayatollah Khomenei (die uit Perzië was verbannen) om terug te keren. In 1979 werd er in Parijs een toespraak gehouden door de ayatollah. Hierin werd verteld dat als hij aan de macht zou komen, de olieopbrengsten verdeeld zouden worden onder het volk. Verder werd er gezegd dat gas, licht en water gratis zouden worden. Na de toespraak zijn veel studenten de straat op gegaan en zijn daar begonnen met het demonstreren tegen de Sjah. Hierdoor voelde de rest van de bevolking zich opgeroepen en hebben zij zich erbij aangesloten. Bijgevolg ontstond de Islamitische Revolutie.
De revolutie vond plaats in twee fasen. In de eerste fase verdreef een alliantie van liberale, linkse en religieuze groeperingen de sjah. In de tweede fase, vaak de Islamitische Revolutie genoemd, greep ayatollah Ruhollah Khomeini de macht.
De revolutie begon in december 1978, al waren er daarvoor ook diverse protesten geweest. Op 16 januari 1979 vluchtte de sjah naar Egypte. Op 1 februari keerde Khomeini terug uit zijn ballingschap in Frankrijk en hij begon vrij snel de pluralistische revolutie om te vormen naar een streven naar absolute macht voor de geestelijkheid.
Toen de ayatollahs aan de macht kwamen, veranderde het gedeeltelijk verwesterde Perzië in een streng fundamentalistisch-islamitische samenleving van sjiitische snit. Het eerste wat Khomeini deed, was het arresteren van politieke tegenstanders zoals liberalen, socialisten en communisten. Ook werden religieuze tegenstanders zoals prominente joden, soennieten, christenen, Bahahi en Zartosh (Oud Iraanse zoroasters) opgepakt. Er werden showprocessen opgevoerd door "aanklager" ayatollah Khalkhali, een medestander van Khomeini, om de "verraders" te veroordelen. Veel van deze mensen zijn uiteindelijk in gevangenissen en zelfs op straat geëxecuteerd. Door deze dictatoriale acties kwam opnieuw een vluchtelingenstroom op gang van Iran naar het westen en omliggende landen; nu van tegenstanders van Khomeini.
In september 1980 brak de Irak-Iranoorlog uit. President Saddam Hoessein van Irak, bevreesd als hij was dat het fundamentalisme over zou waaien naar de onderdrukte sjiitische meerderheid in Irak, maakte van de chaotische en revolutionaire situatie in Iran gebruik om het land binnen te vallen. Het Iraakse leger verwachtte een snelle overwinning, maar kon de zeer gemotiveerde strijders van de Revolutionaire Garde en het nog steeds krachtige Iraanse leger niet verslaan. Het werd een zeer slepende oorlog die tot 1988 zou duren.
In 1986 kwam er een schandaal aan het licht, toen bleek dat de Verenigde Staten in het geheim wapens leverden aan Iran. Op die manier probeerden de Amerikanen voor elkaar te krijgen dat sjiitische moslims, via bemiddeling van Iran, in Libanon gegijzelde Amerikanen zouden vrijlaten. Deze affaire stond bekend als de Iran-contra-affaire of Irangate.
In juli 1988 kwam er een einde aan de Iran-Irak-oorlog. De betrekkingen met het Westen werden iets beter. Ze verslechterden echter opnieuw toen Khomeini in februari 1989 een fatwa uitsprak tegen de Brits-Indiase auteur Salman Rushdie. Rushdie had zich, volgens Khomeini, in zijn boek De Duivelsverzen beledigend uitgelaten over bepaalde Koran-verzen. Onder Khomeini's opvolger, ayatollah Ali Khamenei, werd de fatwa ingetrokken.
Op 3 juni 1989 stierf Khomeini. Ayatollah Ali Khamenei, de toenmalige president, volgde Khomeini op als 'Leider van de Revolutie', terwijl de meer pragmatische Ali Akbar Rafsanjani de nieuwe president werd.
Op 21 juni 1990 werd Iran getroffen door een aardbeving in het noordoosten van het land, waarbij circa 45.000 doden vielen.
Tijdens de Perzische Golfoorlog van 1990-1991, veroordeelde het bewind de Iraakse bezetting van Koeweit, maar was het ook tegenstander van de militaire interventie van met name de Verenigde Staten om de Irakezen uit Koeweit te verdrijven. Iran keerde zich blijvend tegen de Amerikaanse aanwezigheid in de Perzische Golf.
In 1997 werd de voor Iraanse begrippen progressieve Mohammad Khatami tot president gekozen, maar hij slaagde er nauwelijks in het land te moderniseren.
Tijdens de verkiezingen van juni 2005 won de conservatieve burgemeester van Teheran Mahmoud Ahmadinejad de presidentsverkiezingen. Hij installeerde een conservatieve regering die op 2 augustus 2005 aantrad. Deze werd herkozen bij de presidentsverkiezingen in 2009, maar dit ging gepaard met heftige protesten, omdat zijn belangrijkste tegenstander Mir-Hossein Mousavi meende dat er sprake was van verkiezingsfraude. Uiteindelijk werden de protesten deels met geweld uit elkaar geslagen
In 2013 werd Hassan Rohani, een hervormingsgezinde kandidaat verkozen bij de presidentsverkiezingen. Hij liet een verzoenende toon horen richting de westerse wereld en gaf onder andere aan meer werk te willen maken van vrouwenrechten in zijn land.
Op 14 juli 2015 werd bekend dat Iran en de zes wereldmachten een historisch akkoord hadden bereikt over het nucleaire programma van Iran, het nucleaire programma wordt beperkt in ruil voor het opheffen van de nucleair gerelateerde sancties die zijn ingesteld tegen Iran. Israel is het enige land ter wereld dat openlijk tegen het internationale akkoord is, premier Netanyahu zei dat "Iran de wereld wil overnemen" en dat "de wereld niet geleerd heeft van de Holocaust".Op 16 januari 2016 verklaarde de VN-Waakhond IAEA, dat Iran aan alle criteria van het nucleair akkoord is tegemoetgekomen.
Op 28 december 2017 en in de dagen erna braken er rellen uit in tientallen steden in het land, nadat demonstraties uit de hand liepen. De protesten waren aanvankelijk vanwege voedsel- en brandstofprijzen, maar verbreedden zich al snel tot een protest tegen de regering en de opperste leider ayatollah Khamenei. Er vielen hierbij minimaal 21 doden. Door overheid aangestuurde troepen werden er demonstranten beschoten.
